<CHAPTER ID="012">
Nová dohoda medzi EÚ a Ruskom (rozprava) 
<SPEAKER ID="018" NAME="Predseda">
Ďalším bodom je správa pána Janusza Onyskiewicza v mene Výboru pre zahraničné veci o novej dohode medzi EÚ a Ruskom.
<SPEAKER ID="019" NAME="Janusz Onyszkiewicz">
spravodajca. - (PL) Vážený pán predseda, táto správa opisuje vzťah medzi Európskou úniou a Ruskom ako vzťah s kľúčovým významom pre hospodárske a politické záujmy Únie. Zdôrazňuje úlohu, ktorú Rusko môže a malo by zohrávať v medzinárodnom kontexte, najmä v našom bezprostrednom susedstve, kde môže prispieť k hospodárskej a politickej stabilite regiónu.
<P>
Správa však okrem toho upozorňuje na neprimerane silnú reakciu Ruska na vojenskú intervenciu Gruzínska v Južnom Osetsku a na rozsiahle a nevyprovokované operácie ruských ozbrojených síl v Abcházsku. Správa zdôrazňuje potrebu zmysluplného dialógu o bezpečnostných otázkach. Mal by to byť dialóg založený na rešpektovaní medzinárodného práva a územnej celistvosti štátov. Správa tiež upozorňuje na to, že udalosti na Kaukaze a uznanie nezávislosti oboch enkláv, Južného Osetska a Abcházska, vyvoláva pochybnosti o tom, či je Rusko naozaj pripravené a schopné vybudovať spoločný priestor bezpečnosti v Európe spolu s Európskou úniou.
<P>
Správa uvádza, že rokovania o plnom dodržiavaní záväzkov a dohôd zo strany Ruska, ktoré ukončili gruzínsky konflikt, by sa mali ukončiť ešte pred prijatím dohody, o ktorej sa rokuje. To by sa týkalo aj dohody o štatúte Abcházska a Južného Osetska. Správa tiež vyzýva Rusko, aby sa pevne zaviazalo, že nebude používať silu proti svojim susedom.
<P>
Správa okrem toho poukazuje na skutočnosť, že nedávne udalosti v súvislosti s útokom Ruska na územnú celistvosť Gruzínska rovnako ako podiel Ruska na kríze dodávok plynu ohrozujú vzťah medzi Európskou úniou a Ruskom.
<P>
Správa naznačuje, že súčasná dohoda by sa mala nahradiť novou a rozsiahlejšou dohodou. Takáto dohoda by mala pokrývať všetky aspekty našej spolupráce a mala by byť právne záväzná. Mala by tiež obsahovať jasné postupy riešenia sporov.
<P>
Správa sa zaoberá aj energetickou bezpečnosťou. Predmetom správy je aj zahrnutie základných ustanovení zmluvy týkajúcich sa energie a protokolu o tranzite do dohody, o ktorej sa rokuje. Odkaz sa uvádza napriek tomu, že táto zmluva je v súčasnosti právne záväzná, a to právne záväzná pre Rusko, hoci Rusko od nej môže odstúpiť.
<P>
Správa poukazuje na veľký latentný potenciál možných recipročných hospodárskych opatrení založených na rovnom partnerstve medzi oboma stranami. Tieto opatrenia by mohli viesť k vzájomne výhodnému prepojeniu. Podľa správy je mimoriadne dôležité, aby členské štáty a Európska únia ako celok vystupovali jednotne, najmä čo sa týka vzťahov s Ruskom. Je tiež dôležité, aby členské štáty vzájomne vopred prekonzultovali akékoľvek bilaterálne iniciatívy s Ruskom, k čomu ich aj zaväzujú rôzne zmluvy Európskej únie. To je obzvlášť dôležité v prípadoch, ktoré by mohli mať dosah na ďalšie krajiny Európskej únie alebo na Európsku úniu ako celok.
<P>
Správa venuje veľkú pozornosť ľudským právam a slobodám v Rusku. Poukazuje na to, že Rusko je ako člen Rady Európy povinné dodržiavať zásady, na ktorých je Rada založená. Uvádza sa, že dodržiavanie týchto zásad je nevyhnutné pre úspech rokovaní o spolupráci medzi Európskou úniou a Ruskom. Je poľutovaniahodné, že Rusko nie je ochotné zaviesť účinné opatrenia, aby sa zabezpečilo, že sa nebudú opakovať prípady porušovania ľudských práv zo strany ruských orgánov, čo odsúdil aj Európsky súdny dvor.
<P>
Je tiež dôležité upozorniť na jedno z mnohých odporúčaní uvedených v správe, konkrétne odporúčanie, že Európska únia by mala ďalej podporovať žiadosť Ruska o členstvo v Svetovej obchodnej organizácii (WTO). Je veľmi dôležité, aby Rusko rešpektovalo záväzky vyplývajúce z členstva už pred jeho formálnym udelením. Týka sa to najmä toho, aby Rusko ukončilo proces rušenia opatrení, ktoré už boli zavedené. V tejto súvislosti je potrebné pripomenúť veľký význam účinnej ochrany duševného, obchodného a priemyselného vlastníctva.
<P>
Správa obsahuje odporúčania týkajúce sa ľudských práv, slobody médií, nezávislosti súdnictva a postupného zužovania povoleného rozsahu činnosti mimovládnych organizácií v Rusku. Správa sa zaoberá aj širokým spektrom hospodárskych otázok, ako napríklad námornou dopravou v Baltskom mori a pri severnom pobreží Ruska, leteckou dopravou nad Sibírou a recipročnými opatreniami týkajúcimi sa možných neobmedzených investícií.
<SPEAKER ID="020" NAME="Alexandr Vondra">
úradujúci predseda Rady. - Vážený pán predseda, chcel by som sa poďakovať Parlamentu za to, že nám umožnil prerokovať počas tohto zasadnutia vzťah s Ruskom. Ako iste viete, Rada sa pred nejakým časom podrobne zaoberala vzťahom s Ruskom, keď sme vypracovali základné princípy novej dohody medzi EÚ a Ruskom, a preto považujeme za dôležité, že sa opäť pokračuje v rokovaniach o novej dohode. Rusko je v konečnom dôsledku naším najväčším susedom, je jedným z našich kľúčových partnerov a hráčom na medzinárodnej scéne, ktorého nemožno obísť. V súčasnosti, keď hospodárska kríza ťažko dopadá na nás i na Rusko, je jasné, že konfrontácia neposilní ani jednu z oboch strán.
<P>
Posilniť by nás však mohla konštruktívna, racionálna a vzájomne výhodná spolupráca a dodržiavanie medzinárodných záväzkov zo strany Ruska.
<P>
Dialóg a konštruktívny prístup sú okrem toho dôležitým nástrojom obrany našich záujmov a presadzovania našich hodnôt vo vzťahu s Ruskom.
<P>
Toto bolo v krátkosti hlavným motívom pre naše rozhodnutie pokračovať v rokovaniach o novej dohode medzi EÚ a Ruskom napriek udalostiam v Gruzínsku z augusta minulého roka. Kríza a jej dôsledky však naďalej zatieňujú naše vzťahy. Rokovania v žiadnom prípade nelegitimizujú postup Ruska v Gruzínsku vrátane území Abcházska a Južného Osetska a EÚ v tejto súvislosti jasne stanovila svoje pozície, z ktorých neustúpi. Naša podpora územnej celistvosti Gruzínska je jednoznačne jednou z nich.
<P>
Od Ruska naďalej očakávame, že sa bude správať zodpovedne a že bude dodržiavať všetky svoje záväzky. To predovšetkým znamená, že budeme venovať osobitnú pozornosť nášmu spoločnému susedstvu s Ruskom počas celého procesu rokovania. Kríza v Gruzínsku demonštrovala, že nevyriešené konflikty môžu aj po mnohých rokoch vyvolať nestabilitu a že vojenská intervencia nie je riešením.
<P>
Musíme Rusku pripomenúť, že konštruktívnym prístupom k susedom môže veľa získať a že pokračovaním na ceste konfrontácie môže veľa stratiť. Rusko v konečnom dôsledku už dokázalo, že vie, ako sa správať k stredoeurópskym susedom, ktoré sú v súčasnosti súčasťou EÚ a NATO.
<P>
Budeme naďalej trvať na tom, že Rusko musí rešpektovať svoje medzinárodné záväzky a územnú celistvosť a suverenitu Gruzínska a ostatných východoeurópskych krajín, ktoré sú aj susedmi EÚ. Očakáva sa, že na ženevských rokovaniach budú Rusko a Gruzínsko v plnej miere spolupracovať.
<P>
Nie je mojím zámerom podrobne opisovať súčasný stav rokovaní o novej dohode s Ruskom. Komisia, ktorá o dohode rokuje, vás bude môcť lepšie informovať o tomto procese.
<P>
Chcel by som tiež pripomenúť, že sa nachádzame na začiatku tohto procesu, ktorý zaberie určitý čas. Nemalo by nás odradiť, ak sa na začiatku bude postupovať pomaly. Som si však istý, že na konci nášho predsedníctva budú jasnejšie zámery oboch strán, na čo sa má dohoda vzťahovať.
<P>
Ďakujeme pánovi Januszovi Onyszkiewiczovi za jeho správu a odporúčania, ktoré správa obsahuje. Vo všeobecnosti sa stotožňujeme s vašimi obavami i cieľmi.
<P>
Teraz by som chcel uviesť niekoľko poznámok o tej časti novej dohody, ktorá sa týka vonkajšej bezpečnosti, kde predsedníctvo takisto zohráva pri rokovaniach svoju úlohu. Je veľmi dôležité, aby nová dohoda obsahovala ustanovenia zabezpečujúce účinný dialóg a spoluprácu s Ruskom a aby bola založená na spoločných hodnotách, dodržiavaní existujúcich medzinárodných záväzkov a zásad právneho štátu, na rešpektovaní demokracie, ľudských práv a základných slobôd. Mimoriadny význam to má vo vzťahu k nášmu spoločnému susedstvu. Je to naozaj veľmi dôležité, ak chceme vyriešiť pretrvávajúce konflikty.
<P>
Dôležitým cieľom je aj prevencia konfliktov. Tento cieľ treba presadzovať politickým dialógom a spoločnými iniciatívami.
<P>
Pri rokovaniach s Ruskom sa črtá určitý pokrok týkajúci sa rozsahu politického dialógu a časti novej dohody o vonkajšej bezpečnosti. Ale kľúčové sú, samozrejme, detaily. Najzaujímavejšia a najnáročnejšia časť rokovaní sa práve začína, keďže začíname diskutovať o konkrétnych návrhoch textu.
<P>
Vzhľadom na to, že rokovania ešte prebiehajú, by nebolo vhodné poskytnúť vám ďalšie podrobnosti. Môžem vás však uistiť, že sa budeme snažiť presadiť zásadné ustanovenia na posilnenie dialógu na medzinárodnej scéne, o boji proti terorizmu, o kontrole zbrojenia, odzbrojení a nešírení jadrových zbraní, o ľudských právach, demokracii a zásadách právneho štátu, o krízovom riadení a civilnej ochrane.
<P>
Na samite EÚ - Rusko v Chanty-Mansijsku sa dohodlo, že naším spoločným cieľom je uzavrieť strategickú dohodu, ktorá poskytne rozsiahly rámec pre vzťahy medzi EÚ a Ruskom pre najbližšiu budúcnosť, a napomôcť pri rozvíjaní potenciálu nášho vzťahu. Je to naďalej naším cieľom a tiež cieľom, na dosiahnutí ktorého budú pracovať súčasné i nadchádzajúce predsedníctva.
<P>
Budeme tento Parlament informovať o pokroku a ďakujeme za váš prínos, najmä za text vášho uznesenia.
<SPEAKER ID="021" NAME="Benita Ferrero-Waldner" LANGUAGE="DE">
Vážený pán predseda, vážení poslanci, vážené poslankyne, chcela by som začať úprimným poďakovaním pánovi Onyszkiewiczovi za túto hodnotnú správu.
<P>
Neustále sme zdôrazňovali, že si ceníme stanovisko Parlamentu, a ja vám, samozrejme, s radosťou poskytnem ďalšie informácie o priebehu rokovaní.
<P>
Vážený pán predseda, Rusko je a zostane naším dôležitým partnerom. Naše spoločné záujmy sú komplexné a prekrývajú sa, od hospodárskych vzťahov až po našu partnerskú spoluprácu v rámci blízkovýchodnej štvorky, alebo ako včera, v otázke Afganistanu a Pakistanu. Samozrejme, všetci si uvedomujeme, že medzi nami existujú významné názorové rozdiely týkajúce sa napríklad územnej celistvosti Gruzínska. Niekedy sa objavuje napätie v súvislosti s posilnením našej úlohy v spoločnom susedstve s Ruskom. V tejto súvislosti sa často nesprávne predpokladá, že sme od nášho veľkého suseda závislí. Čo sa týka obchodu a energie, ide skôr o vzájomnú závislosť, alebo aby som to vyjadrila inak, stali sme sa jeden pre druhého nevyhnutným partnerom. Prichádza teda čas, keď sú naše vzťahy s Ruskom mimoriadne dôležité a keď je absolútne nevyhnutná jednotná stratégia EÚ s jasnou víziou do budúcnosti.
<P>
Zajtra sa prezident Obama po prvýkrát stretne s prezidentom Medvedevom, aby "reštartovali" vzťahy USA a Ruska. Tento nový prístup treba isto privítať, ale my nemusíme začínať úplne od začiatku. Nemusíme reštartovať naše vzťahy, namiesto toho ich musíme neustále prispôsobovať. Tento cieľ je našou najvyššou prioritou.
<P>
Ako Komisia konštatovala vo svojom oznámení z 5. novembra, komplexný a rozsiahly charakter našich vzťahov a mnohé oblasti, v ktorých sme navzájom závislí, znamenajú, že s Ruskom musíme neustále spolupracovať, a ja by som povedala, že musíme zostať triezvi a zamerať sa na výsledky. Rokovania o novej dohode sú nepochybne najlepším spôsobom, ako predložiť jednotný postoj EÚ, ktorý by obhajoval naše záujmy s cieľom dosiahnuť dohodu v najdôležitejších oblastiach. Práve teraz, počas môjho príhovoru, prebieha v Moskve štvrté kolo rokovaní.
<P>
Teraz sme sa dohodli na všeobecnej štruktúre dohody, ktorá by mala tvoriť právne záväzný základ pre všetky aspekty našich vzťahov v najbližšej budúcnosti. Zároveň sme však nestanovili žiadne umelé termíny ukončenia rokovaní. Podľa môjho názoru by sme si mali vyhradiť toľko času, koľko bude potrebné na dosiahnutie uspokojivých výsledkov, pretože súčasná dohoda zostane dovtedy v platnosti, a preto nie je naliehavo potrebné pokračovať v rokovaniach čo najrýchlejšie. Súčasné problémy môžeme preto riešiť aj bez novej dohody. Doteraz sa diskutovalo o problematike politiky, spravodlivosti a bezpečnosti, čím sme dosiahli lepšie porozumenie vzájomných stanovísk. Teraz sme začali diskutovať o hospodárskych záležitostiach.
<P>
V žiadnom prípade by nás nemalo prekvapiť, že obe strany pristupujú k určitým oblastiam veľmi rozdielnym spôsobom. Rusko má veľký záujem napríklad o spoluprácu v oblasti zahraničnej a bezpečnostnej politiky, prejavuje však menší záujem, keď ide o hospodárske záležitosti. Samozrejme, je v našom záujme, v záujme EÚ, aby naše obchodné a hospodárske vzťahy zahŕňali právne záväzné, vymáhateľné ustanovenia, aby sme zabezpečili, že Rusko bude akceptovať systém založený na jasných pravidlách. Týka sa to najmä oblasti energie, kde sa snažíme presadiť uznanie zásad energetickej charty, pričom medzi hlavné zásady patrí transparentnosť, vzájomnosť a nediskriminácia.
<P>
Plynová kríza na začiatku roka narušila dôveru v spoľahlivosť našich vzťahov v oblasti dodávok energie, čo sa musí zmeniť. Súbežne s našimi rokovaniami sa preto snažíme výrazne posilniť systém včasného varovania, ktorý zakotví ustanovenia o monitorovaní a pozorovaní krízových udalostí, aby sa zabránilo konfliktom a uľahčilo dosiahnutie zmieru.
<P>
Dohoda, o ktorej rokujeme, by mala byť, samozrejme, založená na rešpektovaní ľudských práv a demokracie a myslíme si, že toto by malo byť jej podstatnou súčasťou. Rusko a EÚ prijali, ako povedal pán Vondra, rovnaké záväzky v rámci OSN, Organizácie pre bezpečnosť a spoluprácu v Európe (OBSE) a Rady Európy. Naša zmluva by mala zdôrazniť rešpektovanie týchto spoločných záväzkov a záujmov. Samozrejme, samotná zmluva nemôže vyriešiť konflikty v Európe, ale mala by poskytnúť rámec pre riešenie konfliktov.
<P>
Súbežne s našimi rokovaniami budeme ďalej vyvíjať úsilie na existujúcich fórach, v rámci ženevských rokovaní o Gruzínsku, v skupine 5+2 pre Podnestersko a v minskom procese pre Náhorný Karabach. Spravodlivosť a vnútorné veci sú pri rokovaniach, ako som povedala, dôležité pre obe strany, pretože sú to oblasti, pri ktorých vnímam významný potenciál vzájomne výhodnej spolupráce, najmä čo sa týka boja proti organizovanému zločinu a tiež pri zlepšovaní podmienok pre cestujúcich bona fide. Možnosť zrušenia víz, ktorú požadovalo Rusko, bude však realistická len v spojení s ďalším pokrokom v iných oblastiach. Účinnú spoluprácu by napríklad vo všeobecnosti uľahčilo, keby Rusko prijalo prísnejšie normy na ochranu údajov. Výskum, vzdelávanie a kultúra takisto predstavujú množstvo príležitostí na spoluprácu v záujme našich občanov a v novej dohode by sa to malo zohľadniť.
<P>
Správa, o ktorej dnes vedieme rozpravu, obsahuje, pravdaže, mnohé ďalšie návrhy, o ktorých teraz z časových dôvodov nemôžem hovoriť, ale tieto sa, samozrejme, objavia v rámci rozpravy. Chcela by som ešte raz zdôrazniť, že osobitne vítam postoj, ktorý pán Onyszkiewicz zaujal v správe a v predloženom návrhu uznesenia. Ak budú po dnešnej rozprave potrebné ďalšie informácie, samozrejme, kedykoľvek rada poskytnem plnú správu, napríklad Výboru pre zahraničné veci, ako som urobila minulý rok.
<P>
Na záver by som chcela zdôrazniť, že je pre mňa dôležité, aby rokovania úspešne pokračovali, a že majú moju plnú podporu. Dúfam, že nová zmluva postaví vzťahy medzi EÚ a Ruskom v najbližšej budúcnosti na pevný a predvídateľný základ a významne tak prispeje k stabilite a bezpečnosti na našom kontinente.
<SPEAKER ID="022" NAME="Cristina Gutiérrez-Cortines" LANGUAGE="ES">
Vážený pán predseda, je nám jasné, nám v Európe i Výboru pre priemysel, výskum a energetiku, že energia sa stala nástrojom zahraničnej politiky, prvkom zmeny, ktorý môže medzi nami vyvolať konflikt alebo nás zjednotiť, a práve tento problém nás dnes zamestnáva.
<P>
Európa bola tradične spojená s Ruskom. Naše dejiny ukazujú, že Bielorusko bolo vo svojom vývoji jednoznačne ovplyvnené Západom a ruská tradícia v oblasti náboženstva, všetkých foriem vzdelávania a väčšiny hodnotových systémov nasledovala európsky spôsob myslenia, ktorý Rusko obohatil. Naša kultúra tiež prijala dôležité impulzy z tradície ruskej vedy, od veľkých matematikov z Kazane a iných častí, a to isté platí o ruskej literatúre.
<P>
Myslím si, že by sme mali vnímať napätie počas socialistickej éry ako určité prerušenie, ktoré treba pripomínať, ktoré však nepredstavuje konštantný faktor. Naša konštantná skúsenosť s Ruskom bola skúsenosťou jednoty, preto hovorím, že v oblasti energie, kde má Európa deficit, musíme dať Rusku najavo, že naše priateľstvo by malo pokračovať, ale podľa jasných pravidiel, ktoré gentlemani vždy mali a ktoré sme vždy mali aj my, ale teraz vo forme písomných pravidiel.
<P>
Nemôžeme žiť v neprestajnej neistote, či zasa nedôjde k prerušeniu dodávok pre našich občanov, a Rusko musí tiež uznať, že nemôže používať energiu ako nástroj, pomocou ktorého nebude uznávať suverenitu susedných štátov. V súčasnej situácii získali národy nezávislosť a v plnej miere uplatňujú demokraciu, na čo by sme mali dozerať, pričom je aj povinnosťou Ruska dozerať na tento stav a Rusko je zároveň povinné poskytnúť jasný súbor pravidiel na výmenu energie a jednotu prostredníctvom energie.
<SPEAKER ID="023" NAME="Josef Zieleniec">
v mene skupiny PPE-DE. - (CS) Vážený pán predseda, dovoľte, aby som sa poďakoval pánovi Onyszkiewiczovi za prípravu tejto dôležitej, kvalitne spracovanej a vyváženej správy. Ako tieňový spravodajca Skupiny Európskej ľudovej strany (kresťanských demokratov) a európskych demokratov som rád, že správa odráža aj naše hlavné priority vo vzťahu k Rusku, ako napríklad pragmatickú spoluprácu postavenú na zdravom trhovom prostredí, dôraz na ľudské práva, fungujúci právny štát a demokraciu, ktoré sú pre EÚ základnými spoločenskými hodnotami, ako aj dôraz na rešpektovanie suverenity všetkých susedných štátov a jednoty Európskej únie.
<P>
Nová dohoda, o ktorej sa rokuje, musí zahŕňať všetky aspekty spolupráce, musí byť právne záväzná a musí odrážať kvalitu našich vzťahov s Ruskom. Ak však majú rozhovory odrážať naše postoje a hodnoty, nesmieme zabudnúť na úlohu, ktorú Rusko minulý rok zohralo vo vojne v Gruzínsku alebo počas januárovej plynovej krízy. Nemôžeme pripustiť vytvorenie nových sfér vplyvu v Európe. Nemôžeme akceptovať status quo, či skôr fait accompli na Kaukaze. Z toho vyplýva požiadavka jednoznačných záruk, že Rusko nepoužije silu proti žiadnemu zo svojich susedov a spory v spoločnom susedstve bude riešiť spolu s EÚ. Podľa nášho názoru je úplne prirodzené vyzvať Rusko, aby urobilo prvý ústretový krok na posilnenie dôvery.
<P>
Mnohí kolegovia dnes oprávnene zdôrazňujú potrebu jednoty EÚ vo vzťahu k Rusku. Skutočne jednotný postoj však dosiahneme len postupnými krokmi. Z toho vyplýva môj návrh vytvoriť v rámci Rady funkčný konzultačný mechanizmus, ktorý by členským štátom umožnil s dostatočným predstihom vzájomne prekonzultovať všetky dvojstranné otázky s Ruskom, ktoré môžu mať vplyv na iný členský štát alebo na Európsku úniu ako celok. Len takto dospejeme ku skutočne jednotnej politike voči Rusku, len takto v plnej miere využijeme najväčšiu výhodu, ktorú voči Rusku máme - našu vlastnú jednotu.
<SPEAKER ID="024" NAME="Csaba Tabajdi">
v mene skupiny PSE. - (HU) Socialistická skupina v Európskom parlamente považuje Rusko za kľúčového strategického partnera. Európska únia a Rusko sú od seba navzájom závislé, čo potvrdila aj pani komisárka Ferrerová-Waldnerová.
<P>
Chcel by som povedať, že čo sa týka dodávok plynu, sme od seba navzájom závislí, pretože Rusko by nebolo schopné predať svoj plyn niekomu inému. To by nám malo byť jasné. Je veľmi dôležité, aby sa vypracovala a uzavrela nová dohoda o partnerstve a spolupráci. Táto správa mala poslúžiť tomuto účelu, ale tento cieľ nesplnila.
<P>
Správa pána Onyszkiewicza, ktorá bola prijatá vo Výbore pre zahraničné veci a ktorej tón je niekedy vyslovene hrubý, môže vážne poškodiť sieť vzťahov medzi EÚ a Ruskom. Socialistická skupina súhlasí s tým, aby Parlament vyjadril oprávnenú kritiku Ruska. Socialistická skupina jednoznačne odsudzuje porušovanie ľudských práv. Požadujeme rešpektovanie demokratických práv a základných hodnôt.
<P>
Vyzývame Rusko, aby rešpektovalo zásadu nezávislosti tlačových a elektronických médií. Vyzývame ruskú vládu, aby prijala všetky možné opatrenia na vyšetrenie útokov na novinárov a ich vrážd. Ruský zákon o mimovládnych organizáciách ohrozuje nezávislé fungovanie týchto organizácií.
<P>
Socialistická skupina s obavami sledovala spôsob, akým prebehli posledné voľby do ruskej dumy a prezidentské voľby. Sme kritickí voči ruskej strane v spore o plyn medzi Ruskom a Ukrajinou a v konflikte medzi týmito dvoma krajinami. Zároveň sme však presvedčení, že odporúčania Parlamentu musia slúžiť zlepšeniu vzťahov medzi EÚ a Ruskom a vypracovaniu nového strategického partnerstva. Táto správa tomuto účelu neslúži. Z tohto dôvodu sme vo Výbore pre zahraničné veci hlasovali proti nej.
<P>
Skupina Európskej ľudovej strany (kresťanských demokratov) a európskych demokratov a Skupina Aliancie liberálov a demokratov za Európu idú proti zámerom, ktoré vyjadrila Komisia. Idú proti novej politike Spojených štátov, ak si uvedomia, že vláda prezidenta Obamu, najmä prostredníctvom vyjadrení viceprezidenta Joe Bidena, zmenila svoj štýl. Európska únia by potom zaostala za novou americkou politikou, hoci by to nebolo v našom záujme. Nemáme teda problém s kritikou, ale so štýlom.
<P>
Nepotrebujeme didaktiku, ale odôvodnenú kritiku. Európska únia sa nemá stavať do pozície učiteľa a udeľovať Rusku lekcie. Socialistická skupina preto bude tento návrh správy považovať za prijateľný len vtedy, ak Parlament schváli všetkých šesť pozmeňujúcich a doplňujúcich návrhov, ktoré sme predložili. V opačnom prípade to bude jednoducho kontraproduktívna správa, ktorá neposlúži strategickému partnerstvu medzi EÚ a Ruskom. Rozvíjanie úspešnej spolupráce medzi EÚ a Ruskom je však v záujme Európskej únie.
<SPEAKER ID="025" NAME="Graham Watson">
v mene skupiny ALDE. - Vážený pán predseda, zahraničné veci si vyžadujú diplomaciu a zásady a táto správa o novej dohode medzi EÚ a Ruskom poskytuje oboje. Moja skupina schvaľuje jej obsah a blahoželá pánovi Januszovi Onyszkiewiczovi k jeho práci.
<P>
História nás učí, že Rusov najviac podráždi, keď sa k nim obrátime chrbtom, preto je v záujme Ruska a Európskej únie komunikovať, spolupracovať a obchodovať spôsobom, ktorý vytvára dôveru. Je tiež nečestné predstierať, že správanie Ruska si nezaslúži kritiku. Je to krajina, ktorá využíva dodávky energie ako zbraň, krajina, ktorej bezohľadné správanie na Kaukaze a v Pobaltí dráždi jej susedov, krajina, kde sa pravidlá právneho štátu ohýbajú a prispôsobujú tak, aby vyhovovali ľuďom, ktorých podporuje Kremeľ, a priťahuje skrutky tým, ktorých Kremeľ nepodporuje, ako dokazuje dnešné nové súdne konanie proti Michailovi Chodorkovskému.
<P>
Voľby, ako vieme, nie sú výnimkou. Fyzické násilie, zastrašovanie obhajcov ľudských práv, vraždy nezávislých novinárov - pán Tabajdi, to je realita súčasného Ruska.
<P>
(potlesk)
<P>
Je nám ľúto, že niektorí kolegovia sa zamerali na zmierňovanie kritiky Ruska za jeho postoj v oblasti ľudských práv. Som prekvapený tým, ako niektorí ľudia nástoja na definovaní novej dohody ako strategickej jednoducho preto, lebo to chce Moskva. Áno, mali by sme budovať mosty, ale nesmieme byť nekritickí k veciam, ktoré sú neprijateľné.
<P>
Existujú tri dôvody, ktoré vysvetľujú, prečo sa niektorí ľudia snažia nakloniť si pána Putina. Po prvé, sú to ľudia, ktorí kedysi sympatizovali so Sovietmi a ktorých sentimentálne spojenie s Kremľom pretrváva. Po druhé, sú to tí, ktorí si myslia, že Rusko je akosi iné než ostatné krajiny a neuplatňujú naň rovnaké normy, a po tretie, sú to ľudia, ktorí si myslia, že Rusko nesmieme znevažovať, pretože z neho ide strach. Ani jeden z týchto argumentov však neobstojí. Európska ortodoxná politická ľavica má za sebou históriu zámerného ignorovania problematiky ľudských práv počas sovietskej éry. Ak sa títo ľudia teraz snažia nájsť ospravedlnenie, prečo sa Rusko vyvíja smerom k autoritárskej pravici, nie je to len morálne nesprávne, ale aj politicky pomýlené. Ľudské práva sú okrem toho univerzálne a nedeliteľné, inak neznamenajú nič. Únia by mala mať preto dostatok sebavedomia, aby obhajovala naše hodnoty v rámci našich hraníc i mimo nich.
<P>
Na záver chcem povedať, že Európa má triapolkrát viac obyvateľov než Rusko. Naše výdavky na obranu sú desaťkrát väčšie a naše hospodárstvo je pätnásťkrát väčšie než ruské. Nemáme dôvod krčiť sa pred Kremľom a existujú všetky dôvody pre to, aby sme stáli za svojimi hodnotami. Preto podporujeme novú dohodu, ale chceme, aby Európa išla do tohto vzťahu jednotná, silná a s otvorenými očami.
<SPEAKER ID="026" NAME="Adam Bielan" LANGUAGE="PL">
Vážený pán predseda, Kremeľ používa dodávky energie ako politický nástroj spolu so zásadou "rozdeľuj a panuj", aby korumpoval jednu európsku krajinu za druhou, od Cypru až po Holandsko. Tento prístup zaznamenáva pozoruhodný úspech. Na rozdiel od toho sa Európska únia počas útoku na suverénne Gruzínsko zachovala prekvapujúco pasívne. Neprítomnosť vedúcich predstaviteľov EÚ bola nápadná. Na scéne sa neobjavil ani pán Solana a ani pani komisárka Ferrerová-Waldnerová. Počas týchto udalostí utrpel veľké poníženie francúzsky prezident Sarkozy, pretože Rusi úplne ignorovali mierovú dohodu, ktorú dosiahol. Z toho vyplýva, že slabosť Európy vo vzťahu k Rusku je spôsobená jej vlastnou naivitou a krátkozrakosťou.
<P>
Rakúske, nemecké a talianske energetické firmy obchodujú s Kremľom na bilaterálnom základe. To vedie priamo k politickému tlaku Moskvy na jednotlivé členské štáty. Nemecko buduje plynovod po dne Baltského mora, aby sa vyhlo Poľsku, a Rusko viac než raz prerušilo dodávky energie do Litvy, Českej republiky a iných krajín EÚ. Ak sa zrealizuje Nord Stream, to isté sa môže prihodiť aj mojej krajine, Poľsku. Politika EÚ voči Rusku sa musí zakladať na zásade jednoty a solidarity. Preto ak chceme, aby naše vzťahy s Ruskom boli efektívne, je pred uzatvorením bilaterálnych dohôd s Kremľom absolútne nevyhnutné prekonzultovať vec s členskými štátmi, pre ktoré to môže mať potenciálne dôsledky.
<SPEAKER ID="027" NAME="Marie Anne Isler Béguin" LANGUAGE="FR">
Vážený pán predseda, chcela by som sa poďakovať spravodajcovi za to, že prijal naše pozmeňujúce a doplňujúce návrhy a v rámci rokovaní s Ruskom dal na prvé miesto otázku ľudských práv. Chcela by som požiadať Radu a Komisiu, aby v tejto oblasti neustúpili, a zároveň by som chcela požiadať pána spravodajcu, aby podporil naše ďalšie pozmeňujúce a doplňujúce návrhy týkajúce sa rešpektovania práv menšín a Čečenska, na ktoré sa v správe akosi pozabudlo.
<P>
Aj my podporujeme kritický postoj k Rusku, pretože aj keď Rusko teraz vysiela niektoré pozitívne signály, najmä v súvislosti s ochotou uzatvoriť medzinárodnú dohodu o znížení arzenálu jadrových zbraní, ktoré sú v tomto krízovom období nepochybne príliš nákladné, v iných oblastiach zostáva úplne nekompromisné, najmä v súvislosti so susedskou politikou, a obviňuje Európsku úniu, že vstupuje do jeho sféry vplyvu. Chcela by som vám pripomenúť, že pán Lavrov nedávno v Bruseli kritizoval Východné partnerstvo, ktoré sme vytvorili na jarnom zasadnutí, podobne ako pán Putin negatívne zareagoval na dohodu o plyne medzi Európskou úniou a Ukrajinou.
<P>
Ako viete, a ako každý uviedol, problematika Gruzínska je naďalej veľmi aktuálna a zostáva sporným bodom vo vzťahu medzi nami a Ruskom, ktoré stále využíva svoje právo veta, aby zabránilo rozmiestneniu medzinárodných mierových jednotiek a dokonca aj prístupu našich civilných pozorovateľov na územia, ktoré okupuje a kontroluje. To je v rozpore so šiestimi bodmi dohody, ktorú EÚ uzatvorila s Ruskom 12. augusta, a nedokáže to zabrániť každodennému násiliu pozdĺž abcházsko-osetskej administratívnej hranice.
<P>
Nikto sa okrem toho nedá oklamať závislosťou členských štátov, ako bolo uvedené, od Ruska v súvislosti s dodávkami energie, alebo politickou cenou, ktorú musíme zaplatiť.
<P>
Vážený pán predseda, na záver chcem povedať, že vzhľadom na globálnu krízu, ktorej sa nik nevyhne, ani Rusko, je potrebné hľadať mimoriadne riešenia a nabádať Rusko, aby prijalo konštruktívne partnerstvo, a EÚ musí získať väčšiu váhu ako jednotný partner.
<SPEAKER ID="028" NAME="Vladimír Remek" LANGUAGE="CS">
Vážený pán predseda, dámy a páni, diskutujeme o našom odporúčaní Rade o novej dohode s Ruskom. Text správy však, podľa mňa, nevyzerá ako odporúčanie na diplomatické rokovania. V dokumente sa väčšinou používajú iba výrazy a formulácie o nevyhnutnosti požadovať, trvať na tom, zdôrazniť, vyzvať a podobne. Táto slovná zásoba je nátlaková a som veľmi rád, že nie som v úlohe vyjednávača, od ktorého sa očakáva, že sa bude podobnými odporúčaniami riadiť. Pritom súčasne uznávame, že EÚ dostáva, okrem iného, jednu štvrtinu svojich dodávok ropy a zemného plynu z Ruska. Niekedy mám dojem, že sa snažíme požadovať bezpečné, stabilné dodávky životne dôležitých surovín s palicou v ruke. A čo prinášame na rokovací stôl my, Európska únia? Kde je naše stanovisko k ľudským právam, na ktoré sa tak radi odvolávame, napríklad v súvislosti s rusky hovoriacimi menšinami, ktoré žijú na území členských štátov EÚ? Kde je náš názor na zrazy a akcie bývalých príslušníkov jednotiek SS v krajinách EÚ? Alebo nie sme proti nim, ale ich podporujeme, v rozpore napríklad so závermi OSN? A ako je tiež možné, že Výbor pre priemysel, výskum a energetiku (ITRE) uvádza obidve krajiny, Ukrajinu aj Rusko, ako zodpovedné za problémy týkajúce sa dodávok zemného plynu do EÚ, ale naše odporúčanie vyzýva iba Rusko? Vcelku je to trochu ako pokus hrať futbal iba na jednu bránku. A to nie je, ako určite uznáte, plnohodnotná hra. Nečakajme teda zázračné výsledky.
<P>
Osobne budem mať preto problém podporiť dokument v jeho súčasnej podobe. Aj vo Výbore pre zahraničné veci nebola s návrhom spokojná celá tretina poslancov. Na druhej strane má Výbor pre medzinárodný obchod ku vzťahom s Ruskom oveľa realistickejší prístup, ktorý zohľadňuje to, čo Európa skutočne potrebuje.
<SPEAKER ID="029" NAME="Bastiaan Belder" LANGUAGE="NL">
Vážený pán predseda, niet pochýb, že Rusko teraz v nemalej miere postihuje svetová hospodárska kríza. Práve dnes ráno som v rozhlase počul správu z Petrohradu o liekoch, ktoré si priemerný ruský občan nemôže dovoliť, a teda sú mu nedostupné. Najnovšie prognózy Svetovej banky ukazujú, že situácia ruského hospodárstva bude ešte búrlivejšia. Čo máme urobiť s chmúrnou prognózou, že koncom tohto roka by mohlo pod existenčné minimum 4 600 rubľov (približne 185 USD) klesnúť viac ako 20 miliónov Rusov?
<P>
Európa aj Rusko skutočne stoja pred naliehavou potrebou rázneho postupu na riešenie krízy. Preto musí mať prioritu spoločné úsilie na zlepšenie globálnej hospodárskej situácie. Vyžaduje si to však vzájomnú dôveru, ktorej, žiaľ, ako by som chcel zdôrazniť, priamo v ceste stojí zahraničná politika Kremľa. Jedným príkladom je kríza v Moldavsku, ktorá pokračuje a je stále komplikovanejšia. Igor Smirnov nepomáha. Ďalším príkladom je zmätok na Ukrajine, ktorý opäť pokračoval minulý týždeň. Stručne povedané, spoločnému úsiliu stojí v ceste nedostatok vzájomnej dôvery.
<P>
Touto správou vysiela Parlament tento čestný a jasný signál Rade a Komisii na rokovania s Moskvou a úprimne dúfam, že sa stavia pred Rusko so vztýčenou hlavou.
<SPEAKER ID="030" NAME="Jana Bobošíková" AFFILIATION="NI">
- (CS) Dámy a páni, v návrhu odporúčania tohto Parlamentu Rade týkajúceho sa novej dohody medzi EÚ a Ruskom, o ktorom dnes rokujeme, sa dá súhlasiť možno iba s dvomi faktami. Po prvé, že Rusko má obrovský význam pre stabilitu a prosperitu Európy a sveta, a po druhé, že musíme dosiahnuť strategické partnerstvo s Ruskom založené na demokratických hodnotách. Inak musím konštatovať, že text je napísaný jazykom víťaznej mocnosti z obdobia studenej vojny a popiera všetky základné pravidlá diplomacie a medzinárodných vzťahov. V týchto pravidlách ide viac o kompromis, slušnosť, vyváženosť a rešpektovanie druhej strany za rokovacím stolom. Nejde v nich o diktátorské požiadavky a tvrdé odsúdenia. Terminológia a formulácia správy pripomínajú list nafúkaného sultána záporožským kozákom, ktorí mu potom dali primeranú odpoveď. Neprimeraný rusofóbny text čiastočne zachraňuje objektívne vyjadrenie Výboru pre priemysel, výskum a energetiku, ktoré by sa mohlo stať základom na formulovanie nového dokumentu. Podľa môjho názoru súčasná správa poškodzuje Európsku úniu aj Ruskú federáciu, a preto aj záujmy všetkých občanov euroázijského priestoru.
<P>
Dámy a páni, dúfam, že samit EÚ - Rusko, ktorý bude pod záštitou českého predsedníctva viesť prezident Českej republiky Václav Klaus, túto rusofóbnu rétoriku rozhodne používať nebude. Okrem iného aj preto, lebo český prezident sa nestotožňuje s prevládajúcim názorom EÚ na rusko-gruzínsky konflikt. Som pevne presvedčená, že Rada by v záujme našich občanov mala pamätať, že Rusko je a bude v našom geopolitickom priestore potrebným, užitočným a rovnocenným partnerom. Ako už bolo uvedené, štvrtina dodávok ropy a zemného plynu do EÚ pochádza z Ruska a do EÚ ide polovica ruskej ropy a zemného plynu. Ak nič iné, tak tento fakt samotný je dostatočným argumentom na úsilie o dobré susedské vzťahy medzi EÚ a Ruskou federáciou.
<SPEAKER ID="031" NAME="Ria Oomen-Ruijten" AFFILIATION="PPE-DE">
(NL) Vážený pán predseda, za posledného dva a pol roka sa ako predsedníčka Delegácie pre vzťahy s Ruskom intenzívne zaoberám Ruskom a Európou. Pracovala som nielen na incidentoch, ale v súvislosti s dlhodobou stratégiou som bola prístupná aj iným názorom. Preto som v rozpakoch, čo si mám myslieť o tom, čo práve povedal pán Watson ako vedúci Skupiny Aliancie liberálov a demokratov za Európu. Ani ja, ani moji kolegovia poslanci sme nezaujali v žiadnej z týchto rozpráv jednostranné stanovisko. Diskutovali sme o mnohých problémoch súvisiacich s Ruskom.
<P>
Nezabúdajme však, že uzatvorenie dohody o partnerstve tiež znamená, že aj my sami budeme partnermi. Znamená to zapojenie obidvoch strán do vzájomných konzultácií o problematických otázkach. Dohoda o partnerstve môže v skutočnosti vzniknúť iba v duchu vzájomnej dôvery, nie ak jedna strana vidí iba problémy. Spojené štáty majú v súčasnosti inú stratégiu. Musíme sa, na rozdiel od Spojených štátov, ktoré ponúkajú otvorenie, naozaj vrátiť k chladným postojom? To nie je rozumné konanie.
<P>
Pretože máme iba jedného veľkého suseda, potrebujeme dohodu o partnerstve, strategickom partnerstve. Závisíme od dodávok energie od tohto suseda a on od našich finančných prostriedkov. Pretože v Európe máme hodnoty, ktoré bránime, diskutujeme s týmto susedom tiež o spoločných hodnotách a ľudských právach. Nie je dobrým začiatkom novej stratégie, ktorú vo vzťahu k nášmu veľkému susedovi skutočne potrebujeme, ak rozprávame iba o záporných aspektoch. Preto by som chcela poďakovať pani komisárke za jej odpoveď, pretože obsahuje pozitívne prvky, ktoré nám pomôžu dosiahnuť výsledok, ktorý bude skutočným prínosom pre 500 miliónov európskych občanov.
<SPEAKER ID="032" NAME="Jan Marinus Wiersma" AFFILIATION="PSE">
(NL) Vážený pán predseda, najprv by som chcel pochváliť pani Oomenovú-Ruijtenovú za to, čo práve povedala. Bezvýhradne súhlasím s jej argumentmi a tiež dúfam, že tieto argumenty zajtra ovplyvnia jej skupinu, keď bude hlasovať o našich pozmeňujúcich a doplňujúcich návrhoch k tejto správe. Želám je pritom veľa úspechov.
<P>
Moja skupina má s touto správou pána Onyszkiewicza veľké problémy, a preto sme vo Výbore pre zahraničné veci hlasovali proti nej. Správa je komplexná, a to je správne, pretože program pre vzťahy EÚ a Ruska je naozaj rozsiahly. Je pravda, že spravodajca sa snažil venovať vo svojej správe všetkým týmto oblastiam. Patrí mu za to moja pochvala. Jednako len správa nevyznieva dobre. Nemôžeme najprv povedať, ako to robí spravodajca, že tieto vzťahy sú kľúčové, a potom uviesť iba príklady všetkého, čo je zlé, alebo čo nie je v Rusku v poriadku, bez toho, aby sme poukázali aj na naše chyby, ktoré sme vo vzťahu k Ruskej federácii urobili v minulosti, za posledných 20 rokov.
<P>
Rusko nie je kandidátskou krajinou, ale strategickým partnerom, ktorý chce spolupracovať v oblastiach spoločného záujmu. Vyžaduje si to konštruktívne, racionálne správanie a plne súhlasím s pánom Vondrom, že to musí tvoriť základ nášho prístupu. V rozpore s vytvoreným dojmom sa tu neuplatňujú kodanské kritériá. Som za pragmatický prístup založený na vzájomnej závislosti. Oni potrebujú nás a my potrebujeme ich. Riešenia môžeme nájsť iba ak budeme pracovať spoločne, či to bude v oblasti obchodu, spolupráce v oblasti energetiky, klímy alebo nešírenia jadrových zbraní. Za rokovaniami o novej dohode je strategický záujem. Trváme na používaní slova "strategický" v tejto rozprave. Tieto rokovania musíme viesť v dobrej viere, a pritom rešpektovať aj záujmy Ruska.
<P>
Náš spravodajca správne venuje veľkú pozornosť spoločným susedom Európskej únie a Ruska. Aj v tomto prípade platí, že spolupráca je produktívnejšia ako konfrontácia. Za každú cenu chceme zabrániť boju o sféry vplyvu. Namiesto toho by sa mala Európska únia zamerať na oživenie oslabenej Organizácie pre bezpečnosť a spoluprácu v Európe (OBSE). V tomto rámci sa potom môžeme pozrieť na zlepšenie prístupu k zmrazeným konfliktom, ktoré v Európe stále máme, či už je to v Gruzínsku, Azerbajdžane alebo Moldavsku.
<P>
Vo vzťahoch EÚ a Ruska nie je samozrejme všetko v poriadku. Správa sa tým odôvodnene zaoberá. Odsúdili sme inváziu Ruska do Gruzínska a stále ju odsudzujeme. Máme obavy z autoritatívnych tendencií v Rusku. Preto tento dialóg nemôže byť iba pozitívny a Rusko ako člen Rady Európy by mohlo konať aj lepšie. Napriek tomu a so všetkou úctou ku spravodajcovi, spravodajca by urobil dobre, keby stlačil tlačidlo a urobil reštart. Teraz, keď vláda Spojených štátov zvolila odlišný prístup k Rusku, je zotrvávanie na vyhrotenom postoji kontraproduktívne. Naše problémy sú globálne a do ich riešenia sa musia zapojiť všetci.
<SPEAKER ID="033" NAME="István Szent-Iványi" AFFILIATION="ALDE">
(HU) Prezident Medvedev vo svojom inauguračnom prejave uviedol, že jeho najdôležitejšou úlohou je ochrana slobody a obnovenie právneho štátu. Žiaľ, tento svoj sľub ešte nesplnil. Našou povinnosťou je pripomenúť mu tento sľub a poskytnúť väčšiu podporu nezávislým médiám, občianskej spoločnosti a obetiam porušovania ľudských práv.
<P>
Usilujeme sa o strategické partnerstvo s Ruskom a dohoda o partnerstve je v našom záujme. Dosiahnuť to však môžeme iba v prípade ochoty a konštruktívneho a zodpovedného správania sa Ruska.
<P>
V januári bola otrasená dôvera v spoľahlivosť Ruska ako dodávateľa energie. Kľúčovým prvkom dohody musí byť preto energetické partnerstvo. Dôveru by pomohlo vytvoriť, ak by Rusko konečne ratifikovalo európsku energetickú chartu a protokol o tranzite. Očakávame, že Európska únia prijme jednotné a rozhodné kroky v mene tých členských štátov, ktoré závisia vo veľkej miere od dodávok ruskej energie.
<SPEAKER ID="034" NAME="Inese Vaidere" AFFILIATION="UEN">
(LV) Vážený pán Onyszkiewicz, ďakujem vám za vašu veľmi vyváženú správu. Rusko je pre Európsku úniu veľmi dôležitým partnerom. Spoločné kroky môžu mať pozitívny vplyv na prekonanie hospodárskej a finančnej krízy. To nám však nesmie dovoliť, aby sme sa odchýlili od našich zásad a hodnôt. Musíme požadovať, aby Rusko obnovilo ľudské práva, obnovilo slobodu tlače, slobodu prejavu a slobodu združovania. Musíme trvať na tom, aby sa ruský program na podporu ruských krajanov nezneužíval ako nástroj na posilňovanie politického vplyvu Ruska v niektorých členských štátoch EÚ. Aby sa mohla podpísať nová dohoda, Rusko musí splniť svoj záväzok týkajúci sa územnej celistvosti Gruzínska. Rozsiahla dohoda by mala zahŕňať stratégiu energetickej bezpečnosti, založenú na ratifikácii energetickej charty. Musíme tiež požadovať primerané hodnotenie vplyvu severného plynovodu na životné prostredie. Ďakujem.
<SPEAKER ID="035" NAME="Milan Horáček" AFFILIATION="Verts/ALE">
(DE) Vážený pán predseda, pani komisárka, pán úradujúci predseda rady, ďakujem pánovi Onyszkiewiczovi za veľmi jasnú reč o dôležitosti ľudských práv pri spolupráci s Ruskom. Myslím si, že je veľmi dôležité celkom jasne povedať, že Európa neuprednostňuje hospodárske väzby, t. j. dodávky plynu, pred ľudskými právami. Normálne partnerstvo je založené na dvoch spoľahlivých stranách, ktoré si vzájomne dôverujú. Strategické partnerstvo predstavuje riziko, že bude mať iba obmedzenú obhájiteľnosť a spoľahlivosť. EÚ sa preto musí chrániť proti nespoľahlivosti. Nemôžeme mať dobré, normálne partnerstvo, pokiaľ bude Rusko pokračovať v takom vážnom porušovaní ľudských práv, ako ukazujú napríklad prípady Anny Politkovskej alebo pána Chodorkovského a pána Lebedeva, a pokiaľ nedosiahne minimálnu úroveň demokracie a právneho štátu.
<SPEAKER ID="037" NAME="Jiří Maštálka" AFFILIATION="GUE/NGL">
(CS) Správa pána Onyszkiewicza je bezpochyby jedným z najdôležitejších dokumentov, ktorý prichádza na konci nášho volebného mandátu. Musím zdôrazniť, že obsahom tejto správy som veľmi, veľmi sklamaný. Jednou z mála vecí, s ktorou môžem súhlasiť, je, že všetci považujeme dobré vzťahy s Ruskom za kľúčovú otázku. Podľa môjho názoru nie je koncepcia správy vyvážená a som pevne presvedčený, že v tejto pôvodnej podobe nepomôže zlepšiť naše vzájomné vzťahy. Slušne povedané, za nedorozumenie považujem fakt, že správa chce zveriť konzultačné právomoci vysokému predstaviteľovi EÚ. Ak by to mal byť pán Solana, človek, ktorý pred desiatimi rokmi spustil nezmyselné, tzv. humanitárne bombardovanie Juhoslávie a ktorý v rozpore s medzinárodným právom organizuje odtrhnutie časti suverénneho štátu, pokiaľ ide o mňa, nemá moju dôveru. Nevyváženosť vidím práve v skutočnosti, že správa kritizuje Rusko za jeho program na podporu ruských občanov žijúcich v zahraničí a súčasne zamlčuje, aké postavenie v EÚ majú rusky hovoriace osoby bez občianstva. Podľa môjho názoru správa zámerne mlčí o probléme tzv. karty Poliaka, ktorá je v rozpore s medzinárodným právom.
<SPEAKER ID="038" NAME="Francisco Millán Mon" AFFILIATION="PPE-DE">
(ES) Rusko je veľmi dôležitým medzinárodným subjektom, trvalým členom Bezpečnostnej rady a G8 a významnou vojenskou mocnosťou. Z týchto jednoduchých dôvodov by sa Európska únia mala pokúsiť vytvoriť s Ruskom vzťah dialógu a spolupráce. Navyše, mnohé členské štáty závisia od energií z Ruska a majú s ním významné obchodné vzťahy.
<P>
Tieto vzťahy by však mali ísť ďalej a byť ambicióznejšie. Rusko je európska krajina a je členom Rady Európy, prijalo záväzky v oblasti ľudských práv a demokratických slobôd a malo by mať s nami spoločný súbor hodnôt a zásad vrátane rešpektovania medzinárodného práva a zvrchovanosti a územnej celistvosti štátov.
<P>
Napriek tomu nedávne udalosti ukazujú znepokojivý trend v Rusku, napríklad využívanie energetických zdrojov ako nástroja na vyvíjanie tlaku vrátane prerušovania dodávok, alebo gruzínska kríza a následné udalosti vlani v lete.
<P>
To všetko viedlo k narušeniu dôvery v Rusko ako európskemu partnerovi. Teraz sa musíme pokúsiť túto dôveru znovu dosiahnuť. Chceme konštruktívne vzťahy s Ruskom ako ozajstní európski partneri. Aby sa však tak stalo, musí sa zmeniť správanie Ruska.
<P>
Členské štáty Európskej únie majú o našom vzťahu s Ruskom z rôznych dôvodov, z ktorých niektoré sú historické, rôzne predstavy, a preto nie je jednoduché dosiahnuť spoločné stanovisko. Je to jedna z našich slabých stránok a jeden z našich problémov. Spolu s prístupmi, ktoré možno nazvať pragmatické alebo realistické, však v tomto Parlamente rastie presvedčenie, že tí partneri, s ktorými chceme mať veľmi blízke vzťahy, sa musia správať v súlade s medzinárodným právom a rešpektovať základné práva a slobody, najmä ak sú to partneri, ktorí patria do veľkej európskej rodiny.
<P>
Tento Parlament veľmi potešil záväzok pána prezidenta Medvedeva v oblasti ľudských práv a právneho štátu, ktorý prijal na začiatku svojho funkčného obdobia. Za jeho slovami však musia stáť činy.
<P>
Dámy a páni, chcel by som veriť, že Európska únia nájde v budúcnosti v Rusku trvalého, konštruktívneho partnera, ktorý bude mať s nami spoločné hodnoty, dnes sa mi však zdá jasné, že takáto budúcnosť je dosť vzdialená.
<SPEAKER ID="039" NAME="Hannes Swoboda" AFFILIATION="PSE">
(DE) Vážená pani predsedajúca, najprv by som chcel poďakovať pánovi Vondrovi a pani komisárke Ferrerovej-Waldnerovej za ich príspevky, ktoré boli omnoho realistickejšie a podľa nášho názoru viac k veci ako správa pána Onyszkiewicza v jej súčasnej forme, čo mi je veľmi ľúto, pretože pána Onyszkiewicza si osobne veľmi vážim. Preto celkom nerozumiem, prečo máme pred sebou správu, ktorá nepoužíva ako štandard tento spoločný základ, kritiku na jednej strane a ochotu spolupracovať na strane druhej tak, ako to urobila Rada a Komisia.
<P>
Len aby to bolo jasné, dovoľte mi znova stručne pripomenúť našu kritiku, myslím tým našu kritiku Ruska.
<P>
V oblasti susedstva nerozumieme a kritizujeme správanie sa Ruska voči Gruzínsku. Svet si však už dlho uvedomuje, že Rusko nie jedinou vinnou stranou. Ide len o to, že určité kruhy to nechcú akceptovať. Musíme vidieť obidve strany. Keď sa pozerám od pani Zurabišviliovej po pani Burjanadzeovú, ako sú bývalí spojenci prezidenta Gruzínska teraz v opozícii voči prezidentovi Saakašvilimu a ako sa tu tiež nie veľmi cenia ľudské práva, pýtam sa, prečo kritizujeme iba Rusko a nie aj Gruzínsko. Pokiaľ ide o účasť Ukrajiny na energetickej kríze, teraz veľmi dobre vieme, a vy to viete rovnako dobre ako my, že určitú zodpovednosť musí niesť aj Ukrajina a jej vnútorná politická situácia, kritizuje sa však vždy iba samotné Rusko.
<P>
Aj keď pán Horáček, ktorý teraz zrejme chce vyriešiť vládnu krízu v Českej republike, hovorí, že by sme nemali uprednostňovať otázku energetiky pred ľudskými právami, nikto to v skutočnosti nerobí. Povedzte mi konkrétne, chcete, aby sme povedali "nechceme váš plyn, kým nebudete dodržiavať ľudské práva"? Musíte povedať otvorene, čestne a jasne, čo chcete, a nie sa iba oháňať v diskusii heslami.
<P>
Môj tretí bod sa týka ľudských práv. Určite sme trpko sklamaní postojom k ľudským právam v Rusku, je to pre nás neprípustné. Nikdy nebudeme mlčať pri porušovaní ľudských práv. Ako som práve povedal, musíme jasne hovoriť o porušovaní ľudských práv, nech k nemu dochádza kdekoľvek, či je to v Gruzínsku, Rusku, alebo v našich členských štátoch. Patrí sem právo ruských občanov a osôb bez občianstva. Žiaľ, niektorí z nich sa stretávajú s problémami v určitých členských štátoch EÚ. Musíme to však, samozrejme, v rovnakej miere a s rovnakými kritériami robiť všade.
<P>
Po štvrté, som hlboko zarmútený, že Rusko a jeho vedenie nevypracovalo určitý druh pohľadu na svoju vlastnú históriu, ako to urobili mnohé naše členské štáty. Odvolávam sa tu na rozpravu, ktorú sme už mali, a na zajtrajšie hlasovanie o uznesení o histórii. Obraz Ruska by sa veľmi zlepšil, ak by malo kritickejší prístup ku svojej vlastnej histórii, inými slovami, ak by nevykresľovalo stalinizmus ako hlavný národný úspech, ale ako zločin, s ktorým je potrebné sa vyrovnať. Samozrejme z našej strany odzneli tiež veľmi jasné vyhlásenia, ale musíme povedať všetkým krajinám, všetkým totalitným režimom, že nie sme ochotní akceptovať totalitné režimy a nie sme pripravení akceptovať nevyrovnanie sa s minulosťou.
<P>
Ak sa schváli aspoň jeden alebo dva nami navrhované pozmeňujúce a doplňujúce návrhy, je tu ešte stále možnosť. Tieto návrhy sa pokúšajú obnoviť vyváženosť a postupovať presne podľa tejto dvojitej stratégie: veľká kritika Ruska, ale tiež ochota vstúpiť do partnerstva s Ruskom.
<SPEAKER ID="040" NAME="Henrik Lax" AFFILIATION="ALDE">
(SV) Vážená pani predsedajúca, pán spravodajca celkom správne povedal, že EÚ musí byť schopná hovoriť o dôležitých záležitostiach týkajúcich sa Ruska jedným hlasom. Žiaľ, zdá sa, že vedúci predstavitelia Ruska sa teraz pozerajú na vzťahy s tretími krajinami ako na hru s nulovým súčtom. Jednoducho povedané, ak ťa neudriem do brady ja, udrieš do brady ty mňa. Musíme ruských vedúcich predstaviteľov presvedčiť, že hlbšia spolupráca EÚ a Ruska by v skutočnosti bola obojstranne výhodnou situáciou. Vážna hospodárska kríza v Rusku predstavuje riziko ďalšieho zhoršenia postoja jeho vedenia v súvislosti s úzkou spoluprácou s EÚ. Preto je veľmi dôležité, aby EÚ hovorila jedným hlasom. Vždy keď EÚ hovorila zrozumiteľne a jasne, ruských vedúcich predstaviteľov to zastavilo. Gruzínsky konflikt, plynová kríza medzi Ruskom a Ukrajinou na začiatku roka a provokácie okolo bronzovej sochy vojaka v Estónsku ukázali, že zjednotená EÚ dokáže prinútiť vedúcich predstaviteľov Ruska, aby situáciu prehodnotili.
<SPEAKER ID="041" NAME="Hanna Foltyn-Kubicka" AFFILIATION="UEN">
(PL) Vážená pani predsedajúca, správa, o ktorej diskutujeme, obsahuje pomerne podrobný záznam nedávnych porušení ľudských práv na území Ruskej federácie. Tieto prípady jasne dokazujú, že Rusko ignoruje všetky normy, ktoré sa uplatňujú v celom slobodnom svete. Preto vyzývam Radu a Komisiu, aby začali požadovať od Ruska dodržiavanie záväzkov, ktoré prijalo v súvislosti s dodržiavaním ľudských práv. Mala by to byť podmienka pokračovania ďalších rozhovorov o dohode.
<P>
Na spoločných stretnutiach s ruskou stranou som často počula poslancov ruskej dumy povedať niečo v tom zmysle, aby sme už nemrhali čas na ľudské práva a aby sme prešli k dôležitým otázkam, konkrétne k obchodu. s takýmto prístupom nemôžeme súhlasiť. Nič nie je dôležitejšie ako sloboda, zdravie a samotný život. Tieto hodnoty sa v Rusku často prehliadajú, ale hodnota peňazí sa stále uznáva.
<SPEAKER ID="042" NAME="Tunne Kelam" AFFILIATION="PPE-DE">
Vážená pani predsedajúca, chcem zablahoželať pánovi Onyszkiewiczovi za jeho usilovnú prácu a úctyhodné výsledky.
<P>
Mimochodom, je to posledné stanovisko odchádzajúceho Európskeho parlamentu v súvislosti so vzťahmi s Ruskom a najsilnejší signál, ktorý tento Parlament vyslal, je súdržnosť na základe spoločných európskych hodnôt.
<P>
Pre nás je to preto príležitosť pripomenúť si, že základom našich vzťahov s Ruskom je stále správa nášho kolegu Malmströma spred niekoľkých rokov, správa, ktorej návrhy sa ešte stále neuskutočnili.
<P>
Medzitým sme zostali v určitom druhu vákua, pričom znova a znova opakujeme, aké sú vzťahy s Ruskom dôležité. Je to pravda, ale nie je potrebné to opakovať. Musíme, ako navrhol pán Graham Watson, začať veriť svojej vlastnej sile, svojim vlastným hodnotám a potenciálu, a tieto hodnoty napĺňať.
<P>
Musíme tiež konštatovať, že v Rusku prebehla kvalitatívna zmena k horšiemu. Rusko v auguste bezmála okupovalo zvrchovaný susedný štát. Pokračujúce porušovanie ľudských práv v Rusku nestačí iba kritizovať alebo ľutovať. Otázka znie, ako spojiť tieto ľudské práva a hodnoty s naším praktickým správaním. V opačnom prípade budeme, prinajmenšom nepriamo, spoločne zodpovední za otrávenie ľudských práv a demokratických hodnôt plynom výmenou za plyn z ruských plynovodov.
<SPEAKER ID="043" NAME="Ioan Mircea Paşcu" AFFILIATION="PSE">
Vážená pani predsedajúca, keď ide o Rusko, v tomto Parlamente sú očividne dva myšlienkové prúdy, ktoré odzrkadľujú ambivalentný postoj členských štátov.
<P>
V podstate tu nejde o Rusko, pretože mnohí súhlasia, že táto mocnosť je nevyhnutne naším strategickým partnerom, ale ide o odpoveď na jeho správanie, ktoré nie vždy zodpovedá našim normám. Teda, kým prvý myšlienkový prúd navrhuje, aby sme Rusko brali na zodpovednosť za každú odchýlku od týchto noriem, do tejto kategórie očividne patrí správa pána Onyszkiewicza, druhý myšlienkový prúd je ústretovejší a motivovaný hlavne pragmatizmom.
<P>
Otázka preto znie, ktorý z týchto dvoch prístupov zabezpečuje lepšie riadenie našich spoločných záležitostí (hospodárstvo, obchod, energia, bezpečnosť, výskum a vzdelávanie), pričom uspokojuje naše záujmy a pritom zabraňuje, aby sme sa zriekli našich vlastných noriem. Ktorý z nich bude mať väčší vplyv na správanie sa Ruska? Hoci som osobne skeptický, čo sa týka schopnosti kohokoľvek skutočne ovplyvňovať, jedným alebo druhým spôsobom, správanie Ruska, napriek tomu zastávam stanovisko EÚ, ktoré zlučuje pragmatizmus a integritu. Nakoniec, hoci táto správa je formálne o Rusku, v skutočnosti sa týka aj nás.
<SPEAKER ID="044" NAME="Andrzej Zapałowski" AFFILIATION="UEN">
(PL) Vážená pani predsedajúca, je všeobecne známe, že dlhodobo sa ukazuje, že obsah všetkých dohôd s Ruskom je skôr zoznamom želaní ako súborom právne záväzných opatrení. Napriek tomu je dôležité pokračovať v úsilí riadiť naše vzťahy s Ruskom najlepším možným spôsobom. Nedá sa to samozrejme dosiahnuť na základe súčasných podmienok, keď obyvateľstvo Európskej únie, ktorého počet dosahuje takmer 500 miliónov a ktoré produkuje viac ako 20 % svetového HDP, sa musí ponúkať omnoho slabšiemu a menej početnému partnerovi. Spomínam to preto, lebo záujmy jednotlivých členských štátov EÚ sú často v rozpore s vnútornou európskou solidaritou. Rusko túto situáciu vyžíva bez výčitiek svedomia. Samozrejme musíme prehĺbiť našu hospodársku spoluprácu s Ruskom, musíme však od nášho partnera požadovať, aby dodržiaval tie isté normy, ktoré sú záväzné pre všetky členské štáty EÚ. Nemôže byť ani reč o tolerovaní porušovania ľudských práv.
<SPEAKER ID="045" NAME="György Schöpflin" AFFILIATION="PPE-DE">
Vážená pani predsedajúca, blahoželám spravodajcovi. Myslím si, že táto správa je mimoriadne dôležitá.
<P>
Zdá sa mi, že strategické myslenie Ruska je jedným z najvýznamnejších problémov, s ktorým sa v súčasnosti Európska únia stretáva. Ak nepochopíme, ako Rusko rozmýšľa o sebe vo svete, naozaj nepochopíme zmysel toho, čo Kremeľ hovorí a robí. Konanie Ruska má skutočne logiku, táto logika však nie rovnaká ako naša. Ako sme videli minulý rok v Gruzínsku, stredobodom myslenia EÚ bolo mierové riešenie konfliktu, kým Rusko bez výčitiek svedomia používa silu.
<P>
Skutočným kľúčom preto je, ako sa Rusko pozerá na moc. V európskej tradícii by mali moc kontrolovať demokratické inštitúcie. Podľa Ruska je potrebné moc koncentrovať v presvedčení, že prostredníctvom takejto koncentrácie bude efektívnejšia.
<P>
Je to veľmi nebezpečné pre štáty, ktoré Rusko považuje za slabé. Tieto sa automaticky stávajú cieľmi expanzie ruskej moci. Nedávny utajovaný nákup veľkého akciového podielu maďarskej energetickej spoločnosti MOL ruským podnikom je preto viac ako obchodnou transakciou, ukazuje, ako Rusko postupuje do neobsadeného priestoru.
<P>
Európska únia a európska integrácia sú z mocenskej perspektívy pre Rusko nevysvetliteľné, nezmyselné procesy. Z ruského pohľadu je prevod zvrchovanosti hlúposťou a nie cestou na zabezpečenie mieru. Preto je dôležité, aby sme pochopili, že pre Rusko je Európska únia problém. Jej úspech je záhadou a predovšetkým prekážkou zväčšovania moci Ruska. Budúci úspech Európskej únie preto závisí od pochopenia, ako Rusko premýšľa o moci. Veľmi rozdielne od Európy. A nerobme si o tom žiadne ilúzie.
<SPEAKER ID="046" NAME="Richard Howitt" AFFILIATION="PSE">
Vážená pani predsedajúca, minulý mesiac som v mene Parlamentu išiel na administratívnu hranicu v Gruzínsku, ktorú po ruskej vojenskej invázii vytvorili juhoosetskí separatisti. Pri pohľade na kontrolný bod, kde ani na jednej strane neexistovala žiadna oficiálna komunikácia, to určite vyzeralo ako scéna zo studenej vojny. Ak sa nemáme posunúť dozadu, jedným z konkrétnych krokov, ktoré by mohlo Rusko prijať, je pomoc pri zabezpečení plného prístupu veľmi úspešnej misii európskej polície na obidve strany hranice, aby si mohla náležite plniť svoje povinnosti a sledovať dodržiavanie prímeria. Bol by to malý, ale konkrétny krok na vytvorenie dôvery a vyzývam Rusko, aby ho urobilo.
<P>
Stotožňujem sa tiež s názorom, ktorý veľakrát odznel v tomto Parlamente, že čím budeme mať viac európskej solidarity, tým lepšie budú vzťahy Európy a Ruska. Tento týždeň na túto skutočnosť opäť poukázal pokus Ruska dosiahnuť s členskými štátmi EÚ samostatné dohody o normách na dovoz ovocia a zeleniny, a nie spoločnú dohodu. V tejto súvislosti ľutujem dnešné vystúpenie predsedu liberálnych demokratov, ktorý sa snažil vykresliť stanovisko socialistov ako zhovievavé voči ľudským právam. Nielenže budeme hlasovať za kritiku Ruska pre porušovanie medzinárodných volebných noriem, podkopávanie slobody prejavu, väznenie politických väzňov a zastrašovanie a prenasledovanie obrancov ľudských práv, ale toto vystúpenie jednoducho poukazuje na ten istý bod, zisk bodov pre Rusko, ktorý samotný je príkladom nedostatku solidarity, ktorý je pre nás prekážkou.
<P>
Rusko, ako všetky krajiny, postihla hospodárska kríza, trpí následkom poklesu ceny ropy, devalvácie rubľa o jednu tretinu a 75 % poklesu hodnoty burzy. Prezident Medvedev dnes zohráva dôležitú úlohu na stretnutí G20 v Londýne. Ak bude Európska únia v tomto postupe odhodlaná a jednotná, myslím si, že teraz je ten správny čas, keď Rusko potrebuje našu spoluprácu a môže byť otvorenejšie zmenám.
<SPEAKER ID="047" NAME="Giulietto Chiesa" AFFILIATION="PSE">
(IT) Vážená pani predsedajúca, dámy a páni, pri čítaní textu tohto dokumentu človek nadobudne dojem, že nech už ho napísal ktokoľvek, neusiluje sa o zlepšenie, ale o zhoršenie vzťahov medzi Európskou úniou a Ruskom. Pokiaľ je cieľom Európy toto, dokument je vynikajúci, ak to ale cieľom nie je, potom je tento dokument strašný. Za seba môžem povedať, že je to strašný dokument. Ako môžeme vykresľovať budúcnosť, ktorá prinesie nové napätie s krajinou, ktorú z hľadiska našich záujmov považujeme za nenahraditeľnú? V najbližších 40 rokoch sa budeme musieť spoliehať na tradičné zdroje energie, na ktoré je Rusko bohaté. Máme inú možnosť? Nemáme.
<P>
Ďalšia vec je spôsob a tón. Európa na týchto stránkach používa imperiálny jazyk a nie jazyk, ktorý rešpektuje partnera rozhovoru. To je v rozpore s našou susedskou politikou a takýto jazyk by nebolo správne použiť ani v styku s malou krajinou, nieto ešte v styku s veľkou krajinou, ktorá si vyžaduje odôvodnený rešpekt. Je to predovšetkým a najmä otázka zmyslu pre realitu.
<P>
Obávam sa, že Európsky parlament sa chystá prijať dokument napísaný v duchu studenej vojny - zastaraný, nezmyselný, škodlivý a kontraproduktívny - práve v čase, keď nový prezident USA otvára s Moskvou nový dialóg. s takýmto prístupom nemá Európa žiaden nárok na vedúce postavenie. Dúfam, že Komisia tieto odporúčania neprijme.
<SPEAKER ID="048" NAME="Romana Jordan Cizelj" AFFILIATION="PPE-DE">
(SL) V rozprave bolo nastolených mnoho politických problémov, chcela by som však upozorniť na ďalší problém, o ktorom sa v správe nehovorí. Ide o oblasť zmeny klímy, ktorou sa doposiaľ zaoberali najmä vedci. Ak však chceme tento problém úspešne riešiť, musíme naše konanie podporiť rozsiahlymi a rozhodnými politickými opatreniami.
<P>
Ide tu o celosvetový problém, ktorý si žiada vzájomnú zodpovednosť. Myslím si preto, že by sme mali využiť každú príležitosť, aby sme na Rusko naliehali, aby prijalo svoj diel zodpovednosti za zmiernenie zmien klímy aj za prispôsobenie sa týmto zmenám. Mali by sme tiež Rusko naliehavo požiadať, aby sa aktívnejšie podieľalo na medzinárodných rokovaniach, keďže sa blíži kodanská konferencia.
<P>
Vážení kolegovia, rada by som vám pripomenula, že prijatie primeraných opatrení týkajúcich sa zmeny klímy je vecou zabezpečenia ľudských práv.
<SPEAKER ID="049" NAME="Monika Beňová" AFFILIATION="PSE">
(SK) Budem veľmi stručná, pretože väčšinu z toho, čo som chcela hovoriť, povedali moje kolegyne a kolegovia z frakcie Európskych sociálnych demokratov.
<P>
Mám pocit, že správa je nevyvážená a je rusofóbna. Sama som z krajiny, ktorá dlhé roky žila v režime, ktorý nebol jednoduchý, pre väčšinu ľudí jednoduchý, ale práve preto nechápem, prečo v súčasnosti múdre dámy a páni v tejto vzácnej snemovni chcú prijať dokument, ktorým zase budeme raz ukazovať na niekoho prstom a budeme ho z niečoho obviňovať.
<P>
Predpokladala som, že tento Parlament je schopný pochopiť súčasnú situáciu vo svete. Absolútne odmietam to, že tu chce niekto vymeniť plynovod a ropovod za ochranu ľudských práv. Európski sociálni demokrati chcú ochraňovať a vždy aj ochraňovali ľudské práva, ale na druhej strane vidíme celkom jasnú realitu, ktorá nás čaká. Čaká Európsku úniu, čaká Spojené štáty americké, čaká Rusko a čaká celý svet. A tejto realite môžeme čeliť len na základe dobrých spoločných dohôd.
<SPEAKER ID="050" NAME="Andrzej Wielowieyski" AFFILIATION="ALDE">
(FR) Vážená pani predsedajúca, Rusko je naším najväčším susedom, veľkou krajinou, ktorá mala v minulom storočí imperialistické ilúzie, sama však tiež prešla určitými hroznými skúsenosťami.
<P>
Vymaniť sa z takejto traumy si vyžaduje čas a vytrvalosť a aj my musíme byť trpezliví. Rokovanie o novej dohode bude preto zložité a namáhavé. Správa je náročná, ale spravodlivá. Súdržnosť medzi účinným partnerstvom s našimi šiestimi východnými susedmi a dobrou vzájomnou spoluprácou s Ruskom predstavuje najväčšiu úlohu európskej politiky. Pokrok bude závisieť od toho, či skutočne dokážeme uviesť do súladu naše spôsoby života a porozumieť základným hodnotám, ktoré nemožno zradiť.
<SPEAKER ID="051" NAME="Ewa Tomaszewska" AFFILIATION="UEN">
(PL) Vážená pani predsedajúca, hlavné prekážky, ktoré majú vplyv na naše styky s Ruskom, sú využívanie dodávok plynu ako prostriedku politického vydierania, ohrozovanie nezávislosti Gruzínska, genocída v Čečensku a neschopnosť uskutočniť spravodlivé procesy týkajúce sa vrážd Anny Politkovskej a Alexandra Litvinenka. Rusko, žiaľ, neurobilo ani jediný krok smerom k presadzovaniu demokracie a dodržiavaniu ľudských práv, čo nie je dobrým znamením pre budúce rokovania a spoluprácu. Ak chceme, aby boli rokovania úspešné, musíme uskutočňovať jednotnú spoločnú politiku solidarity. V prípade takého významného suseda Európskej únie je to veľmi dôležité.
<SPEAKER ID="052" NAME="Gerard Batten" AFFILIATION="IND/DEM">
Vážená pani predsedajúca, ako môže pani Ferrerová-Waldnerová hovoriť o Rusku ako o partnerovi a pán Vondra žiadať ubezpečenia o demokracii a ľudských právach?
<P>
Rusko je zločinecký štát, v ktorom sa nepohodlní politickí protivníci, odporcovia a novinári jednoducho vraždia. Rusi majú dokonca zákon, ktorý im umožňuje zabiť na cudzej pôde kohokoľvek, ruského občana alebo cudzieho štátneho príslušníka, koho považujú za hrozbu či za príťaž. Takáto vražda bola spáchaná v roku 2006 v Londýne na občanovi z môjho volebného obvodu Alexandrovi Litvinenkovi, pričom išlo o akt štátom podporovaného terorizmu. Jeho rodina stále čaká na vykonanie spravodlivosti a vydanie vrahov do rúk justície či ich postavenie pred súd v Anglicku.
<P>
Osobne nechcem, aby Európska únia s niekým rokovala o nejakých dohodách. Ak to však Komisia myslí vážne, prečo nepožiadala o vydanie podozrivých ako prejav dobrej vôle a predpoklad začatia rokovaní?
<SPEAKER ID="053" NAME="Alexandru Nazare" AFFILIATION="PPE-DE">
(RO) Potenciál plnej spolupráce s Ruskou federáciou je priamo úmerný problémom a ťažkostiam, ktorým musíme čeliť. Rusko už istý čas uplatňuje spôsob vedenia rozhovorov a konania, ktorý stavia vyhliadky na pragmatickú spoluprácu na druhoradé miesto a podporuje tvrdý prístup v medzinárodných vzťahoch, s ktorým nemôžeme v žiadnej podobe a forme súhlasiť.
<P>
Od konfliktu v Gruzínsku sa nachádzame v bode, ktorý zdôrazňuje rozdiely v našich postojoch ku kľúčovým témam. Ruská federácia považuje prítomnosť svojich vojakov v krajinách tohto regiónu za prijateľnú a domnieva sa, že majú dokonca právo zasiahnuť, keď to Moskva považuje za potrebné. Ruskú účasť v nevyriešených konfliktoch cítiť aj na hraniciach EÚ, spolu s dosahom, ktorý to má na všetkých nás, Európanov.
<P>
Musím vám pripomenúť, čo som vlastne navrhoval vo svojich pozmeňujúcich a doplňujúcich návrhoch. Prítomnosť ruských vojakov v separatistickom regióne Podnestersko už takmer dve desaťročia ovplyvňuje Moldavskú republiku na jej ceste k pokroku a možnosti slobodne si vybrať vlastnú budúcnosť. Ruská federácia musí stiahnuť svojich vojakov z Podnesterska, aby vytvorila základ pre toto partnerstvo.
<SPEAKER ID="054" NAME="Alexandr Vondra">
úradujúci predseda Rady. - Vážená pani predsedajúca, chcel by som všetkým poďakovať za zaujímavú rozpravu. Myslím, že je veľmi potrebná z hľadiska našich budúcich vzťahov s Ruskom a že sa zaoberala množstvom dôležitých bodov. Veľa z toho, čo tu bolo povedané, môžem podporiť.
<P>
Pokiaľ ide o tých, ktorí hovoria o potrebe angažovanosti, myslím si, že je jasné, že nová dohoda má veľký význam pre ďalší rozvoj a zintenzívnenie spolupráce EÚ a Ruska. Jasné je aj to, že nová dohoda musí byť ďalším zlepšením súčasnej dohody o partnerstve a spolupráci. Musí odrážať realitu dnešnej spolupráce s Ruskom. Naše vzťahy sú teraz omnoho hlbšie a širšie ako boli ešte pred desaťročím.
<P>
Pokiaľ ide o tých, ktorí hovoria o energetike, musíme jasne uviesť, že EÚ si želá posilnenie spolupráce s Ruskom prostredníctvom nástrojov, ktoré máme - prostredníctvom dialógu o energetike a stretnutí Stálej rady pre partnerstvo o energetike. Stretnutie Stálej rady pre partnerstvo o energetike sa uskutoční počas tohto predsedníctva. Cieľom je presadzovať dôveru a transparentnosť v energetických vzťahoch EÚ a Ruska. Ďalšie prerušenie dodávok energie si nemôžeme dovoliť. Mali by sme tiež posilniť a zefektívniť mechanizmus včasného varovania.
<P>
Pokiaľ ide o tých, ktorí hovoria o ľudských právach, domnievam sa, že pre podporu stability a prosperity v Rusku je potrebné uplatňovanie zásad právneho štátu, nezávislé súdnictvo a úplné dodržiavanie ľudských práv vrátane slobodných a nezávislých médií. EÚ s obavami sleduje stav ľudských práv v Rusku a na našich stretnutiach s Ruskom tieto obavy vyjadrujeme a budeme naďalej vyjadrovať. Napríklad vo vzťahu k právnemu štátu v Rusku bude pre nás akýmsi lakmusovým papierikom vedenie takých prípadov, ako je obnovený proces s pánom Chodorkovským.
<P>
Pokiaľ ide o tých, ktorí hovoria o účinku, úplne súhlasím s tým, že keď hovoríme s Ruskom, musíme hovoriť jedným hlasom a takéto rozpravy potrebujeme, aby sme jeden hlas vytvorili. Jednota a solidarita sú nevyhnutné a budeme veľmi tvrdo pracovať na tom, aby sme ich dosiahli. Dôležité je, aby sa členské štáty navzájom čo najviac informovali a vzájomne konzultovali dvojstranné otázky vo vzťahoch s Ruskom, ktoré by mohli mať vplyv na ďalšie členské štáty a na EÚ ako celok. Návrhy Parlamentu v tomto smere stoja za úvahu, hoci vzhľadom na súčasné štruktúry Rady si nie som úplne istý, či vytvorenie formálneho mechanizmu konzultácií je najvhodnejšou cestou. Mám však silný pocit, že na doplnenie súčasného rámca vzťahov EÚ a Ruska je určitý mechanizmus či spoločný prístup potrebný.
<P>
Priestor na zlepšenie našej politiky voči Rusku tu určite je a jednota a solidarita sú v tejto súvislosti skutočne kľúčovými slovami. Pokiaľ ide o vyjadrenie solidarity, v Rade máme už teraz pomerne intenzívne politické konzultácie, je to však aj otázka politickej vôle. Súhlasím s tým, že medzi EÚ a Ruskom je potrebná väčšia dôvera a porozumenie. Musíme prekonať podozrenia z minulosti a budovať na skutočnom a zásadnom vzťahu, ktorý sa za tie roky vyvinul, určite je to však dvojstranný proces a obaja preň musíme niečo urobiť.
<P>
Jedným spôsobom, ako to dosiahnuť, je nová dohoda. Druhým je lepší dialóg. Parlament tu zohráva dôležitú úlohu, súhlasím preto s návrhom, aby sa v novej dohode posilnila úloha výboru pre parlamentnú spoluprácu. Vo vzťahu k sprostredkovaniu a presadzovaniu základných demokratických zásad a hodnôt, na ktorých je založená EÚ, má parlamentný rozmer, podobne ako kontakt s občianskou spoločnosťou, čo ponúknuť. Sme preto radi, že v priebehu rokovaní budeme pokračovať v dialógu s vami.
<SPEAKER ID="055" NAME="Benita Ferrero-Waldner">
členka Komisie. - Vážená pani predsedajúca, rozpravy o Rusku nie sú nikdy jednoduché. Rusko je na jednej strane dôležitým globálnym partnerom, na druhej strane je však tiež veľkým susedom a myslím si, že tieto dve strany nie je vždy jednoduché spojiť.
<P>
Už som povedala, že ako globálny partner považujeme Rusko za skutočného partnera. Napríklad na Blízkom východe, pri hľadaní riešenia medzi Izraelom a Palestínou a v mnohých ďalších otázkach. Alebo v súvislosti s Afganistanom a Pakistanom, na včerajšej konferencii v Haagu zohrávalo Rusko dôležitú úlohu, či v súvislosti s Iránom alebo v otázkach nešírenia zbraní hromadného ničenia, alebo vo vzťahu k významným celosvetovým otázkam akými sú zmena klímy, o ktorej sa tiež hovorilo, alebo v súčasnosti finančná a hospodárska kríza. Tá ovplyvňuje každého. Týka sa nás, ale aj Ruska a mnohých ďalších globálnych partnerov. Myslím si preto, že tieto veci musíme veľmi jasne vnímať, zároveň však musíme Rusko vnímať aj ako veľkého suseda, s ktorým sa niekedy nezhodneme v otázkach týkajúcich sa spoločných susedov. Máme spoločných susedov. Niektorí z vás sa o nich zmienili, či už to bolo Moldavsko, Náhorný Karabach alebo, samozrejme, Gruzínsko. Tam musíme dosiahnuť omnoho väčšie vzájomné zblíženie, musíme však tiež úprimne hovoriť o existujúcich ťažkostiach a rozdieloch.
<P>
Jednou z týchto otázok je Východné partnerstvo, o ktorom sme v Parlamente diskutovali len pred týždňom. Hlavným cieľom Východného partnerstva, ktoré sa týka šiestich susedných krajín, je pomôcť tým krajinám, ktoré sa chcú omnoho viac priblížiť Európskej únii v určitých kľúčových otázkach, akými sú vládne normy, voľnejší obchod a ďalšie oblasti. Myslím si, že v týchto činnostiach je dôležité, aby sme tieto krajiny považovali za partnerov. Zároveň sme však tiež povedali, že na mnohostrannej platforme sme v zásade v jednotlivých prípadoch podľa potreby otvorení tretím krajinám vrátane Ruska. Rusko je tiež určite plnoprávnym členom Čiernomorskej synergie, kde sa riešia regionálne záležitosti.
<P>
Je tu teda aj možnosť spolupráce s cieľom prekonať určité súčasné ťažkosti. Na druhej strane je tu plyn. Už som to jasne povedala a teraz opakujem, že pokiaľ ide o plyn, vieme, že sme vzájomne závislí. A vieme tiež, že vďaka plynovej kríze sa znížila dôvera v našich partnerov. Kríza zdôraznila význam ustanovení o energetike v nadchádzajúcich dohodách medzi EÚ a Ruskom a EÚ a Ukrajinou, a tie tam určite budú.
<P>
Musíme urýchliť vytváranie vnútorného trhu s energiou a zároveň zvýšiť účinnosť a diverzifikovať dodávky. Stále hovoríme, že nová dohoda s Ruskom by preto mala ustanoviť právne záväzné vzájomné povinnosti. Súbežne s novou dohodou a v krátkodobom horizonte pracujeme s Ruskom na zabezpečení vyššej účinnosti mechanizmu včasného varovania, o ktorom som už hovorila. Mali by sme tiež pamätať na sledovanie konfliktov a na predchádzanie konfliktom a ich riešenie, a to by sa malo týkať aj Bieloruska a Ukrajiny.
<P>
Vieme, že Rusko je pre nás v oblasti energetiky veľmi dôležitým partnerom, pretože zabezpečuje 40 % nášho dovozu plynu a 20 % plynu, ktorý spotrebujeme. Už som povedala, že tu ide o vzťah vzájomnej závislosti. Keďže predstavujeme viac než dve tretiny vývozných príjmov Ruska, ktoré veľmi výrazne prispievajú k jeho hospodárskemu rozvoju, je nevyhnutné, aby sa udalosti z minulého januára neopakovali, a preto s Ukrajincami aj s Rusmi pracujeme na tom, aby sme tomu zabránili.
<P>
V otázke ľudských práv sa nie vždy zhodneme. Na jednej strane majú EÚ a Rusko spoločné medzinárodné záväzky vyplývajúce z dokumentov, ktoré sme spolu podpísali v OSN, OECD a Rade Európy. Tieto záväzky sú odrazom hodnôt a zahŕňajú povinnosť rešpektovať rozhodnutia orgánov, ktoré zakladajú. Týka sa to najmä Európskeho súdu pre ľudské práva, je však tiež zrejmé, že EÚ a Rusko si vysvetľujú záväzky odlišne.
<P>
Európska únia a Rusko si v týchto otázkach zvolili cestu dialógu a to je správne. Znamená to, že si musíme vypočuť aj obavy druhej strany, ktoré Rusko niekedy vyjadruje vo vzťahu k určitému vývoju vnútri Európskej únie, napríklad v otázke po rusky hovoriacich menšín.
<P>
Pravdou však je aj to, čo povedal pán úradujúci predseda Rady, že sú tu zjavné obavy týkajúce sa nedodržiavania ľudských práv v Ruskej federácii a že pokračujúce prípady útokov na ochrancov ľudských práv, novinárov a ďalšie osoby nevrhajú na Rusko dobré svetlo.
<P>
Tieto otázky pravidelne nastoľujeme na vysokých miestach: ja so Sergejom Lavrovom a pán predseda Barroso so svojimi partnermi. Využívame na to aj konzultácie o ľudských právach, ktoré sa uskutočňujú dvakrát ročne. Výmena názorov o ľudských právach bola aj súčasťou rozhovorov na dvojstrannej schôdzke pána predsedu Barrosa a pána prezidenta Medvedeva, ktorá sa konala 6. februára.
<P>
Pán prezident Medvedev sám navrhol, aby táto výmena názorov pokračovala na samite 21. a 22. mája a my ho v tom vezmeme za slovo. Najnovším prípadom, ktorý nám pripomína ťažkú situáciu ochrancov ľudských práv v Rusku, je včerajší útok na aktivistu v oblasti ľudských práv Leva Ponomareva. Dovoľte mi však povedať, že tieto dve línie sa jasne odrážajú v rokovacom mandáte, ktorý dala Rada Komisii. Sú tam obe a tvoria obsah nášho mandátu. Myslím si preto, že tohto mandátu sa treba držať a už som povedala, že sme vždy ochotní poskytnúť informácie o následných činnostiach našich rokovaní, čo vlastne robíme aj teraz.
<SPEAKER ID="056" NAME="Janusz Onyszkiewicz">
spravodajca. - (PL) Vážená pani predsedajúca, rád by som kritikom tejto správy pripomenul, že to nie je správa o Rusku. Jej účelom je odporučiť Komisii, ktoré otázky má počas dvojstranných rozhovorov a rokovaní otvoriť a najmä na ktoré oblasti sa má sústrediť. Preto v správe nebola žiadna zmienka o otázke Organizácie pre bezpečnosť a spoluprácu v Európe (OBSE) a pláne prezidenta Medvedeva. Akákoľvek zmienka v tomto smere by bola skutočne neprimeraná. To je otázka celkom iného druhu. Malo by sa o nej uvažovať v rámci OBSE spolu so Spojenými štátmi, ale nie v rámci dvojstranných vzťahov s Ruskom. Okrem toho tieto odporúčania nemôžu napríklad obsahovať našu vlastnú kritiku a hodnotenie stavu ľudských práv v Európskej únii. Takéto otázky sa preto musia predkladať v rozhovoroch s Rusmi, ktorí naše otázky správne pochopia. To je jedna vec, na ktorú chcem upozorniť.
<P>
Druhá vec má všeobecný charakter a týka sa vlastnej povahy rozhovorov. Rád by som zdôraznil, že správa sa vyhýba takým výrazom, ako je strategické partnerstvo. Existuje na to dobrý dôvod, a to ten, že schválený dokument o Európskej bezpečnostnej a obrannej politike (EBOP) obsahuje v časti týkajúcej sa Ruska nasledovný text: (poslanec potom citoval text v angličtine).
<P>
"strategické partnerstvo nie je možné, ak sa plne nedodržiavajú a nerešpektujú hodnoty demokracie, ľudské práva a zásady právneho štátu, vyzýva preto Radu, aby tieto hodnoty považovala za ústredný bod prebiehajúcich rokovaní o novej dohode o partnerstve a spolupráci".
<P>
(PL) Pozícia je preto celkom jasná. Myslím, že by sme mali pamätať na to, aký je účel tejto správy a aký odkaz má odovzdať Komisii. Na záver by som chcel pani Bobošíkovej povedať, že to kozáci písali sultánovi a nie naopak.
<SPEAKER ID="059" NAME="Predsedajúca">
Rozprava sa skončila.
<P>
Hlasovanie sa uskutoční zajtra, vo štvrtok 2. apríla 2009.
<P>
Písomné vyhlásenia (článok 142)
<SPEAKER ID="060" NAME="Călin Chiriţă  " LANGUAGE="RO">
Vítam správu Janusza Onyszkiewicza o vzťahoch EÚ a Ruska. Domnievam sa, že vzťahy EÚ s Moskvou musia mať pragmatický základ bez akejkoľvek predpojatosti.
<P>
Po prvé, potrebná je skutočná spolupráca v oblasti dodávok energie, ktorá je predmetom spoločného záujmu. Na dosiahnutie tohto cieľa je však nevyhnutná solidarita medzi členskými štátmi EÚ, aby počas rokovaní o dovoze plynu s Moskvou mohli zastupovať zjednotenú líniu. Jedine týmto spôsobom môžeme európskym občanom zaručiť bezpečnosť dodávok plynu za prijateľné ceny. Sme povinní vyhnúť sa vzniku novej plynovej krízy.
<P>
Po druhé, s Moskvou musíme spolupracovať na spoločnom riešení problémov týkajúcich sa našich spoločných susedov a vzťahov s Moldavskou republikou, Ukrajinou, Gruzínskom, Arménskom a Azerbajdžanom. Tento prístup musí byť založený na normách medzinárodného práva, pri rešpektovaní celistvosti a zvrchovanosti štátov, bez akýchkoľvek autoritárskych tendencií. Musíme dosiahnuť pokrok pri riešení nevyriešených konfliktov v Podnestersku, Osetsku a Abcházsku.
<SPEAKER ID="061" NAME="Filip Kaczmarek  " LANGUAGE="PL">
Rusko je pre Európsku úniu dôležitým partnerom. EÚ očakáva, že jej partneri s ňou budú spolupracovať spoľahlivo a čestne.
<P>
Vzájomná závislosť môže byť obojstranne výhodná, ale nemusí to tak byť. Môže to byť aj naopak a môže sa stať zdrojom obáv a konfliktov. Mali by sme urobiť všetko preto, aby sa hospodárska spolupráca, bezpečnosť, energetická bezpečnosť a dodržiavanie zásad ľudských práv a demokracie stali pozitívnou a konštruktívnou črtou nášho vzťahu. Či to tak naozaj bude, do veľkej miery závisí od ruskej strany. Rusko sa môže rozhodnúť pre hodnoty a normy Západu. Nikto ho k tomuto rozhodnutiu, a vlastne ani k žiadnemu inému, nebude nútiť. Rusko si musí vybrať samo. Jedno je mi však úplne jasné, a to že Európa svoje hodnoty nezmení ani na žiadosť Ruska, ani na žiadosť inej krajiny. Sme dôslední, ba dokonca svojhlaví, ale nie preto, že iné konanie by znamenalo opustenie našich hodnôt.
<P>
Keby Európa opustila svoje základné hodnoty, už by nebola Európou. Preto budeme napríklad vždy uznávať územnú celistvosť Gruzínska. Nekonáme tak z nejakej osobitnej náklonnosti voči obyvateľom Gruzínska. Základom nášho postoja je oddanosť zásadám, na ktorých je založený náš svet. Konanie na škodu tohto sveta by sa rovnalo samovražde. EÚ určite nechce takýto výsledok, a myslím, že ani Rusko nie.
<SPEAKER ID="999" NAME="Marian-Jean Marinescu  " LANGUAGE="RO">
s určitosťou možno povedať, že nedávna plynová kríza a konflikt v Gruzínsku vytvorili vo vzťahoch s Ruskou federáciou nové napätie.
<P>
Rusko musí prestať využívať takéto situácie spôsobom, ktorý nie je v súlade s medzinárodnými postupmi, a musí sa zdržať vytvárania nových sfér vplyvu.
<P>
EÚ musí zároveň vynaložiť všetko úsilie potrebné na čo najväčšie zníženie energetickej závislosti od Ruska.
<P>
Pravdou je však aj to, že Rusko je jedným zo susedov Európskej únie a kľúčovým aktérom na medzinárodnej scéne. Vo vzťahoch EÚ a Ruska existuje veľký hospodársky potenciál, ktorý si Európska únia nemôže dovoliť nevyužiť, najmä v súčasnej celosvetovej atmosfére.
<P>
Musíme preto aj naďalej investovať do dialógu a spolupráce s Ruskou federáciu a vytvoriť súdržnú stratégiu založenú na spoločných, vzájomne výhodných záväzkoch.
<P>
Táto spolupráca môže byť úspešná, len ak bude EÚ vystupovať jednohlasne a bude trvať na dialógu, ktorý má určité podmienky, ale je zároveň konštruktívny, založený na spoločných hodnotách a na dodržiavaní ľudských práv, základných slobôd a súčasných medzinárodných noriem.
<SPEAKER ID="998" NAME="Katrin Saks  " LANGUAGE="ET">
Vzťahy EÚ a Ruska utrpeli minulý rok ťažkú ranu. Dnes, po udalostiach v Gruzínsku a po uznaní enkláv Abcházska a Južného Osetska Ruskom, sa ochota Ruska budovať spoločnú bezpečnostnú oblasť s Európskou úniou a postoje oboch strán v otázkach týkajúcich sa Kosova a spoločných susedov rozchádzajú ako nikdy predtým. Dôveru nezvyšujú ani sústavné spory s dodávateľmi plynu a politizácia zdrojov energie.
<P>
Som rada, že správa kolegu poslanca Onyszkiewicza vyzýva Rusko, aby potvrdilo záväzky dohodnuté na medzinárodnej úrovni, najmä v rámci členstva v Európskej rade a Organizácii pre bezpečnosť a spoluprácu v Európe, a vyjadruje ruskej vláde znepokojenie týkajúce sa stavu ľudských práv a zmenšujúcej sa občianskej spoločnosti v Rusku. Parlament v správe upozorňuje aj na situáciu menšín žijúcich v Ruskej federácii a vyzýva agentúry ruskej vlády, aby zabezpečili prežitie a trvalo udržateľný rozvoj kultúr a jazykov pôvodných národov, ktoré žijú v Ruskej federácii.
<P>
Vzťahy Európskej únie s Ruskom musia byť založené na partnerstve a nie na konfrontácii. Naše vzťahy s Ruskom majú skutočne rozhodujúci význam z hľadiska pragmatickej spolupráce a naša spolupráca doposiaľ prispievala k medzinárodnej stabilite. Partnerstvo musí byť zároveň založené na nasledujúcich hodnotách: na demokracii, trhovom hospodárstve, presadzovaní ľudských práv a slobody prejavu, a nie len na obchodných záujmoch, pri ktorých sa vníma jedna vec s nimi spojená a tvrdohlavo zatvárajú oči pred ostatnými vecami.
<SPEAKER ID="997" NAME="Toomas Savi  " AFFILIATION="ALDE">
písomne. - Vzťahy medzi Ruskou federáciou a Európskou úniou boli v posledných rokoch svedkom viacerých problémov. Po vypuknutí konfliktu medzi Ruskom a Gruzínskom minulý rok v auguste sa človek mohol prikláňať k myšlienke, že dobré ploty robia dobrých susedov. Som rád, že v tomto prípade sa príslovie nepotvrdilo a predchádzajúci predseda Európskej rady Nicolas Sarkozy bol počas krízy úspešným sprostredkovateľom.
<P>
Po páde železnej opony sa medzi Európskou úniou a Ruskou federáciou vyvinula veľká vzájomná závislosť, ktorá by sa mala využiť na dosiahnutie spoločného chápania demokracie, ľudských práv a právneho štátu a zároveň na pestovanie spoľahlivých hospodárskych vzťahov. Časté nezhody v posledných rokoch nás odvádzajú od skutočného smerovania k tomuto cieľu a dialóg medzi oboma subjektmi sa vlastne dostal takmer na bod mrazu a nabral podobu "pragmatickej spolupráce".
<P>
Dôrazne podporujem odporúčanie určené Rade a Komisii, aby naďalej trvali na dohode založenej na spoločnom zasadzovaní sa o ľudské práva, ako sa uvádza v správe, pretože bez spoločných hodnôt pravdepodobne skončíme pri ďalšej neočakávanej kríze, ktorá si bude vyžadovať núdzové opatrenia.
<SPEAKER ID="996" NAME="Richard Seeber  " AFFILIATION="PPE-DE">
písomne. - (DE) Nová všestranná dohoda o partnerstve medzi Európskou úniou a Ruskom je podľa môjho názoru veľmi vítaná.
<P>
Rusko je tretím najväčším obchodným partnerom EÚ a zároveň má hlavný strategický význam z hľadiska európskych dodávok energie. Dohoda s Ruskou federáciou je predpokladom lepšej spolupráce oboch strán.
<P>
Keďže EÚ a Rusko sú jeden pre druhého také dôležité, nesmie táto dohoda zostať len aktom politickej vôle, ale musíme byť schopní zabezpečiť aj jej vykonávanie. Odporúčanie Parlamentu Európskej rade zdôrazňuje najmä význam ochrany ľudských práv a slobody médií v Rusku. Keďže naším zámerom je postupne budovať vzťahy v oblasti hospodárstva, bezpečnostnej politiky a politiky vzdelávania, je nanajvýš dôležité, aby všetci naši partneri rešpektovali európske hodnoty. Je to jediný spôsob rozvoja partnerstva medzi Ruskom a Európskou úniou, ktorý uspokojí obe strany.
<SPEAKER ID="995" NAME="Czesław Adam Siekierski  " LANGUAGE="PL">
Zabezpečenie novej dohody medzi EÚ a Ruskom je jednou z hlavných úloh, pred ktorými stoja diplomati Európskej únie. Úlohou Európskeho parlamentu je aktívne prispieť k charakteru a obsahu dohody. Správa poskytuje podrobnú analýzu hlavných hľadísk vzťahu EÚ a Ruska. Dôkladne skúma najmä problémy spojené s našimi súčasnými vzťahmi.
<P>
Domnievam sa, že prijatie správy bude znamenať významný krok smerom k novej dohode o partnerstve medzi Európskou úniou a Ruskom. Jej hlavné prvky by mali byť predmetom podrobných konzultácií a zároveň tvrdých rokovaní oboch strán o novej dohode. Správa sa zmieňuje o súbore problémov, ktorých riešenie má pre jednotlivé krajiny osobitný význam. Rád by som pripomenul ťažkosti spojené s obchodnou výmenou medzi Poľskom a Ruskou federáciou. Takéto problémy sa dajú riešiť, len keď EÚ zaujme jednotný postoj.
<P>
Správa obsahuje rozsiahly zoznam otázok, ktoré treba vyriešiť. Čiastočne z dôvodu kultúrnych a sociálnych rozdielov nebude možné v krátkodobom horizonte dosiahnuť kompromis pri každej z nich.
<SPEAKER ID="994" NAME="Andrzej Jan Szejna  " LANGUAGE="PL">
Rusko je krajina, v ktorej sa základné zásady demokracie často nerešpektujú. Známe je porušovaním ľudských práv a obmedzovaním slobody prejavu vrátane slobody názoru. Prezident Medvedev a premiér Putin uplatňujú svoj vplyv na ruské médiá. Tie potom nemôžu slúžiť svojmu základnému účelu, ktorým je spoľahlivé šírenie informácií.
<P>
Napriek tomu by sme mali mať na zreteli, že Rusko je jedným z našich hlavných partnerov. Rusko zohráva vedúcu úlohu na medzinárodnej scéne. Je tiež významným dodávateľom energie a dôležitým obchodným partnerom.
<P>
Podľa môjho názoru by sme sa mali proti Rusku ozývať jasne a nahlas. Mali by sme ho kritizovať za nedostatky týkajúce sa demokracie, za nerešpektovanie občianskych slobôd a za porušovanie územnej celistvosti a zvrchovanosti iných štátov. Mali by sme Rusko vyzvať, aby rešpektovalo práva národnostných menšín a dodržiavalo medzinárodné zmluvy, ktoré podpísalo. Mám na mysli Chartu Organizácie Spojených národov, Európsky dohovor o ľudských právach a Zmluvu o energetickej charte. Zároveň by sme však mali pamätať na to, že partnerstvo s Ruskom je pre Európsku úniu a pre celú Európu veľmi dôležitou otázkou.
