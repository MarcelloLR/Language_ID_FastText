<CHAPTER ID="002">
Kríza v mliekarenskom odvetví (rozprava) 
<SPEAKER ID="006" NAME="Predsedajúca">
Ďalším bodom programu je rozprava o otázke na ústne zodpovedanie o kríze v mliekarenskom odvetví (B7-0208/2009), ktorú Komisii predkladá pán De Castro v mene Výboru pre poľnohospodárstvo a rozvoj vidieka.
<SPEAKER ID="007" NAME="Paolo De Castro" LANGUAGE="IT">
Vážená pani predsedajúca, pani komisárka, dámy a páni, mliekarenské odvetvie prechádza jednou z najhlbších a najzávažnejších kríz posledných desaťročí: prepad cien mlieka a rozsiahlejšia kríza na mliekarenskom trhu sú v súčasnosti zdrojom obáv v celej Európe. Ide o cyklickú krízu vyvolanú ťažkou ekonomickou situáciou, ktorá viedla k poklesu spotreby mlieka a vytvorila stagnáciu na trhoch, kde ceny platené výrobcom padajú voľným pádom.
<P>
Ceny vyplácané producentom mlieka klesli všade, pričom v Európskej únii dosahujú priemerne 24 centov za liter. Situácia mnohých hospodárskych subjektov je ešte vážnejšia, pretože dostávajú ceny pod 20 - 21 centov, hoci ich výrobné náklady dosahujú prinajmenšom 40 centov za liter.
<P>
Isté výstražné znaky vykazujú aj iné trhy, napríklad trh s obilninami, olivovým olejom, ovocím a zeleninou. V tomto smere by sme v prvom rade mali i naďalej využívať všetky dostupné opatrenia, aby sa trh stabilizoval a aby sa podnietil nárast spotreby, ale zároveň musíme byť schopní hľadieť do budúcnosti prostredníctvom strednodobých a dlhodobých politík a urobiť všetko možné pre to, aby sa našli prijateľné a trvalé riešenia na minimalizovanie rizika cenových výkyvov.
<P>
Výbor pre poľnohospodárstvo a rozvoj vidieka v tomto kontexte privítal a akceptoval návrhy Komisie o predĺžení intervenčného obdobia pre maslo a sušené odtučnené mlieko, o čom svedčí aj jednomyseľné hlasovanie z 2. septembra. Sme však presvedčení, že tieto návrhy nepostačujú na zmiernenie vážnych dôsledkov krízy v tomto odvetví. To je dôvod, prečo - ešte stále vzhľadom na prijatie návrhu Európskej komisie - Výbor pre poľnohospodárstvo a rozvoj vidieka prijal pozmeňujúci a doplňujúci návrh k môjmu návrhu, ktorým sa znovu zavádza pomoc pre súkromné skladovanie syra, ktorá bola zrušená na základe kontroly stavu spoločnej poľnohospodárskej politiky v novembri 2008.
<P>
Išlo o jednomyseľné rozhodnutie, pani predsedajúca, pani komisárka, ktoré predstavuje v zásade identické názory členov Výboru pre poľnohospodárstvo - ktorému mám česť predsedať - a ktoré vyjadruje naše želanie vyslať silný signál pre Radu a Komisiu v týchto citlivých časoch pre mimoriadne významné odvetvie európskeho poľnohospodárstva.
<P>
Je to prvý dôležitý prejav pozitívneho vodcovstva, ktoré chceme ako Európsky parlament zabezpečovať v očakávaní spolurozhodovacieho postupu aj v poľnohospodárskych veciach, a zároveň ide o opatrenie, ktoré môže ponúknuť okamžitú pomoc poľnohospodárom v oblasti mliekarenského odvetvia, ktorí sa boria s čoraz náročnejším trhom a evidentným a výrazným poklesom cien.
<P>
Tieto počiatočné opatrenia, o ktorých budeme dnes hlasovať, však nestačia ako podpora v kríze, a preto Výbor pre poľnohospodárstvo prostredníctvom otázky na ústne zodpovedanie a uznesenia, o ktorom sme pripravení hlasovať, vyzýva Európsku komisiu, aby zaviedla nové a účinné opatrenia na boj s krízou a na podporu tohto odvetvia.
<P>
Chceme povzbudiť a súčasne podporiť Európsku komisiu v procese rozhodovania o tom, čo sa musí urobiť pre skončenie krízy v európskom mliekarenskom odvetví raz a navždy. V tomto zmysle dúfame, že Komisia poskytne vyčerpávajúcu odpoveď na naše otázky a že naše návrhy bude brať vážne tak, aby výsledky medziinštitucionálnej spolupráce zodpovedali tomu, čo si európske poľnohospodárstvo zaslúži, a aby sa prejavila solidarita ponúknutím praktickej podpory pre európskych poľnohospodárov postihnutých krízou, ktorí potrebujú našu pomoc.
<SPEAKER ID="008" NAME="Mariann Fischer Boel">
členka Komisie. - Vážená pani predsedajúca, povolili by ste mi využiť trochu viac než len tri minúty rečníckeho času, ktorý mi je pridelený, pretože si myslím, že tri minúty naozaj nebudú stačiť na túto dôležitú a vážnu problematiku.
<P>
V prvom rade by som chcela povedať, že ma potešila otázka Výboru pre poľnohospodárstvo, pretože mi poskytuje vynikajúcu príležitosť objasniť opatrenia, ktoré už boli prijaté.
<P>
Dovoľte mi zároveň poďakovať Parlamentu za prácu prebiehajúcu v tejto oblasti. Povinnosťou nás všetkých je hľadať riešenia. Mojou aj vašou.
<P>
Nie každý súhlasí s riešeniami, ktoré uprednostňujem, ale som presvedčená, že tieto riešenia fungujú, že budú fungovať a že ide o riešenia, ktoré dokážeme politicky obhájiť.
<P>
Pán Paolo De Castro požiadal v mene výboru, aby sme povedali, čo konkrétne robíme. Najhlavnejšia správa je pozitívna: ceny sa zlepšujú. Napríklad ceny masla sa v priebehu jedného mesiaca zvýšili o 4 % vo Francúzsku, 8 % v Nemecku a v Spojenom kráľovstve ešte viac.
<P>
Aj sušené odtučnené mlieko zdraželo o 4 % vo Francúzsku a v Nemecku a priemerne o 2 - 3 % v celej Európe.
<P>
Priemerné ceny mlieka sa zvyšujú a Albert Deß mi práve dnes ráno povedal, že ceny na spotovom trhu v súčasnosti v niektorých oblastiach dosahujú 30 centov.
<P>
Vidíme, že intervenčné nákupy syra už takmer prestali, lebo trhová cena je vyššia než intervenčná, čo je ďalším pozitívnym signálom.
<P>
Ešte nie sme tam, kde chceme byť, ale ideme správnym smerom. To mi dáva čoraz viac istoty, že politika, ktorú sme uplatňovali od samého začiatku, bola správnym prístupom.
<P>
Poznáte hlavné prvky našej práce. Využívame všetky dostupné trhové opatrenia a v priebehu 12 mesiacov tu plánujeme vynaložiť okolo 600 miliónov EUR.
<P>
Členským štátom sme naznačili možnosť začať priame vyplácanie jednorazovej platby pre poľnohospodárske subjekty od 16. októbra namiesto 1. decembra a v rámci reformy z roku 2003 sme sa rozhodli oddeliť prémiu na mliečne výrobky - 5 miliárd EUR každý rok - a preniesť ju priamo do jednotnej platby pre poľnohospodárske subjekty.
<P>
Máme balík obnovy a rozhodnutia prijaté pri kontrole stavu, ktoré prinesú ďalšie 4,2 miliardy EUR na nové úlohy vrátane reštrukturalizácie mliekarenského sektora. To všetko je, samozrejme, v dodatku k tomu, čo môžeme robiť v rámci politiky rozvoja vidieka.
<P>
Len na vysvetlenie pre pána Paola De Castra, intervencie pre syr sa v podstate zrušili v roku 1994. Myslím si, že muselo dôjsť k nejakému pomýleniu s intervenčným a súkromným skladovaním, lebo súkromné skladovanie sa zrušilo rozhodnutiami pri kontrole stavu.
<P>
Ako som povedala, zdá sa, že náš súčasný prístup funguje. Preto som viac než kedykoľvek predtým odhodlaná nevrátiť sa v budúcnosti k spôsobom, ktoré by dlhodobo poškodili odvetvie nášho mliekarenstva a obrali našich poľnohospodárov o akúkoľvek predvídateľnosť.
<P>
Inak povedané, zvrátenie rozhodnutia z kontroly stavu neprichádza do úvahy a Európska rada a hlavy štátov ma výslovne žiadali, aby k tomu nedošlo.
<P>
Myšlienka udržať systém kvót po roku 2013 je teda bezpredmetná. Zmrazenie kvót je bezpredmetné, rovnako ako každý návrat k istým nákladným, no neúčinným trhovým nástrojom z minulosti. Sú bezpredmetné.
<P>
Určite to neznamená, že práca na politike je už hotová. Myslím, že nastal čas na ďalšie opatrenia. Musíme konať podľa správy o mliekarenstve z júla tohto roka a využiť opatrenia, ktoré sú v nej uvedené, a potom rozhodnúť o dlhodobejších krokoch.
<P>
Ak by som mohla začať s touto správou, pozrela by som sa najskôr na štátnu pomoc. Správa prináša myšlienku, že členské štáty by mohli dočasne ponúknuť poľnohospodárom pomoc vo výške až 15 000 EUR v rámci tohto dočasného krízového rámca. Komisia sa v podstate do toho už pustila a zmenu predpisov predpokladá v nasledujúcich týždňoch.
<P>
Druhým bodom je zefektívnenie postupov reagovania na ceny v mliekarenskom odvetví. Mlieko v súčasnosti nie je zaradené do článku 186 o jednotnej spoločnej organizácii trhu, ktorý v čase narušenia rovnováhy trhu umožňuje Komisii rýchlo prijímať dočasné opatrenia v rámci jej právomoci. Preto navrhujem, aby sme do článku 186 zahrnuli aj odvetvie mliekarenstva, čo nám v budúcnosti umožní začať pružne konať, keď sa v sektore mliekarenstva objavia vážne problémy.
<P>
Nedávne rozšírenie intervencie musela napríklad schváliť Rada, hlasoval o tom aj Parlament, ale ak by článok 186 zahŕňal aj odvetvie mliekarenstva, mohli sme konať hneď.
<P>
Všeobecnejšie povedané, mohli sme s takmer okamžitým účinkom mobilizovať opatrenia stimulujúce dopyt alebo sme mohli obmedziť uvádzanie mlieka na trh a to všetko by sa zaviedlo len dočasne a pod podmienkou, že by sme disponovali potrebnými financiami.
<P>
Tretí bod v súvislosti so správou sa týka systému odkúpení zo strany členských štátov. Jedným zo spôsobov reštrukturalizácie je, aby členské štáty mohli nakupovať kvóty od poľnohospodárov a tieto kvóty zaradiť do vnútroštátnej rezervy.
<P>
Ako viete, vnútroštátna rezerva sa berie za súčasť celkovej kvóty členských štátov, takže keď jednotliví producenti prekročia svoju kvótu, ale členský štát ako taký kvótu neprekročil aj po zarátaní vnútroštátnej rezervy, nehradí sa žiadny poplatok za nadprodukciu.
<P>
Plánujem navrhnúť to, aby sa odkúpená kvóta vedená vo vnútroštátnej rezerve nerátala za súčasť národnej kvóty, čo sa týka rozhodovania, či máme pridať alebo požiadať poľnohospodárov o zaplatenie poplatku za nadprodukciu.
<P>
Ak by sa poplatok za nadprodukciu i tak vyberal, potom by sa časť zodpovedajúca odkúpenej kvóte mohla použiť na reštrukturalizáciu. Možno to znie príliš komplikovane, ale v podstate ide o veľmi účinný nástroj.
<P>
Všetky tieto kroky predstavujú opatrenia, ktoré teraz prijímame s takmer okamžitým vplyvom na trhy, ale treba urobiť niečo aj pre kroky v strednodobom a dlhodobom horizonte. Chcela by som poďakovať Francúzsku a Nemecku za ich podnety a príspevky k týmto rôznym možnostiam.
<P>
Prvou dlhodobou otázkou je využívanie zmluvných vzťahov medzi poľnohospodármi produkujúcimi mlieko a mliekarenským odvetvím s cieľom dosiahnuť lepšiu rovnováhu medzi dopytom a ponukou na trhu mliečnych výrobkov.
<P>
Som presvedčená, že toto je omnoho lepší prístup než systém kvót a v niektorých častiach Európskej únie skutočne funguje.
<P>
Producenti mlieka a mliekarne majú jasné dohody, ktoré odstránili veľa neistoty. Na druhej strane, niektoré členské štáty túto možnosť prosto nevyužívajú, to sa však môže zmeniť, keď nájdeme právny rámec pre tieto zmluvné vzťahy, pričom jednoznačne zachováme spravodlivú súťaž.
<P>
Druhou dlhodobou otázkou je rovnováha síl, o ktorej sme už veľakrát diskutovali, ako viete. Musíme vedieť zistiť, kde sa v celom reťazci od primárneho výrobcu až po obchodné reťazce stráca pridaná hodnota.
<P>
Pozrieme sa aj na budúce trhy a myslím si, že veľa sa dá urobiť aj s výrobnými nákladmi a inováciami.
<P>
V záujme riadneho zváženia týchto myšlienok zo strednodobého a dlhodobého hľadiska chcem vytvoriť pracovnú skupinu s odborníkmi z členských štátov a Komisie, aby sa dostali k jadru týchto problémov.
<P>
Pre mňa problém trhu s mliečnymi výrobkami nie je záležitosťou medzi Komisiou a členskými štátmi. Aj Parlament tu hrá dôležitú úlohu a teším sa na dnešnú diskusiu o tejto významnej problematike.
<P>
Ďakujem za toľkú trpezlivosť.
<SPEAKER ID="009" NAME="Albert Deß">
v mene skupiny PPE. - (DE) Vážená pani predsedajúca, pani komisárka, dámy a páni, tento problém, samozrejme, možno len ťažko zhrnúť za dve minúty, ale pokúsim sa o to formou bodov.
<P>
Odvetvie mliekarenstva má problém. Mnohí výrobcovia mlieka a mliečnych výrobkov cítia ohrozenie ich samotnej existencie. Hlavným dôvodom je obrovský prepad predaja mliečnych výrobkov. Komisia skutočne mala v tomto smere konať rýchlejšie.
<P>
Uvítal by som aj silnejšie opatrenia na propagáciu predaja namiesto zvyšovania intervencií, ako napríklad opätovné využitie maslového tuku vo výrobe zmrzliny. Posledný rok, keď ceny masla za krátky čas dosiahli viac než 4 EUR, veľká časť zmrzlinárskeho odvetvia prestala spracovávať maslový tuk. Poznám údaje pre Nemecko, z ktorých vyplýva, že potravinársky priemysel už nespracováva okolo 100 000 ton, čo predstavuje milión ton mlieka. Znova sa musíme pokúsiť stimulovať predaj, aby sa tieto množstvá dostali z trhu.
<P>
Chcel by som poďakovať skupinám za to, že nám pomohli vypracovať spoločný návrh uznesenia. Skupina zelených/Európska slobodná aliancia sa, žiaľ, na tejto diskusii nepodieľala.
<P>
Pani komisárka, čo sa týka krátkodobého opatrenia, v dodatočnom návrhu, ktorý predkladáme so 40 podpismi, vyzývame na zvýšenie dotácií de minimis, pretože to by bola príležitosť pomôcť predovšetkým malým výrobcom mlieka a mliečnych výrobkov. Zmysel by dávalo aj zavedenie predpisu o skoršom odchode do dôchodku. Poznám veľa poľnohospodárov, ktorí majú 58 rokov a už by radi čoskoro prestali pracovať. Na to by bol potrebný vhodný predpis.
<P>
Pani komisárka, chcel by som vám úprimne poďakovať za vašu prácu. Chcel by som vás požiadať o zavedenie príslušných predpisov na zlepšenie situácie našich výrobcov mlieka a mliečnych výrobkov. Azda budete mať v blízkej budúcnosti možnosť napraviť túto situáciu.
<P>
(Predsedajúca prerušila rečníka.)
<SPEAKER ID="010" NAME="Luis Manuel Capoulas Santos" LANGUAGE="PT">
Vážená pani komisárka, Komisii a Rade trvalo dlho, kým zareagovali na vážnu krízu postihujúcu toto odvetvie. Na tom sa všetci zhodneme. Strašná situácia, ktorej dané odvetvie čelí, si vyžaduje konať rýchlo a rozhodne, inak hrozí zruinovanie tisícov poľnohospodárov z celej Európy.
<P>
Naša politická skupina vynaložila veľkú snahu, aby umožnila dosiahnuť kompromis obsiahnutý v uznesení, o ktorom dnes rokujeme. Dúfam, že návrhy si zaslúžia vašu pozornosť, pani komisárka, pretože jedine konaním v záujme zníženia ponuky a súčasným stimulovaním dopytu bude možné obnoviť rovnováhu na trhu a zvýšiť ceny na takú úroveň, aby prinášali zisk pre výrobcov.
<P>
Je mi ľúto, že kompromis nezahŕňa dočasné pozastavenie zvýšených kvót ani zavedenie podobnej dočasnej prémie za zníženie výroby. Opatrenia, ktoré navrhujeme, sú však užitočným príspevkom k rýchlejšiemu prekonaniu krízy. Ich riadne uplatnenie je na vás, pani komisárka.
<SPEAKER ID="011" NAME="George Lyon">
v mene skupiny ALDE. - Vážená pani predsedajúca, ako sme počuli od iných rečníkov, mliekarensky sektor je v kríze. Nepochybne musíme prijať opatrenia na zmiernenie bolesti, ale dovoľte mi dôrazne uviesť, že ide o krátkodobú krízu, ktorá si od Komisie vyžaduje krátkodobé trhové opatrenia, ako sa uvádza v uznesení.
<P>
Taktiež si dovolím povedať, že európski spotrebitelia až príliš dlho doplácali na nefunkčnú poľnohospodársku politiku, ktorá bola neúspechom rovnako pre poľnohospodárov, ako aj pre spotrebiteľov. Táto kríza by sa preto nemala používať ako výhovorka na vycúvanie z cesty k ďalšej reforme a liberalizácie SPP. Preto sme v tejto veci predložili pozmeňujúce a doplňujúce návrhy a preto vítam uistenie v tejto záležitosti.
<P>
Taktiež by sme radi videli, ako sa Komisia zaoberá vytriedením trhu, v čom evidentne zlyháva. Spotrebitelia strácajú, keďže z poklesu cien mlieka nemajú žiadne výhody. Strácajú aj poľnohospodári, pretože nedostávajú spravodlivý podiel z maloobchodnej ceny mlieka. Vítame vyšetrovanie potravinového reťazca zo strany Komisie, ale, pani komisárka, chceme, aby ste išli ešte ďalej.
<P>
Zaviažete sa zabezpečiť opatrenia, ktoré zastavia zneužívanie monopolného postavenia supermarketov? Zaviažete sa zabezpečiť konkurencieschopný trh, ktorý producentom nechá spravodlivý diel z koláča, a zaviažete sa zabezpečiť funkčný trh s mliekom, ktorý prinesie spravodlivý obchod pre poľnohospodárov a férovú cenu pre spotrebiteľov?
<P>
Teším sa na vašu odpoveď, pani komisárka.
<SPEAKER ID="012" NAME="José Bové" LANGUAGE="FR">
Vážená pani predsedajúca, pani komisárka, dámy a páni, chovatelia dobytka už niekoľko mesiacov varujú Komisiu a Radu pred závažnosťou krízy. Vo vidieckych oblastiach zanikli desaťtisíce pracovných miest. Európska únia rátala s rastom dopytu vo svete. Jej odborníci sa veľmi mýlili. Finančná a hospodárska kríza, ktorou prechádzame, má priamy vplyv na poľnohospodárstvo a spotrebu.
<P>
Rozhodnutie pani Boelovej, komisárky pre poľnohospodárstvo, o zachovaní zvýšenia kvót a želanie Rady zrušiť tieto kvóty do roku 2015 sú provokáciou pre producentov mlieka. Časy sa zmenili. Európska politika sa musí prispôsobiť novému globálnemu prostrediu. Ceny mlieka, ktoré výrobcom nastolili, nepokrývajú výrobné náklady. Niektorí malí poľnohospodári strácajú na každom litri mlieka až 30 centov. Na konci roka mnohí z nich nezarobia ani euro, alebo dokonca budú v strate. Niektorí z nich dnes idú až tak ďaleko, že si berú život, ako nás informujú regionálni úradníci.
<P>
Európska únia musí v tejto bezprecedentnej kríze podniknúť vážne kroky, a to rýchlo. Vyzývame vedúcich predstaviteľov štátov alebo vlád, ktorí sa stretávajú dnes večer v príprave na zasadnutie krajín G20, aby otázku krízy v mliekarenskom sektore zaradili do programu svojej schôdze, aby bolo možné prijať príslušné kroky a reagovať na potreby chovateľov.
<P>
Európska únia musí posilniť rokovacie možnosti mliekarenských fariem, aby už nepodliehali diktátu agropotravinárskeho priemyslu. Taktiež by mala zaviesť bezpečnostnú sieť, ktorá zaručí výnosnú cenu, aby cena nikdy neklesla pod výrobné náklady. Európska únia musí zastaviť program vývozných náhrad. Práve vyčlenila ohromnú sumu 480 miliónov EUR, ktorá bola prijatá s podporou rôznych parlamentných skupín z pravice aj ľavice, aby na svetových trhoch lacno predala svoje nadbytky. Na juhu ničí státisíce pracovných miest v poľnohospodárstve a cynicky tlačí na poľnohospodárov, aby opustili pôdu alebo emigrovali.
<P>
Európska únia musí predovšetkým výrazne znížiť - až o 5 % - európske kvóty na mlieko spôsobom, ktorý je nepriamo úmerný objemu dodávanému malými výrobcami s cieľom rýchlo obnoviť rovnováhu medzi ponukou a dopytom. Politika nezasahovania štátu do hospodárstva je neprijateľná. Má hrozné dôsledky, čo sa týka zamestnanosti a modelov využívania pôdy.
<P>
Bez malých poľnohospodárov nebude Európa existovať.
<SPEAKER ID="013" NAME="James Nicholson">
v mene skupiny ECR. -Vážená pani predsedajúca, mám silný dojem, že Komisia začala v tomto konkrétnom probléme konať veľmi neskoro. Až príliš dlho sa len dívali a mnohí poľnohospodári pre to ťažko trpeli. Môžeme sa rozhodnúť pomôcť tomuto odvetviu alebo sa môžeme rozhodnúť, že našich poľnohospodárov napokon pripravíme o činnosť: potom môžeme dovážať zo zahraničia so všetkými problémami, ktoré to prináša.
<P>
Vítam vaše poznámky k budúcnosti, pani komisárka, ale s pripomienkami ku krátkodobému horizontu nie som spokojný. Myslím si, že z krátkodobého hľadiska musíme urobiť viac, aby sme odvetviu pomohli prekonať súčasnú krízu. Tieto krátkodobé opatrenia si vyžadujú okamžité konanie.
<P>
Pamätám si, samozrejme, na časy jazier mlieka a kopcov masla a nechcem, aby sa vrátili. Myslím si, že nik z tohto odvetvia sa nechce vrátiť k tejto situácii: ani poľnohospodári, ani spracovávatelia, ani Komisia, ani my v Parlamente. Nechceme sa k tomu vrátiť, ale jedným z hlavných problémov, ktoré momentálne vidím, je to, že hoci poľnohospodári výrazne znížili to, čo dostávajú za mlieko, spotrebitelia platia takmer rovnako ako predtým.
<P>
Odpoveď nedostaneme, kým nevyriešime moc supermarketov v tejto oblasti. Musia byť kontrolované. Potrebujeme ombudsmana, niekoho, kto povie supermarketom, že konajú nad rámec svojej pôsobnosti, že zdierajú ľudí, zdierajú poľnohospodárov a tým ich pripravujú o prácu.
<SPEAKER ID="014" NAME="Ilda Figueiredo" LANGUAGE="PT">
Vážená pani predsedajúca, znova ma môžu len mrzieť stanoviská prijaté Radou a slová pani komisárky, ktorá sa i naďalej nechce dostať k jadru problému a neuznáva potrebu zrevidovať rozhodnutia dosiahnuté v otázke odstránenia kvót na mlieko. Namiesto toho chce pokračovať v deregulácii odvetvia v rozpore s najlepšími záujmami poľnohospodárov.
<P>
Preto trváme na podpore potreby zachovania systému kvót, hoci s úpravami, ktoré majú mať za cieľ prispôsobenie sa potrebám každej jednotlivej krajiny, vrátane tých omrviniek, ktoré predstavujú ročné zvýšenia o 1 % do roku 2015. Vari neverí, že v čase takej vážnej krízy v mliekarenskom odvetví je deregulácia sektora a liberalizácia medzinárodného obchodu dôležitejšia než podpora poľnohospodárstva a mliekarenského sektora v členských štátoch, aby sa podporili vidiecke oblasti a zamestnanosť s právami? Nepovažuje za nevyhnutné vytvoriť mimoriadny fond podpory pre odvetvie mliekarenstva na úrovni Spoločenstva, ktorý by prospel najpostihnutejším producentom a krajinám, a definovať nové formy pomoci pre výrobu mlieka a mäsa? Ja to pokladám za potrebné.
<SPEAKER ID="015" NAME="Giancarlo Scotta'" LANGUAGE="IT">
Vážená pani predsedajúca, dámy a páni, chcel by som dôrazne upozorniť na moje pochybnosti, čo sa týka návrhu na predĺženie intervenčného obdobia z rokov 2009 - 2010 pre maslo a odtučnené sušené mlieko, keďže pri tomto návrhu hrozí, že krátkodobé opatrenia určené pre súčasnú krízu na trhu zmení na štrukturálne opatrenia, ktoré by sektor mliekarenstva vrátili tam, kde bol pred zavedením kvót.
<P>
V snahe o väčšiu vyváženosť trhových opatrení, kde prínosy neplynú výlučne pre členské štáty zapojené do výroby masla a odtučneného sušeného mlieka, vyzývam na opätovné zavedenie pomoci Spoločenstva pre súkromné skladovanie syra s dlhou dobou zrenia.
<P>
Napokon by som chcel upozorniť na otázku označenia pôvodu a označovania mliečnych výrobkov a ich sledovateľnosť: ide o požiadavku priamo od čoraz väčšieho počtu európskych spotrebiteľov, ktorá nám môže pomôcť vyriešiť krízu v mliekarenskom odvetví. Dúfam, že tento návrh môžu odobriť aj moji kolegovia poslanci z ostatných skupín.
<SPEAKER ID="016" NAME="Diane Dodds" AFFILIATION="NI">
Vážená pani predsedajúca, chcela by som sa poďakovať pani komisárke za jej dnešné slová. Odvetvie mliekarenstva má v našej krajine, v Severnom Írsku, zásadný význam. Keď sa mliekarenstvo borí s ťažkosťami, ťažkosti má aj zvyšok vidieckeho hospodárstva. Mliekari v súčasnosti dostávajú za liter mlieka len niečo viac než 20 centov, i keď náklady rastú. V Severnom Írsku musia bojovať nielen so slabými cenami mlieka a vysokými nákladmi, ale navyše mali aj tretie daždivé leto po sebe, čo má zničujúci vplyv na odvetvie mliekarenstva v Severnom Írsku.
<P>
Včerajší pohľad na poľnohospodárov v Belgicku, ktorí boli takí nahnevaní a cítili takú bezmocnosť, že striekali mlieko na polia v proteste proti nízkym cenám mlieka a ťažkostiam, ktorým musia čeliť, bol znepokojivý. Komisia prijala vítané kroky smerujúce k upevneniu trhu, ale ceny nemôžeme udržiavať na neekonomicky nízkej úrovni.
<P>
Vyzývam Komisiu, aby na pomoc prijala krátkodobé opatrenia: opatrenia, ktoré zvýšia dopyt po mlieku, opatrenia, ktoré znížia výrobné náklady, opatrenia voči zásobovacím reťazcom s klesajúcimi cenami u výrobcu a vysokými cenami v supermarketoch a opatrenia, ktoré dlhodobo vytvoria trvalo udržateľné odvetvie a budúcnosť pre mladých poľnohospodárov, ktorí majú veľké ťažkosti s nízkymi cenami a vysokými bankovými poplatkami.
<SPEAKER ID="017" NAME="Mairead McGuinness" AFFILIATION="PPE">
Vážená pani predsedajúca, keď farmárky začnú protestovať, vieme, že problém je vážny. Cez víkend som sa stretla so skupinou Írok, ktorá sa nazýva Farm Women for a Fair Price, a myslím si, že by sme si mali všimnúť slová "fair price" (spravodlivá cena), pretože producenti nedostávajú slušnú ani spravodlivú cenu - a táto debata je presne o tomto.
<P>
Bolo by nezdvorilé neprivítať pripomienky pani komisárky o stabilite vznikajúcej na trhoch, i keď vo veľmi malej miere, a uznávam, že Komisia prijala opatrenia a vynaložila prostriedky na zaistenie stability trhu. Ide len o to, že to nepostačuje a neudialo sa to dostatočne rýchlo a že máme ťažkú krízu.
<P>
Chcem povedať, že vzhľadom na budúcnosť sú vaše pripomienky zvlášť vítané. Obávam sa, že Parlament nie je jednotný, čo sa týka otázky kvót na mlieko, pretože keď máme spolurozhodovací postup, ak Lisabonská zmluva nadobudne platnosť, budeme musieť myslieť jednotnejšie ako skupina a vyslať poľnohospodárom jasné signály a nie odlišné posolstvá, takže si dovolím zopakovať, že vaše poznámky o vytváraní väzieb medzi výrobcami a spracovávateľmi, o úrovniach výroby, predstavujú skutočnosť, ktorú potrebujeme preskúmať a o ktorej musíme ďalej diskutovať.
<P>
Musíme sa vás však opýtať, pani komisárka, keď nebudú kvóty, aký typ opatrení na podporu trhu bude podľa vás existovať, ktorý by zaručil našim výrobcom spravodlivé a slušné ceny? A venujte sa aj trhu, prosím: ten nefunguje. Všetci vrátane supermarketov hovoria, že na mlieku nič nezarobia - o čom silno pochybujem, ale potrebujeme viac jednoznačnosti a zároveň potrebujeme spravodlivosť voči poľnohospodárom.
<SPEAKER ID="018" NAME="Stéphane Le Foll" AFFILIATION="S&amp;D">
(FR) Vážená pani predsedajúca, pani komisárka, budem stručný.
<P>
Myslím si, že táto rozprava má dve časti. Je tu bezprostredná otázka, ako sa vymaniť z tejto krízy. Všetky opatrenia počínajúc pomocou pre poľnohospodárov až po intervenčné opatrenia sú potrebné - v podstate absolútne potrebné. Musíme ich schváliť, ba priam vyzývať na rozšírenie ich predmetu. Práve toto spolu s niekoľkými kolegami poslancami tu v Parlamente navrhujeme.
<P>
Po druhé, je tu štrukturálna otázka týkajúca sa riadenia trhu s mliekom a mliečnymi výrobkami, a tu sa naše názory odkláňajú od vašich, pani komisárka. Vy navrhujete, aby sme sa vydali smerom k využívaniu zmluvných vzťahov. Už teraz vám môžem povedať, že zavedenie zmluvných vzťahov medzi priemyselnými firmami a poľnohospodármi povedie z dlhodobého hľadiska ku konkurencii týchto dvoch odvetví v celoeurópskom meradle.
<P>
Na reguláciu trhu potrebujeme verejné predpisy. Žiadne iné riešenie neexistuje. Po kríze musí byť práve toto predmetom diskusie. Myslím si, že v tejto rozprave musíme rešpektovať všetky názory a všetky možnosti. Obávam sa, že pri kontrole zdravotného stavu sme sa unáhlili, napríklad pri riešení otázky kvót, ktoré až doposiaľ - ako by som rád zdôraznil všetkým rečníkom - umožnili udržať výrobu mlieka a mliečnych výrobkov v Európe, s cieľom zabezpečiť vysoko rozvinuté mliekarenské odvetvie a zároveň udržať ceny na úrovni, ktorú si spotrebitelia môžu ľahko dovoliť.
<SPEAKER ID="019" NAME="Liam Aylward" AFFILIATION="ALDE">
Vážená pani predsedajúca, väčšina výrobcov mlieka a mliečnych výrobkov v Írsku a z celej Európskej únie v posledných 12 mesiacoch predávala mlieko za menej, než boli náklady na jeho výrobu. Živobytie mliekarov je vážne ohrozené.
<P>
Hoci veľmi vítame rozhodnutie Komisie predĺžiť intervenčné obdobie pre mlieko a odtučnené sušené mlieko do roku 2010, krátkodobé opatrenia nezmiernia z dlhodobého hľadiska tlak na výrobcov mlieka a mliečnych výrobkov. Hneď teraz treba prijať kroky, ktoré vyriešia nielen súčasné, ale aj dlhodobé ťažkosti a do budúcnosti zabezpečia trvalo udržateľné a úspešné odvetvie. Mliekarenské podniky potrebujú okamžitú finančnú pomoc. Naliehavo potrebujeme vytvorenie mliekarenského fondu EÚ v objeme 600 miliónov EUR, ako ho požadoval Parlament v rozpočtovom postupe na rok 2009. Poľnohospodári produkujúci mlieko a mliečne výrobky majú nárok na spravodlivé ceny a zaručenie primeranej minimálnej ceny za liter pre výrobcov mlieka a primeraný príjem na ich prežitie si vyžadujú vhodný systém cenovej podpory. Írski a európski mliekari nesmú byť hospodárski zničení a naliehavo vyzývam Komisiu a Radu, aby podnikli okamžité a účinné opatrenia.
<P>
Pani komisárka, dovolím si povedať, že ste veľmi úspešná členka Komisia a vzdávam hold vašej skvelej práci. Nedávno ste oznámili, že odchádzate, a ja si dovolím na vás naliehavo apelovať, aby ste pred svojím odchodom vyriešili alebo čo najviac prispeli k riešeniu tohto problému.
<SPEAKER ID="020" NAME="Oriol Junqueras Vies" AFFILIATION="Verts/ALE">
(ES) ¡Bon dia! Parlamentu sa prihovorím bez možnosti použiť môj vlastný jazyk - katalánčinu, ktorou hovorí viac než 10 miliónov európskych občanov.
<P>
Dnes chcem v mene mojej skupiny vyjadriť našu solidaritu s celým poľnohospodárskym odvetvím a predovšetkým so štrajkom výrobcov mlieka a ich akciami v celej Európe. Súčasná situácia je neudržateľná a vyžaduje si politické riešenie. Je jasné, že opatrenia, ktoré Komisia doposiaľ prijala, nedokážu zmierniť krízu ani poskytnúť životaschopnú alternatívu k modelu náhrady kvót, ktorý sa plánuje na rok 2015. Výsledkom je, že napríklad v Španielsku - presnejšie v Galícii - sa 14 000 výrobcov mlieka muselo vyrovnať s reštrukturalizáciou odvetvia od samých základov, aby mohli ďalej žiť a pracovať na pôde, dnes sú však ešte stále na pokraji zániku.
<P>
Z týchto dôvodov musí Komisia intervenovať v mliekarenskom odvetví rovnako, ako intervenovala v iných sektoroch, formou regulácie produkcie, prerozdelením kvót, ponúknutím dočasnej kompenzácie, presadzovaním sledovateľnosti produktu a poskytnutím pomoci pri zbližovaní poľnohospodárov a spotrebiteľov nápravou porúch, ktoré spôsobil distribučný oligopol.
<P>
Prečo Komisia pozitívne neintervenovala, aby sa predišlo negatívnym dôsledkom tohto oligopolu, ktorý vytvorili veľkí distribútori?
<P>
Prečo nezaručujeme prežitie našich producentov mlieka na vidieku - a poľnohospodárov vo všeobecnosti, ktorí vytvárajú krajne pozitívne hospodárske, spoločenské a environmentálne vedľajšie vplyvy?
<SPEAKER ID="021" NAME="Hynek Fajmon" AFFILIATION="ECR">
(CS) Vážená pani predsedajúca, dámy a páni, kríza v odvetví produkcie mlieka ukazuje, že celý systém európskej regulácie založený na kvótach je zlý a neefektívny. To, čo potrebujeme, nie je ďalšia regulácia a manipulácia s kvótami, ale úplné odstránenie kvót na mlieko. Možnosť produkovať mlieko musia mať najmä tí producenti, ktorí majú nízke náklady a dosahujú zisk. Cestou k prekonaniu mliekarenskej krízy je čo najrýchlejšie odstránenie kvót na mlieko. Podporujem snahu pani komisárky odstrániť kvóty do roku 2015, ale nehneval by som sa, keby to bolo aj skôr.
<SPEAKER ID="022" NAME="Patrick Le Hyaric" AFFILIATION="GUE/NGL">
(FR) Vážená pani predsedajúca, pani komisárka, dámy a páni, moje obavy sa ešte zvýšili, keď som počúval vaše pripomienky. Vyjadrenie nie je dostatočnou odpoveďou na rozsah utrpenia, ktorým prechádzajú výrobcovia mlieka a poľnohospodári vo všeobecnosti.
<P>
Kríza má štrukturálny charakter a nevyvolali ju len súčasné okolnosti, ako ste povedali, ale aj postupná deregulácia. Preto požadujeme mimoriadne zasadnutie Európskej rady v záujme záchrany malých poľnohospodárskych podnikov.
<P>
Rada by mala v prvom rade rozhodnúť o vytvorení mimoriadneho fondu na pomoc pre produkciu mlieka a mliečnych výrobkov v iných než priemyselných podmienkach; po druhé, okamžite stanoviť minimálnu cenu platnú v rámci Európy, ktorou by sa museli riadiť ústredné výkupne bez zvyšovania ceny pre spotrebiteľov; a po tretie, zablokovať národné výrobné kvóty a zastaviť nepatričný dovoz z krajín mimo Spoločenstva.
<SPEAKER ID="023" NAME="John Bufton" AFFILIATION="EFD">
Vážená pani predsedajúca, mám veľké obavy, čo sa týka mliekarenstva v Spojenom kráľovstve. Cítim, že najväčší problém predstavuje maloobchod, ktorý má obrovské zisky na úkor našich producentov mlieka a mliečnych výrobkov. Keď sa pozrieme, čo supermarkety účtujú spotrebiteľom za mlieko a čo v skutočnosti mliekar dostane, rozdiel je priam neuveriteľný.
<P>
Prácu a najväčšie náklady na výrobu mlieka znáša poľnohospodár, no ohromné zisky zožnú supermarkety. Marža, ktorú dostáva poľnohospodár, je veľmi nespravodlivá. Musíme zatlačiť na supermarkety, aby tomuto odvetviu platili spravodlivú cenu, a podľa môjho názoru sa cena mlieka v supermarketoch nebude musieť zmeniť. Spotrebiteľ nebude musieť platiť za mlieko viac. Supermarkety musia znížiť svoju ziskovú maržu. Je pomerne hanebné vidieť každý rok, ako si tieto supermarkety užívajú obrovské zisky, pričom naše mliekarenstvo sa borí v problémoch. Skutočne som presvedčený, že ak sa v blízkej budúcnosti neprijmú opatrenia, veľa našich mliekarenských podnikov vo Walese aj inde v Spojenom kráľovstve zanikne.
<P>
Ešte by som rýchlo podotkol niečo k slovám pani komisárky dnes ráno o poplatku za nadprodukciu. Jej pripomienky ma napĺňajú obavami. Myslím si, že to zasiahne našich najefektívnejších výrobcov - tých, ktorí sa popasovali s problémom, zareagovali na trh a veľa investovali do svojich hospodárstiev na základe náznakov z Komisie o zrušení kvót. Nastolenie poplatku za nadprodukciu je proti štrukturálnym zmenám, ktoré EÚ a vláda Spojeného kráľovstva podporujú - ako tvrdia.
<SPEAKER ID="024" NAME="Dimitar Stoyanov" AFFILIATION="NI">
(BG) Vážená pani predsedajúca, Komisia je znova v mimoriadne pozitívnom nastavení a prináša dobré správy, ale nerozumiem, prečo sa na protest proti aktuálne uplatňovanej politike vyhadzujú tony mlieka, a nevidím v tom nič dobré.
<P>
Je pravda, že pán De Castro a ostatní predchádzajúci rečníci majú pravdu, keď hovoria, že Komisia a Rada neurobili počas kontroly stavu dosť na to, aby predišli tejto kríze. Kde sú, mimochodom, zástupcovia Rady, ktorí by mali zaujať stanovisko k tejto otázke, keďže Rada má rozhodujúci hlas v akejkoľvek reforme?
<P>
Moji kolegovia z východnej Európy a ja sme vo Výbore pre poľnohospodárstvo a rozvoj vidieka varovali pri viacerých príležitostiach, že potrebujeme omnoho väčšie zvýšenie kvót alebo ich úplné odstránenie, lebo naše krajiny, nováčikovia v systémoch Európskej únie, pocítili dosahy krízy ako prvé. Náš hlas, žiaľ, zostal osamotený na púšti a vinu za to nesie Parlament.
<P>
Veľmi ma mrzí, že my zástancovia reformy, ktorí sme skutočne chceli zreformovať poľnohospodársku politiku, sme sa stali prorokmi apokalypsy. Dúfam, že si z toho vezmete ponaučenie do budúcnosti.
<SPEAKER ID="025" NAME="Rareş-Lucian Niculescu" AFFILIATION="PPE">
(RO) Veľa ľudí v tomto období hneď od vypuknutia krízy žiadalo zmrazenie zvyšovania kvót na mlieko. Takéto opatrenie by nielenže neprinieslo riešenie, ale bolo by aj chybou, prinajmenšom z nasledujúceho hľadiska.
<P>
V prvom rade neexistuje žiadna ekonomická súvislosť medzi zvýšením kvót na mlieko a poklesom trhových cien. Kvóty sa zvyšovali, ale produkcia klesala. Nevidím v tom žiadnu súvislosť. Vysvetlenie klesajúcich cien ponúka samotný trh. Som presvedčený, že stanovenie pevných kvót by v priebehu času viedlo k zvýšeniu cien. Príjemcami však zas nebudú spotrebitelia, ale spracovávatelia a maloobchod. Ak chceme obmedziť produkciu, azda by sme mali podporiť producentov, aby dobrovoľne prestali s chovom dobytka, a to formou stimulov a nie opatrení, ktoré narušujú trh. Za predpokladu, že dôjde k zmrazeniu kvót, čo sa stane, keď sa napríklad znova zdvihne dopyt na globálnom trhu? Čo by mohli robiť európski producenti? Produkcia mlieka a mliečnych výrobkov predsa nemá kohútik, ktorý môžeme otvárať a zatvárať...
<P>
(Predsedajúca prerušila rečníka.)
<P>
Ako som povedal, čo by mohli európski producenti robiť, ak sa znova zdvihne dopyt na globálnom trhu? Produkcia mlieka a mliečnych výrobkov predsa nemá kohútik, ktorý môžeme otvárať a zatvárať len tak. Ak by sme teraz obmedzili produkciu, poľnohospodári by pochopiteľne prestali chovať kravy, ale doplnenie stavu dobytka by bolo veľmi ťažké, keď si uvedomíme, že to, čo niektorí ľudia teraz pokladajú za dobré opatrenie, je v podstate veľká chyba.
<SPEAKER ID="026" NAME="Ulrike Rodust" AFFILIATION="S&amp;D">
(DE) Vážená pani predsedajúca, pani komisárka, Rada, chcela by som začať poďakovaním môjmu kolegovi poslancovi pánovi Capoulasovi Santosovi, ktorý umožnil vznik tohto uznesenia.
<P>
Dnes hovoríme o našich mliekaroch a o tom, či ich necháme v kaši alebo sa nimi budeme zaoberať čestným spôsobom. Nemyslím si, že by sme ich mali nechať v kaši, ale mali by sme byť voči nim čestní. Áno, naliehavo potrebujeme krátkodobé opatrenia na prekonanie krízy. Áno, intervencie sú krátkodobo úplne prijateľné, keď cena mlieka klesla na samé dno, a dodatočné dotácie, pôžičky a fondy na boj s krízou sú oprávnené. Absolútne neprijateľné je však v prvom rade znova začínať diskusie o kvótach na mlieko a po druhé, znova zavádzať vývozné náhrady financované z daní za produkty dodávané do rozvojových krajín. Túto jednosmernú cestu sme opustili v roku 2003 a vyzývam vás, aby ste to tak nechali v záujme našich mliekarov.
<SPEAKER ID="027" NAME="Britta Reimers" AFFILIATION="ALDE">
(DE) Vážená pani predsedajúca, pani komisárka, dámy a páni, svetová hospodárska kríza vychýlila globálny trh z rovnováhy. Ako výrobcovia mlieka trpíme vplyvmi cien, ktoré dosiahli historické minimum. Stále počúvame, že prijaté nariadenia o kvótach na mlieko by sa mali zmeniť a doplniť. Sama som producentkou mlieka a mliečnych výrobkov a pred tým vás môžem jedine varovať.
<P>
Intervenčné opatrenia Komisie boli úspešné aj v tom, že zabránili ďalšiemu prepadu cien mlieka, a zdá sa, že trh sa uvoľňuje. Nemyslím si však, že táto intervencia je skutočne dobrým prostriedkom, ako to dosiahnuť, lebo výsledkom bude nahromadenie zásob, ktoré neskôr môžu zaťažovať spamätávajúci sa trh. Preto vyzývam Komisiu, aby predstavila, ako bude riešiť tento problém.
<SPEAKER ID="028" NAME="Richard Ashworth" AFFILIATION="ECR">
Vážená pani predsedajúca, pani komisárke môžem zložiť kompliment za jej víziu budúcnosti tohto odvetvia a môžem povedať, že veľmi podporujem jej úmysel zrušiť kvóty na mlieko. Myslím si, že ide o správne rozhodnutie. Takisto vítam jej návrhy riešiť súčasnú krízu citlivým a vhodným spôsobom s cieľom podporiť producentov v ťažkých časoch.
<P>
Chcel by som sa však vyjadriť k dvom témam. Po prvé, uplatňovanie poplatku za nadprodukciu by v tomto čase bolo podľa mňa nevhodné. Ide o krátkodobú a automatickú reakciu. Všetkým to vyšle nesprávne posolstvo a iba to bude účinne penalizovať efektívnych producentov, ktorí plánujú zostať v tomto odvetví dlhšie.
<P>
Po druhé, musíme si uvedomiť, že medzi cenou v maloobchode a cenou suroviny prijatej na bráne hospodárstva je len malý alebo žiadny priamy vzťah. Nazývam to nefunkčný mechanizmus ceny a reťazca.
<P>
Hlavný vplyv bude vždy prichádzať z globálneho trhu a musíme si uvedomiť, že globálny trh bude vždy nestály. Preto naliehavo vyzývam Komisiu, aby z dlhodobého hľadiska prišla s plánmi na zabezpečenie istého druhu stabilizačného mechanizmu nielen v prospech producentov, ale, pochopiteľne, dlhodobo aj v prospech spotrebiteľov.
<SPEAKER ID="029" NAME="Esther Herranz García" AFFILIATION="PPE">
(ES) Vážená pani predsedajúca, pani komisárka, svoje vystúpenie ste zakončili slovami, že odvetvie mliekarenstva je v kríze, ale začali ste slovami, že už boli prijaté všetky možné opatrenia a situácia sa rieši.
<P>
Mali by ste vedieť, že len múdra žena si uvedomí, že sa pomýlila. V Španielsku je takéto príslovie, ktoré sa dá veľmi dobre použiť aj v tejto situácii. Odvetvie mliekarenstva už mesiace trpí jednou z najhorších kríz vo svojej histórii. Keďže Európska komisia a niektoré vlády - zdá sa, že aj naša španielska vláda - sa nechcú dať presvedčiť, i napriek tomu sa odmietajú vrátiť k rozhodnutiam týkajúcim sa kontroly stavu spoločnej poľnohospodárskej politiky.
<P>
Tieto rozhodnutia boli prijaté bez akéhokoľvek ohľadu na krehkosť tohto odvetvia, ktoré sa v kontexte trhu veľmi líši od trhu, ktorý sa vyvinul od dohodnutia kompromisu. Človek si myslí, že členské štáty vtedy nechceli vidieť alebo nevideli približujúcu sa búrku. Reforma sa veľmi rýchlo stala bezpredmetnou z dôvodu veľkého obratu na trhu, čo svedčí o tom, že toto odvetvie je vydané úplne napospas výkyvom cien.
<P>
Skutočnosť, že práve veľkí výrobcovia, ako napríklad Francúzsko a Nemecko - krajiny, ktoré v absolútnom vyjadrení získali touto dohodou najväčšie zvýšenie svojich národných výrobných kvót, teraz žiadajú o preskúmanie rozhodnutí z kontroly stavu, vyvoláva množstvo otázok.
<P>
Členské štáty podľa mňa urobili chybu a mali by pozornejšie počúvať hlasy vrátane môjho, ktoré volali po tom, aby sa všetky konečné rozhodnutia o budúcnosti odvetvia odložili do roku 2011.
<P>
Je hanba, že nás nik nepočúval. Možno teraz by ste teda mali.
<SPEAKER ID="030" NAME="Iratxe García Pérez" AFFILIATION="S&amp;D">
(ES) Vážená pani predsedajúca, pani komisárka, dnešná rozprava je veľmi dôležitá, aby sme mohli vyjadriť svoje obavy z krízy v odvetví mliekarenstva. Musíme vyriešiť túto situáciu, ktorá ohrozuje budúcnosť mnohých výrobcov mlieka v Európskej únii.
<P>
Ide o európsku krízu, ktorú treba riešiť z európskej perspektívy, so ctižiadosťou a za pomoci všetkých dostupných nástrojov Spoločenstva, čo je vec, ktorej Komisia momentálne nie je schopná, ako sa zdá.
<P>
Pani komisárka, nemali ste presunúť zodpovednosť na členské štáty, aby pomáhali, komu chcú. Musíme nájsť spoločné riešenia.
<P>
Výsledkom je, že Parlament má dôležitú zodpovednosť požadovať opatrenia zamerané na oživenie dopytu a nielen opatrenia uvedené v návrhu uznesenia, ale aj opatrenia dostupné prostredníctvom spoločného usporiadania trhu.
<P>
Ďalšou dôležitou otázkou je veľký rozdiel medzi cenou, ktorú dostane výrobca, a konečnou cenou, ktorú zaplatí spotrebiteľ, čo ovplyvňuje nielen mliekarenstvo, ale aj všetky poľnohospodárske produkty a výrobky pochádzajúce z chovu dobytka.
<P>
Je veľa mužov a žien, ktorí čeliac súčasnej neistote potrebujú od nás jasný a odhodlaný signál, že táto aktivita bude zaručene pokračovať.
<SPEAKER ID="031" NAME="Marc Tarabella" AFFILIATION="S&amp;D">
(FR) Vážená pani predsedajúca, pani komisárka, poľnohospodári sklamaní najvážnejšou krízou tohto odvetvia včera vo Valónsku vyliali viac než tri milióny litrov mlieka. Za liter dostávajú len 19 centov. Krízu vyvolala viac než nadmerná ponuka mlieka, ktorá spôsobila prudký prepad cien. Deregulácia podnecuje volatilitu a podmienky na trhu sú dnes úplným opakom len nedávnych podmienok.
<P>
Pani komisárka, prosím vás, prestaňte sa tvrdohlavo skrývať za rozhodnutia z minulého roka a vezmite do úvahy to, čo sa teraz v praxi naozaj deje!
<P>
Vina padá aj na Radu po prvé za to, že si tu neprišla vypočuť rozpravu, ale aj za neprijatie rozhodnutí, pretože ňou hýbu čisto národné záujmy viac než európska vízia poľnohospodárstva.
<P>
Trh nefunguje. Je tu nadvýroba. Zmrazenie zvýšenia kvót o jedno percento alebo okamžité zníženie kvót o 3 až 5 % by bolo veľmi jednoduché, pretože nevyhnutne potrebujeme nájsť nejaké krátkodobé riešenia. Prijatím tohto rozhodnutia by sme zabili dve muchy jednou ranou: producenti by znova dostávali slušnú cenu a znížením výroby by sme znížili európsky účet na stovky miliónov eur, ktorý išiel na rôzne intervencie vrátane vývozných náhrad.
<SPEAKER ID="032" NAME="Wojciech Michał Olejniczak" AFFILIATION="S&amp;D">
(PL) Prijaté opatrenia - dnes som hovoril s poľskými poľnohospodármi a poľskými spracovateľmi - poukazujú na to, že v situácii, v ktorej sa nachádza odvetvie mliekarenstva, došlo k zlepšeniu, hoci zatiaľ nie výraznému, ale veľmi ťažká situácia poľských a európskych poľnohospodárov sa nijako nezmenila. Za svoje výrobky stále dostávajú veľmi málo peňazí pod prahom životaschopnosti. To sa týka aj tých poľnohospodárov, ktorí investovali obrovské sumy vrátane financií EÚ a pôžičiek. Táto situácia ich dostáva do ďalších ťažkostí a nie sú schopní plniť svoje záväzky.
<P>
V súvislosti s týmito problémami by som chcel hovoriť o budúcnosti. Dnes musíme reagovať na to, čo sa deje práve teraz, ale musíme sa zamyslieť aj nad tým, čo nás čaká, a naplánovať našu spoločnú politiku tak, aby v nej boli zohľadnení aj poľnohospodári. V tejto spojitosti by som chcel zopakovať nasledujúce: spoločná politika musí v súvislosti s mliekarmi zahŕňať plány na citlivé investície do tohto odvetvia, aby sme sa mohli vyhnúť vynakladaniu peňazí, ktoré nás v dôsledku zvýšenej spotreby dostanú do takých problémov, akým čelíme dnes. Zároveň verím, že všetky politické sily dosiahnu dohodu o budúcich kvótach.
<SPEAKER ID="033" NAME="Csaba Sándor Tabajdi" AFFILIATION="S&amp;D">
(HU) Rečníci predo mnou veľmi správne poukázali na skutočnosť, že by sme sa nemali vrátiť k systému kvót a vývozným náhradám, ale politika, ktorú uplatňuje Komisia, totálne zlyhala. Kríza nepoľavila. Preto s pánom Le Follom navrhujeme dočasné zmrazenie kvót, ale len dočasné.
<P>
Nové členské štáty sú stále v istej nevýhode z dôvodu postupného zavádzania, pretože z bruselskej obálky dostaneme tento rok len 60 % dotácií. Na vyváženie tejto skutočnosti maďarská vláda navrhla zvýšenie dotácií na základe kvót, Komisia ale nereagovala pozitívne na tento návrh ani na návrh Francúzska, konkrétne na návrh francúzskeho ministerstva. Vyzývam svojich kolegov poslancov, aby podporili pozmeňujúce a doplňujúce návrhy pána Le Folla a jeho kolegov. Takisto podporujeme návrh Elisabeth Jeggleovej na vytvorenie mliekarenského fondu v objeme 600 miliónov EUR a predĺženie mliečneho programu na školách.
<SPEAKER ID="034" NAME="Christel Schaldemose" AFFILIATION="S&amp;D">
(DA) Vážená pani predsedajúca, ďakujem pani komisárke za dobrý začiatok - dobrý úvod do rozpravy! Uznávam, že mliekari z Európy čelia veľkej kríze, ale jednoducho nerozumiem, ako si moji kolegovia poslanci môžu myslieť, že ste v Komisii nerobili dosť. Určite by som vás, pani Fischerová Boelová, vyzvala, aby ste zopakovali, čo všetko ste urobili. Zdá sa mi, že zoznam iniciatív pochádzajúcich od Komisie je dlhý, v podstate až príliš dlhý. Je to takmer tak, ako keby sme rušili pokrok, ktorý sme dosiahli v súvislosti s kontrolou stavu. Taktiež by som rada podotkla, že doterajšie úsilie voči poľnohospodárom produkujúcim mlieko a mliečne výrobky nevidieť jednoznačne v súvislosti s pracovníkmi v automobilovom priemysle, ktorí prišli o prácu, alebo pracovníkmi v lodiarstve, ktorí prišli o prácu z dôvodu súčasnej hospodárskej krízy.
<P>
Môžem teda len žiadať, aby sme v tejto kríze postupovali opatrne a aby sme si dali pozor, nech nezničíme zdravý pokrok, ktorý sme i napriek všetkému dosiahli v dôsledku kontroly stavu. Myšlienka zmrazenia kvót na mlieko je podľa mňa úplne beznádejná! Nemôžeme sa ani vrátiť k starým modelom zaručením vývozných náhrad - to by iba zničilo trh niekomu inému vo svete. Musíme byť opatrní. Pani komisárka, i tak by som vás rada požiadala, aby ste zopakovali dlhý zoznam aktivít, ktoré ste už podnikli, aby moji kolegovia poslanci videli, že skutočne nie je dôvod šalieť a začať zavádzať početné doplňujúce opatrenia, ktorých výsledkom bude zničenie už dosiahnutého pokroku.
<SPEAKER ID="035" NAME="Georgios Papastamkos" AFFILIATION="PPE">
(EL) Vážená pani predsedajúca, pani komisárka, opatrenia sú bezpochyby neadekvátne. Navrhujeme iné, adresnejšie intervencie, najmä pre hornaté a znevýhodnené oblasti Európskej únie, aby všetky členské štáty mali rovnaký prospech: intervencie, ako napríklad ochranu vyznačenia pôvodu nielen v rámci Európskej únie, ale aj na medzinárodných trhoch, jasné označovanie a povinné vyznačenie pôvodu mliečnych výrobkov, opätovné aktivovanie - a prečo nie - súkromného skladovania mliečnych výrobkov a poskytovanie uspokojivej pomoci, zvýšenie počtu miest určenia oprávnených na vývozné náhrady, úplnú transparentnosť zásobovacieho reťazca a zníženie priepasti medzi cenami pre výrobcu a spotrebiteľa.
<P>
Nie sme hlásnou trúbou záujmov poľnohospodárov. Sme tu na to, aby sme sem preniesli úzkosť, volanie síl formujúcich európsky vidiek o pomoc, lebo volanie ľudí z európskeho vidieka o pomoc je pre nás povelom konať.
<SPEAKER ID="036" NAME="Michel Dantin" AFFILIATION="PPE">
(FR) Vážená pani predsedajúca, pani komisárka - a rád by som bol privítal aj predsedníctvo Rady - dámy a páni, ceny platené producentom mliečnych výrobkov už nepokrývajú súčasné výrobné náklady, ako ste sami kedysi uznali vo Výbore pre poľnohospodárstvo a rozvoj vidieka, pani komisárka. To znamená, že naši producenti prechádzajú procesom dekapitalizácie.
<P>
Pred chvíľou ste vymenovali opatrenia prijaté za posledných deväť mesiacov. Tieto opatrenia existujú, to vám neberieme. Neviedli však k očakávaným účinkom, pretože podľa nášho názoru nie sú dostatočne široké a určite panuje priveľa neistoty o tom, nakoľko účinný je ich cieľ.
<P>
Dnes ráno ste spomínali, že trh sa spamätáva, ale účinky toho producenti uvidia určite až v platbách uhradených začiatkom budúceho roka. Trh s poľnohospodárskymi výrobkami nie je rovnaký ako trh s kovmi alebo energiami. Vyžaduje si regulačné nástroje z dôvodu meniacich sa ročných období a podmienky na trhu ovplyvňuje aj príroda.
<P>
Vaša interpretácia kontroly stavu vykonaného za francúzskeho predsedníctva nás prekvapuje, keďže v priebežných hodnoteniach z kontroly vo vzťahu k mliekarenstvu sú všetky cesty otvorené aj vrátane možnosti nových rozhodnutí o nástrojoch regulácie trhov.
<P>
Francúzska delegácia, do ktorej patrím, je presvedčená, že po roku 2013 bude potrebný obnovený systém kvót. Napätie, ktoré panovalo na trhu potravinových výrobkov pred súčasnou hospodárskou krízou, ukázalo krehkosť rovnováhy vo svete medzi výrobou a spotrebou.
<P>
Po čiastočnom odstránení intervenčných nástrojov nemáme dnes právo ani oprávnenie odstrániť výrobné nástroje, ktoré budeme krátkodobo potrebovať.
<P>
Pani komisárka, poľnohospodárom musíme vrátiť dôstojnosť: sú to muži a ženy, ktorí sa neboja ťažkej práce.
<SPEAKER ID="038" NAME="Antolín Sánchez Presedo" AFFILIATION="S&amp;D">
(ES) Nesmieme dopustiť, aby sektor mlieka skolaboval. Je nevyhnutný pre náš vidiek, pre potravinovú bezpečnosť a kvalitu potravín.
<P>
Budúce trhy a strednodobé až dlhodobé vyhliadky pre trh mlieka a mliečnych výrobkov v Európskej únii vysielajú pozitívne signály. Musíme zabrániť ich prepadu do negatívnej situácie. Potrebujeme opatrenia proti pôsobeniu cyklov a spoločné iniciatívy.
<P>
Kolaps cien jasne poukazuje na neprimeranosť podporných opatrení. Narušenia trhu s mliečnymi výrobkami znamenajú, že žiadny zásobovací reťazec nemôže fungovať účinne ani spravodlivo.
<P>
Výrobcovia trpia poklesmi cien, ktoré vychyľujú rovnováhu trhu, neprenesú sa na spotrebiteľov a odďaľujú obnovu odvetvia. To treba napraviť. Musíme zabezpečiť spravodlivú hospodársku súťaž a posilniť sledovateľnosť pri uvádzaní na trh.
<SPEAKER ID="039" NAME="Riikka Manner" AFFILIATION="ALDE">
(FI) Pani komisárka, spomínali ste, že návrat k systému kvót už neprichádza do úvahy. Vari sme nevideli, čo sa stalo s mliekarenstvom po tom, ako Komisia na jar rozhodla o postupnom stiahnutí týchto kvót? Išlo o veľmi zlé a krátkozraké rozhodnutie. Úplné stiahnutie kvót mnohým malým hospodárstvam uštedrí smrtiaci úder. Takúto politiku chce Komisia zavádzať? Faktom je, že v odvetví mliekarenstva potrebujeme reštriktívny systém. Ak kvóty neprichádzajú do úvahy, vyzvala by som vás, pani komisárka, aby ste zabezpečili, nech Komisia navrhne iné riešenia na zvládnutie krízy. Ide o európsku krízu a musíme zaviesť poľnohospodársku politiku, ktorá zaručí poľnohospodárom prinajmenšom primeranú životnú úroveň bez ohľadu na krajinu a región.
<SPEAKER ID="040" NAME="Yannick Jadot" AFFILIATION="Verts/ALE">
(FR) Vážený pán predsedajúci, pani komisárka, som volený zástupca regiónu na západe Francúzska, v ktorom je vysoká koncentrácia poľnohospodárov produkujúcich mlieko a mliečne výrobky, a som presvedčený, že ste nevzali do úvahy tragickú sociálnu situáciu, v ktorej sa dnes nachádzajú.
<P>
Pani komisárka, keď hovoríte o "producentoch", ja počujem o "veľkovýrobcoch" a "distribútoroch". Výrobcovia mlieka a mliečnych výrobkov nepotrebujú váš súcit, pani komisárka. Nepotrebujú zastarané liberálne teórie, ktoré nás zatiahli do nevídanej svetovej krízy. Mliekari potrebujú skutočnú poľnohospodársku politiku. Potrebujú prísne kvóty. Preto vyzývame Radu, aby zrušila vašu politiku, vytvorila namiesto nej skutočnú politiku na podporu výrobcov mlieka a mliečnych výrobkov a ukončila túto politiku, ktorá ich hromadne ničí.
<SPEAKER ID="041" NAME="Janusz Wojciechowski" AFFILIATION="ECR">
(PL) Vážený pán predsedajúci, naša rozprava skutočne prebieha v tieni dramatických udalostí súvisiacich s protestným vylievaním mlieka poľnohospodármi. To, čo sa stalo, v nás zanechalo hlboký otras.
<P>
Chcem hovoriť o probléme, ktorý spomínal môj kolega pán Nicholson, a to konkrétne o tom, ako veľké obchodné reťazce a hypermarkety zneužívajú spotrebiteľov a najmä svojich dodávateľov. Chcel by som vám pripomenúť, že Európsky parlament počas volebného obdobia v roku 2008 prijal písomné uznesenie - bol som jedným z jeho autorov - o tom, že je potrebné ukončiť toto zneužívanie a že Komisia by mala túto vec dôkladne vyšetriť. Podľa mojich informácií boli podniknuté opatrenia, ale proces podľa všetkého prebieha príliš pomaly. Chcel by som sa spýtať, či má pani komisárka záujem o túto vec a aké sú vo všeobecnosti vyhliadky aktivít v tomto smere?
<P>
S hospodárskou politikou Európskej únie naozaj niečo nie je v poriadku, keď poľnohospodári dostávajú menej ako 10 % hodnoty svojich produktov. To sa musí zmeniť. Chcel by som požiadať pani komisárku, aby v tejto veci konala.
<SPEAKER ID="042" NAME="Jaromír Kohlíček" AFFILIATION="GUE/NGL">
(CS) Vážená pani komisárka, vy vidíte ako pokrok nárast cien hotových výrobkov, ako napríklad odtučneného mlieka a masla o 3 až 8 %. Ja si myslím, že to je výsmech našich poľnohospodárov. Hlavným problémom je cena, za ktorú sa mlieko vykupuje od poľnohospodárov. V Českej republike je výkupná cena napríklad až o 25 % nižšia ako výrobné náklady, ale cena hotového produktu, ktorý sa potom predáva v obchode, by už ľahko pokryla všetky náklady poľnohospodárov. Takže hlavný problém je, že tam niekde je veľká diera. Tento problém musíme riešiť. V Českej republike je dnes už menej dobytka, než zostalo po napoleonských vojnách. To už ohrozuje aj zachovanie vidieckej krajiny. Pán Bové má určite pravdu a pán Fajmon sa hlboko...
<P>
(Predsedajúci prerušil rečníka.)
<SPEAKER ID="043" NAME="Krisztina Morvai" AFFILIATION="NI">
(HU) Vážený pán predsedajúci, očividne potrebujeme naliehavé opatrenia, lebo situácia je katastrofická. Nie je však možné, že problém leží niekde v samotných základoch? Skutočne existuje problém s modelom alebo systémom, v ktorom sa napríklad z Latinskej Ameriky dováža veľké množstvo sóje, čím sa zvyšuje nadmerná ponuka v Európe, pričom sa ničí životné prostredie v Latinskej Amerike. V následnej kríze si potom namáhame hlavy, či by sme mali vyvážať poľnohospodársku výrobu do rozvojového sveta za dumpingové ceny, a tak zničiť trh v týchto krajinách spolu so situáciou malých chovateľov a výrobcov. Nepotrebujeme nový model, napríklad potravinovú sebestačnosť namiesto presadzovania logiky voľného obchodu v poľnohospodárstve, ako nám diktuje Svetová obchodná organizácia? Moja druhá otázka znie takto: Žiadame konkrétnu radu alebo návrh ako...
<P>
(Predsedajúci prerušil rečníka.)
<SPEAKER ID="044" NAME="Astrid Lulling" AFFILIATION="PPE">
(DE) Vážený pán predsedajúci, zachránili sme banky, lebo sme museli. Teraz riešime situáciu, v ktorej musíme z krátkodobého hľadiska zabrániť bankrotu tisícov poľnohospodárov, pretože ceny už nepokrývajú výrobné náklady.
<P>
Musíme však zabezpečiť, aby sme si zachovali výrobný potenciál v snahe dodávať obyvateľom kvalitné potraviny. Patrím ku generácii, ktorá zažila potraviny na prídel. Pamätám si, ako som v zime v roku 1944 musela ísť na bicykli osem kilometrov pre dve vajíčka. Dúfajme, že k tomu nedôjde, ale bezpečnosť dodávok je tiež dôležitá, a nielen v energetike.
<P>
Ak nie sme pripravení podniknúť opatrenia, ktoré žiadame v našom uznesení, náklady z hľadiska dôsledkov sociálnych, hospodárskych a environmentálnych politík v EÚ budú niekoľkonásobné než...
<P>
(Predsedajúci prerušil rečníka.)
<SPEAKER ID="045" NAME="Ricardo Cortés Lastra" AFFILIATION="S&amp;D">
(ES) Vážený pán predsedajúci, pani komisárka, dámy a páni, ako Európska komisia uviedla v oznámení z 22. júla, situácia v mliekarenskom odvetví sa za posledných 12 mesiacov výrazne zhoršila.
<P>
Keď však vezmeme do úvahy veľký vplyv krízy na ceny mliečnych výrobkov a najmä na príjmy výrobcov, opatrenia, ktoré Európska komisia doposiaľ navrhla a o ktorých rokovala Rada ministrov, nepostačujú na vyváženie poklesu dopytu a jeho dôsledkov.
<P>
Súčasná kríza nám priniesla nielen úlohu zvrátiť pokles dopytu, ale aj príležitosť podporiť spotrebu a propagáciu mliečnych výrobkov. Musíme zabezpečiť zachovanie nespochybniteľnej kvality počiatočného produktu až dovtedy, kým sa nedostane ku koncovému spotrebiteľovi.
<P>
Opatrenia, ako napríklad zlepšenie označovania, zvyšovanie spotreby mlieka medzi istými skupinami obyvateľstva alebo využívanie mlieka na kŕmenie teliat, môžu v tomto smere pomôcť nielen zlepšiť súčasnú situáciu, ale aj celkovú štrukturálnu situáciu v tomto odvetví.
<SPEAKER ID="046" NAME="Mariann Fischer Boel">
členka Komisie. - Vážený pán predsedajúci, v prvom rade by som chcela poďakovať poslancom Parlamentu za túto veľmi zanietenú rozpravu. Naozaj som počúvala veľmi pozorne. Pochopiteľne, všimla som si aj odlišné názory, ktoré som si vypočula od rôznych členov Parlamentu.
<P>
Čo sa týka systému kvót, zdá sa, že je obetným baránkom celej situácie, v ktorej sa nachádzame. Nepodceňujem fakt, že odvetvie mliekarenstva sa nielen v Európe, ale aj celosvetovo nachádza v bezprecedentnej kríze, čo dávam jasne najavo od samého začiatku tejto rozpravy. To treba jednoznačne povedať. Takže určite chápem zúfalstvo, ktoré vidím u poľnohospodárov z rôznych častí Európy - nie celej Európy, ale z rôznych častí Európy.
<P>
O zrušení systému kvót sa rozhodlo v roku 2003, takže nejde o rozhodnutie, ktoré sa prijalo za noc, a nikto nevedel, čo sa deje. Pri kontrole stavu sme potom mali debatu o zvýšení kvót, ktorým sme sa pokúsili pripraviť pre mliekarov mäkké pristátie.
<P>
Myslím si však, že všetci, ktorí by chceli ukázať prstom na systém kvót ako príčinu všetkých problémov, v ktorých sa mliekari ocitli, sa mýlia. Vidíme, že ani so zavedeným systémom kvót sme nedokázali udržať vysoké ceny a i tak došlo k štrukturálnym zmenám v mliekarenskom sektore. Keď sa pozriete na rok 1984, kedy bol zavedený systém kvót, uvidíte, že v starej EÚ-10 sme mali 1,6 milióna poľnohospodárov produkujúcich mlieko a mliečne výrobky. Dnes v EÚ-10 máme 300 000 poľnohospodárov produkujúcich mlieko a mliečne výrobky: menej než jednu pätinu mliekarov v porovnaní s rokom 1984 so zavedeným systémom kvót. Štrukturálne zmeny teda prebiehajú tak či tak.
<P>
Nemyslím si, že návrat alebo odvolanie rozhodnutia z kontroly stavu je správnou politikou, a tu mám podporu hlavných predstaviteľov všetkých štátov, ktorí sa jasne vyjadrili v rozhodnutí z júnového zasadnutia, že sa mám držať rozhodnutí z kontroly stavu. Počas diskusií o kontrole stavu som určite nikdy nesignalizovala žiadnu otvorenosť voči zrušeniu týchto rozhodnutí, pretože by to určite ohrozilo predvídateľnosť pre poľnohospodárov v Európskej únii.
<P>
Ale, José Bové, myslím, že ste povedali, že nepostupujem precízne, čiže podľa filozofie nezasahovania štátu do hospodárstva. Myslím si, že nie je fér povedať, že nerobíme nič. Nebudem opakovať všetky jednotlivé opatrenia, ktoré podnikáme. Myslím si, že ak členské štáty chcú venovať pozornosť konkrétne mliekarenskému odvetviu, teraz majú možnosť v rámci kontroly stavu presmerovať priame platby tak, aby uprednostnili osobitne pasienky. Je tu takáto možnosť a viem, že prinajmenšom jeden veľký členský štát využil túto príležitosť, a aj pre hornaté oblasti existuje veľa rôznych možností.
<P>
Dnes máme v Európe produkciu, ktorej do splnenia kvóty chýba 45 %, takže čo by sa stalo, keby sme naozaj chceli znížiť kvóty o 5 %? V podstate by sme poškodili situáciu pre mladých poľnohospodárov, ktorí investovali do budúcnosti.
<P>
Krajinám, členským štátom, ktoré naozaj chcú pomôcť mliekarenskému odvetviu, by som preto odporúčala, aby využili toto odkúpenie kvót od krajín, ktoré chcú opustiť sektor mliekarenstva. Je to omnoho lepší spôsob, ako zabezpečiť zachovanie subjektov, ktoré investovali, pričom sa podá pomocná ruka tým, ktorí chcú sektor opustiť. To je podľa mňa tá správna politika.
<P>
Môžem teda opraviť nedorozumenie týkajúce sa poplatku za nadprodukciu? Nezavádzame systém nových poplatkov za nadprodukciu. Iba dávame možnosť členským štátom, ktoré si v prípade odkúpenia kvót od poľnohospodárov môžu znížiť počet kíl alebo ton zo svojho stropu, ale nejde o nový poplatok za nadprodukciu na potrestanie nejakého poľnohospodára.
<P>
Ďalej niečo o propagácii. Na propagáciu sme už na zvyšok roka rezervovali 14 miliónov EUR. Dohodli sme sa na predĺžení programu školského mlieka, do programu školského mlieka sa zaradí jogurt s nízkym obsahom cukru - čiže jogurt obsahujúci menej než 7 % cukru. Označovanie - od rôznych poslancov Parlamentu počúvam, že existuje záujem o systém označovania. Diskutujme o tom v kontexte materiálu o kvalite, o ktorom sa práve rokuje. Myslím si teda, že existuje veľa možností.
<P>
A napokon čo sa týka potravinového reťazca, úplne s vami súhlasím, že v tomto reťazci neexistuje transparentnosť, a nevidíme, kde zaniká pridaná hodnota. Preto sa teším na prezentáciu tejto správy pred koncom roka, aby sme videli, ako situácia v skutočnosti vyzerá.
<P>
Musím povedať, že ak sa pozriete na situáciu supermarketov v celej Európe, uvidíte obrovské rozdiely. Nemecko má tradíciu a množstvo diskontných supermarketov. Tieto supermarkety využívajú mliečne výrobky alebo mlieko, pitné mlieko ako produit d'appel, na ktorý nalákajú zákazníkov, a ponúkajú veľmi nízku cenu, ale účet len prehodili na poľnohospodárov, ktorým platia veľmi nízku cenu. Preto si myslím, že by bolo veľmi zaujímavé a potrebné pozrieť sa, čo sa skutočne deje v tomto reťazci, poďme teda diskutovať o tejto transparentnosti a poďme sa na tento trh pozrieť interne v Komisii, ale aj v orgánoch členských štátov venujúcich sa hospodárskej súťaži.
<P>
Dnes tu bola veľmi zaujímavá rozprava. Dúfam, že ste si všimli krátkodobé a dlhodobé opatrenia, ktoré boli vypracované spoločne s Francúzskom a Nemeckom. Som si istá, že budeme mať veľmi zaujímavé diskusie o budúcnosti mliekarenstva v Európe, pretože všetci chceme, aby mliekarenské odvetvie malo budúcnosť.
<SPEAKER ID="047" NAME="Paolo De Castro" LANGUAGE="IT">
Vážený pán predsedajúci, dámy a páni, chcel by som sa poďakovať Komisii za rozhodnutie prísť dnes do Parlamentu a predstaviť nové návrhy ku kríze v odvetví mliekarenstva. Je dôležité, aby volebné obdobie, ktoré sa práve začalo, bolo charakterizované medziinštitucionálnym dialógom medzi Komisiou a Parlamentom, pozitívnym dialógom, ktorý v podstate už spustil spolurozhodovací postup.
<P>
Vaše nové návrhy veľmi pozorne zvážime, pani komisárka, a mojou úlohou bude požiadať Výbor pre poľnohospodárstvo a rozvoj vidieka, aby okamžite a bezodkladne vydal stanovisko k týmto novým podnetom.
<P>
Na záver by som však rád podotkol, že ak tento pozmeňujúci a doplňujúci návrh, ktorý bol vo Výbore pre poľnohospodárstvo a rozvoj vidieka prijatý jednomyseľne, prijme aj Parlament v pléne, bude politickým problémom, ak ho Rada po ratifikácii Lisabonskej zmluvy neodhlasuje. Preto vás aj Radu vyzývam, aby ste ho dôsledne zvážili.
<SPEAKER ID="048" NAME="Predsedajúci">
Na záver rozpravy mi dovoľte uviesť, že som dostal sedem návrhov uznesení v súlade s článkom 115 ods. 5 rokovacieho poriadku.
<P>
Rozprava sa skončila.
<P>
Hlasovanie sa uskutoční dnes o 12.00 hod.
<P>
Písomné vyhlásenia (článok 149)
<SPEAKER ID="049" NAME="Luís Paulo Alves  " LANGUAGE="PT">
Pochádzam z najvzdialenejšieho regiónu, z Azor, kde je produkcia mlieka pilierom hospodárstva, spoločnosti a životného prostredia. V ostatných týždňoch sme sa stretávali s výrobcami, ich organizáciami a spracovateľským odvetvím. Všetci súhlasia. Je nevyhnutné, aby Komisia vyslala účinnejšiu a naliehavejšiu globálnu reakciu s cieľom riešiť súčasnú situáciu.
<P>
Peňažné toky v odvetví vyschýnajú. Je mimoriadne dôležité, aby sa EÚ pozrela zvlášť pozorne na najvzdialenejšie regióny a jej reakcie na zmiernenie účinkov súčasnej krízy by mali zahŕňať aj tieto regióny.
<P>
Všetci zastávajú názor, že musíme zastaviť zvyšovanie kvót. Každá krajina, ktorá na trhu vyvedenom z rovnováhy v dôsledku nadbytkov zvýši produkciu, poškodí všetky ostatné. Takisto sa domnievajú, že by sme mali i naďalej zachovať kvóty ako mechanizmus regulácie ponuky, ktorý stabilizuje ich činnosť.
<P>
V súčasnom scenári úplnej liberalizácie je naliehavo potrebné preskúmať jej sociálne, environmentálne a hospodárske vplyvy na tieto regióny. Je potrebné navrhnúť konkrétne opatrenia, aby sa predišlo kolapsu tejto činnosti, ktorej vďačíme za našu krásnu krajinu, kvalitu nášho životného prostredia a vidieckych oblastí, ako aj za dosahovaný hospodársky pokrok a zbližovanie.
<SPEAKER ID="051" NAME="Béla Glattfelder  " AFFILIATION="PPE">
písomne. - (HU) Súčasnú krízu trhu s mliekom a mliečnymi výrobkami vyvolali najmä zvyšujúce sa kvóty na mlieko. Za súčasnú ťažkú situáciu, ktorá postihla odvetvie mliekarenstva, je zodpovedná aj Európska komisia a vlády členských štátov, pretože v roku 2008 podporili zvýšenie kvót, čo viedlo k vzniku nadbytkov mlieka a prepadu cien.
<P>
Toto rozhodnutie bolo založené na mylných prognózach Európskej komisie o trhu. Európska komisia však neupustila od svojho zámeru, ani keď bolo zrejmé, že zvýšenie výroby bolo v rozpore s trendmi na trhu.
<P>
To je dôvod, prečo Európska únia musí okamžite zanechať opatrenia vedúce k zvýšeniu mliekarenskej výroby. Ďalej sme proti trvalému odstráneniu kvót po roku 2015. Zo súčasnej krízy si musíme vziať dôležité ponaučenie, že trh mlieka a mliečnych výrobkov musí byť regulovaný. Bez toho budú ceny nepredvídateľné. Európski výrobcovia mlieka a mliečnych výrobkov nesmú znášať straty vyvolané rozsiahlou cenovou volatilitou.
<P>
S radosťou môžem povedať, že Výbor pre poľnohospodárstvo a rozvoj vidieka v záujme zmiernenia krízy hlasoval za moju iniciatívu, na základe ktorej by sa vývozné náhrady zvýšili zo 450 miliónov EUR na 600 miliónov EUR. Bez vývozných náhrad by niektoré nadbytky ostali na vnútornom trhu EÚ, čo by viedlo k ďalšiemu poklesu cien.
<SPEAKER ID="999" NAME="Jim Higgins  " AFFILIATION="PPE">
písomne. - Kvóty na mlieko sa musia znížiť o 5 až 10 percent, aby sa ceny znova dostali na trvalo udržateľnú úroveň. Len kvóty samotné však odvetvie nezachránia. Hoci Komisia má pravdu, že si treba osvojiť dlhodobú perspektívu, nemôže popierať realitu - a krutou realitou je, že poľnohospodárstvo a najmä mliekarenstvo sú v nebezpečenstve. Najnižšie ceny mlieka od roku 1983 spolu s vysokými nákladmi, zlým počasím a nedostatkom úverov vytvorili v roku 2009 bezprecedentnú krízu peňažných tokov a príjmov v rodinách venujúcich sa výrobe mlieka a mliečnych výrobkov. I keď sa zdá, že trhy sa už odrazili odo dna, nevyhnutne potrebné zvýšenie cien sa stále zdá byť trošku mimo a je potrebná intervencia EÚ. Súhlasím s predsedom Združenia írskych poľnohospodárov (IFA) Padraigom Walshom a predsedom pre mliekarenstvo Richardom Kennedym, že najrýchlejší spôsob, ako môže Komisia EÚ urýchliť obnovu cien, je agresívnejšie využívanie všetkých foriem podpory trhu, ako sú napríklad:
<P>
vývozné náhrady,
<P>
pomoc na spracovanie,
<P>
predĺženie intervencií formou plnej ceny,
<P>
dlhší systém súkromného skladovania masla,
<P>
opatrné nakladanie so zásobami.
<SPEAKER ID="998" NAME="Anneli Jäätteenmäki  " AFFILIATION="ALDE">
písomne. - (FI) Vážený pán predsedajúci, situácia v mliekarenskom odvetví sa minulý rok prudko zhoršila. Výrobná cena mlieka klesla a v súčasnosti musia mnohí výrobcovia mlieka predávať mliečne výrobky za cenu, ktorá neodráža výrobné náklady. Prežitie výrobcov mlieka je vážne ohrozené. Krízu v mliekarenskom odvetví sa doposiaľ nedarilo riešiť opatreniami, ktoré prijala Komisia. Teraz nastal čas vyhrnúť si rukávy a priniesť nové riešenia. Komisia musí rýchlo stabilizovať európsky trh s mliekom a mliečnymi výrobkami. Zároveň by mala dôkladne zhodnotiť budúcnosť mliekarenstva spolu s členskými štátmi a subjektmi pôsobiacimi v tomto odvetví. Ďakujem.
<SPEAKER ID="052" NAME="Véronique Mathieu  " LANGUAGE="FR">
Teraz naliehavo potrebujeme silné opatrenia Európskej únie, aby sme zvládli mimoriadne ťažké hospodárske okolnosti, ktorým v súčasnosti čelí odvetvie mliekarenstva. Rovnako ako väčšina členských štátov som presvedčená, že riešenia predstavené Komisiou sú neuspokojivé. Samozrejme, vítam flexibilitu, ktorú poskytujú a ktorá umožní zdvihnutie stropu vnútroštátnej pomoci zo 7 500 EUR na 15 000 EUR pre výrobcov boriacich sa s ťažkosťami. Pre nás je však nevyhnutné prijať účinnejšie intervenčné nástroje. Naše trhy musia byť viac regulované, aby zvládali čoraz väčšiu volatilitu cien. Spoločné vyhlásenie 16 členských štátov o stave európskeho trhu s mliekom a mliečnymi výrobkami prináša Komisii niekoľko cenných návrhov, ako zlepšiť reguláciu trhu s mliekom a mliečnymi výrobkami. Taktiež som presvedčená, že je potrebné - keďže to požaduje sedem členských štátov - pozrieť sa na dočasné pozastavenie zvyšovania kvót. Rada by som tiež zopakovala, že podporujem zavedenie "mliekarenského fondu" na pomoc organizáciám a družstvám výrobcov, ako aj na pomoc investíciám do poľnohospodárstva, modernizácie, diverzifikácie mliekarenstva, aj opatrenia súvisiace s geografickou polohou a marketingové opatrenia pre mliečne výrobky.
<SPEAKER ID="053" NAME="Ivari Padar  " AFFILIATION="S&amp;D">
písomne. - (ET) Z pozorovania súčasnej situácie na trhu s mliekom a mliečnymi výrobkami je zrejmé, že naše odvetvie je ešte stále do veľkej miery nepripravené na zvládnutie dôsledkov globálnej hospodárskej krízy. Vývoj spoločnej poľnohospodárskej politiky by sa mal preto zameriavať i naďalej na zlepšenie konkurencieschopnosti a dlhodobo menej na riadenie trhu. "Kontrola stavu" spoločnej poľnohospodárskej politiky je krok správnym smerom a jediný spôsob, ako posilniť toto odvetvie, je udržať si tento smer v diskusiách o spoločnej poľnohospodárskej politike aj po roku 2013.
<SPEAKER ID="054" NAME="Daciana Octavia Sârbu  " LANGUAGE="RO">
V súčasnosti prechádzame najhlbšou krízou mliekarenského odvetvia, ktorú vyvolala globálna kríza, a tá je v podstate výsledkom rozporu medzi dopytom a ponukou. Pokles cien mlieka a mliečnych výrobkov postihuje predovšetkým nízkopríjmové hospodárstva. Preto si nemyslím, že systém kvót by sa mal zmraziť vo všetkých členských štátoch, ale každý štát by mal sám rozhodnúť o nastavení svojich kvót. Problémom je, že v porovnaní s rokmi 1983 - 1984 zostala na trhu len jedna pätina výrobcov, a teraz hrozí, že skončí ešte viac hospodárstiev. Preto potrebujeme prijať naliehavé opatrenia, aby k tomu nedošlo. Mali by sme prijať nasledujúce opatrenia na ukončenie krízy v tomto odvetví: predĺžiť opatrenia predpokladané pre skladovanie masla, sušeného mlieka a syrov, urýchliť vytvorenie fondu pre mliečne výrobky, ktorý uspokojí potreby malých výrobcov a mladých poľnohospodárov, a dosiahnuť dohodu so supermarketmi, čo sa týka stanovenia spravodlivej ceny pre výrobcov poľnohospodárskych produktov aj obchodníkov.
