<CHAPTER ID="020">
Jednominútové vystúpenia k otázkam politického významu (pokračovanie) 
<SPEAKER ID="046" NAME="Jim Higgins" AFFILIATION="PPE-DE">
Vážený pán predseda, systém eCall v motorových vozidlách je veľkou výhodou, ktorá pomáha tiesňovým službám dostať sa na miesto nehody čo najrýchlejšie. Toto zariadenie presne identifikuje miesto nehody, aby k nemu mohli zdravotnícke služby a policajné a hasičské zložky prísť čo najrýchlejšie. Je to mimoriadne dôležité najmä vo vidieckych a izolovaných oblastiach, a to hlavne vtedy, keď havaruje len jedno auto.
<P>
Systém eCall je dnes štandardným vybavením všetkých nových áut v mnohých štátoch EÚ. V mojej krajine, v Írsku, kde máme stále neprijateľne vysokú mieru smrteľných nehôd, však, žiaľ, ešte nie je k dispozícii. Myslím si, že tento systém by mal byť povinný vo všetkých členských štátoch.
<P>
Ide o záchranu života a toto zariadenie životy určite zachraňuje. Z toho dôvodu vyzývam Komisiu, nech nalieha na členské štáty, aby trvali na tom, aby bolo toto zariadenie súčasťou všetkých nových motorových vozidiel.
<SPEAKER ID="047" NAME="Vladimír Maňka" AFFILIATION="PSE">
(SK) Podľa prieskumu Sociologického ústavu Slovenskej akadémie vied obyvatelia Slovenska maďarskej národnosti sú hrdí, že sú občanmi Slovenskej republiky. Tento názor má viac ako 70 % ľudí. To je historicky najvyššie percento v dejinách Slovenskej republiky.
<P>
Tento výsledok hovorí jasnou rečou oproti vystúpeniam niektorých politikov, ktorí sa snažia zavádzať Európu, že maďarská menšina na Slovensku je diskriminovaná. Na scéne Európskeho parlamentu niektorí kolegovia miesto toho, aby si sadli za rokovací stôl, dva roky predvádzajú spôsob komunikácie, ktorý ešte viac radikalizuje domácu politickú scénu.
<P>
Chcel by som vyzvať tých, ktorým na priateľskom spolužití Maďarska a Slovenska záleží, aby podporili úsilie obidvoch premiérov, ktorí sa v sobotu stretli, aby koordinovali boj proti extrémizmu, aby obidve krajiny smerovali k dobrým susedským vzťahom.
<P>
Oceňujem, že už druhý deň po rokovaní maďarský premiér prijal opatrenie, ktoré vedie k zmenám legislatívy proti extrémizmu. To bude najlepšia zbraň voči tým, ktorí dnes beztrestne ohrozujú demokraciu v tomto regióne.
<SPEAKER ID="048" NAME="Eoin Ryan" AFFILIATION="UEN">
Vážený pán predseda, jedným z kľúčových prvkov Bielej knihy EÚ o športe je eliminácia rasizmu, a to najmä na futbalových zápasoch. Rasizmus sa, žiaľ, ukázal v plnej ohavnosti v škótskej futbalovej lige a všetkým je nám to veľmi ľúto. Niektorí hráči, ktorí vyhlásili, že budú hrať za Írsko, boli vystavení rasistickým nadávkam a aj skandovaniu piesne o hlade, čo je veľkou urážkou nielen hráčov, ale aj írskeho ľudu.
<P>
Som veľmi rád, že Škótska futbalová asociácia a aj bývalý britský minister vnútra John Reid v tejto veci konajú. Rasizmus nemôžeme tolerovať, nech sa jeho ohavná tvár obráti kamkoľvek, a myslím si, že všetci musíme vstať a povedať, že je to absolútne neprijateľné, a musíme tomu zabrániť, kdekoľvek sa také niečo udeje.
<SPEAKER ID="049" NAME="Milan Horáček" AFFILIATION="Verts/ALE">
(DE) Vážený pán predseda, na samite EÚ - Rusko v Nice sa minulý piatok rozhodlo, že rokovania o novej dohode o partnerstve s Ruskom budú pokračovať 2. decembra aj napriek tomu, že niektoré členské štáty vyjadrili znepokojenie a niektoré problémy, ako napríklad ďalšie dianie v Gruzínsku a na Kaukaze, sa nevyriešili.
<P>
Vývoj situácie v Rusku som sledoval so značným znepokojením. Duma dosť záhadne zahlasovala za to, aby sa funkčné obdobie prezidenta predĺžilo na šesť rokov. Po ľudských právach sa stále šliape, čo sa ukázalo aj v prípade Svetlany Bachminovej, bývalej zamestnankyne Michaila Chodorkovského, podnikateľa uväzneného na päť rokov: orgány naďalej odmietajú povoliť jej predčasné prepustenie z väzenia na Sibíri, aj keď je v pokročilom štádiu tehotenstva. Pri rokovaniach sa Európska únia nesmie poddať ruským pokusom o vydieranie, čo sa týka energie, a musí sa jasne vyjadriť k porušovaniu ľudských práv.
<SPEAKER ID="050" NAME="József Szájer" AFFILIATION="PPE-DE">
(HU) Vážený pán predseda, dámy a páni, jedným z najdôležitejších práv európskych občanov je právo na voľný pohyb. Pred rokom, keď sme otvorili schengenské hranice, sa na niektorých hraniciach nových členských štátov objavili zvláštne prekážky, napríklad na rakúsko-českých, maďarsko-slovenských, ako aj na maďarsko-rakúskych hraniciach. Blízko môjho rodného mesta umiestnili rakúske orgány pri ceste, ktorá je inak voľne prejazdná, značku zákazu vjazdu.
<P>
Keďže podľa nášho názoru obmedzuje táto nepríjemná prekážka jedno z najdôležitejších práv európskych občanov, a to právo na voľný pohyb, ja a moji kolegovia Othmar Karas a Lívia Járóková sme túto značku symbolicky zakryli vlajkou EÚ na znak protestu proti nej, čo miestnych ľudí veľmi rozhnevalo.
<P>
Vážení poslanci, vážené poslankyne, dnes už nemusíme bojovať proti železnej opone - už niekoľkokrát som o tomto kúsku skutočnej železnej opony pri mojom rodnom meste hovoril - ale len proti niekoľkým značkám zakazujúcim vjazd, no aj tak si myslím, že by sme mali dozrieť na to, aby sa aj tieto v duchu Európy odstránili.
<P>
Čo sa týka maďarsko-slovenského konfliktu, rád by som povedal len toľko, že tí, ktorí protestujú proti extrémistom, by boli dôveryhodní, len ak by urobili podobne, keď Ján Slota, člen koaličnej strany, robil vyhlásenia proti Maďarom a vyzýval na vyhostenie Maďarov zo Slovenska.
<SPEAKER ID="051" NAME="Kristian Vigenin" AFFILIATION="PSE">
Vážený pán predseda, tento rok si pripomíname 70. výročie pogromov počas Krištáľovej noci. Zdá sa, že kolektívna pamäť čoraz viac zabúda, keďže čelíme čoraz väčšiemu extrémizmu spojenému s rasizmom, xenofóbiou, antisemitizmom a agresívnym nacionalizmom na celom svete vrátane európskych demokratických štátov.
<P>
So zreteľom na európske voľby v roku 2009 je skupina PSE presvedčená, že politickí predstavitelia môžu zohrať pozitívnu úlohu v celkovej podpore vzájomného rešpektu a porozumenia.
<P>
Skupina PSE je odhodlaná zvýšiť informovanosť o hodnote kultúrnej a náboženskej diverzity ako zdroja, ktorý obohacuje celú spoločnosť. Stále zdôrazňujeme, že je potrebné, aby sa osobnosti verejného života zdržiavali vyhlásení, ktoré stigmatizujú celé skupiny ľudí. Rád by som povedal, že som v pomykove z toho, že strana PPE si za hlavného partnera v Bulharsku vybrala - a stále má za partnera - stranu, ktorej vedúci predstaviteľ uznáva štátnickosť Stalina, Hitlera a Maa, muža, ktorý verí, že spôsob, akým dosiahnuť integráciu, je vnucovať každému novorodencovi nebulharského etnického pôvodu bulharské meno, a ktorý tvrdí, že v Bulharsku sú bulharskí občania, v Turecku tureckí a ak je niekto Turek, mal by ísť do Turecka.
<P>
Rád by som vedel, či vy, pán predseda, alebo strana PPE podporujete ten istý prístup k etnickým Turkom v Nemecku. Zdôrazňujem, akú dôležitú úlohu majú európske strany pri opatrnom výbere partnerov, pretože keď vymeníte kvalitu za kvantitu, medzi prvé obete bude patriť dôveryhodnosť strany PPE, stabilita vnútroštátnych politických systémov a, samozrejme, aj presvedčenie obyčajných voličov pravice.
<SPEAKER ID="052" NAME="Predseda">
Pán Vigenin, keďže ste sa obrátili na mňa osobne, dovolím si zdôrazniť, že minulý pondelok si Európsky parlament v Bruseli veľmi dojímavo uctil výročie Krištáľovej noci.
<P>
Čo sa týka môjho členstva v strane, tu konám vo svojej funkcii predsedu, nie člena strany, hoci som svojej strane samozrejme oddaný. Budete sa teda musieť opýtať priamo zodpovedných, keďže to nie je otázka, ktorá sa dá adresovať predsedovi.
<SPEAKER ID="053" NAME="Nicolae Vlad Popa" AFFILIATION="PPE-DE">
(RO) V prvom rade vítame akčný plán, ktorý bol prijatý na nedávnom stretnutí G20, ako aj mimoriadne príspevky pána Barrosa a pána prezidenta Sarkozyho. Konečné rozhodnutia odrážajú stratégiu, o ktorej členské štáty Európskej únie diskutovali a ktorú aj prijali.
<P>
Mali by sme tiež vítať záväzok všetkých účastníkov spoločne pracovať a bojovať proti súčasnej kríze finančného sektora. Ľudí momentálne nezaujímajú spory, len skutočné riešenia. Vzájomná závislosť vytvára obojsmerné kanály, vďaka ktorým sa síce rozširuje kríza, ale zároveň sa môžu rozširovať aj riešenia pre hospodársku obnovu.
<P>
Nezamestnanosť v akomkoľvek štáte Európskej únie dvojnásobne urýchľuje rast nezamestnanosti v našej rozvíjajúcej sa ekonomike, Rumunsku. Toto sa deje po prvé v dôsledku toho, že ľudí, ktorí pracujú v zahraničí, posielajú domov, a po druhé pre znižovanie počtu pracovných miest, ktoré ponúkajú zahraničné spoločnosti obmedzujúce svoju činnosť.
<P>
Dnes musíme nezamestnanosť analyzovať na úrovni Európskej únie, ale riešenia je potrebné realizovať a financovať na oboch koncoch týchto kanálov.
<SPEAKER ID="054" NAME="Gábor Harangozó" AFFILIATION="PSE">
(HU) Veľmi pekne vám ďakujem, pán predseda. Dámy a páni, rád by som vás upozornil na napätie na trhu s kukuricou, ktoré je mimoriadne silné najmä v strednej Európe. Rekordná úroda, nepriaznivé podmienky na medzinárodnom trhu a kolísavé výnosy, ktoré sú v strednej Európe bežné, ťahajú v niektorých regiónoch v Maďarsku ceny hlboko pod intervenčnú úroveň.
<P>
V mene výrobcov a v záujme stability trhu musíme niečo urobiť. Za terajších okolností nie je Maďarsko schopné samo vykúpiť nadbytok, no jednako sú aj iné spôsoby, ako stabilizovať trh. V prvom rade je potrebné zvýšiť kvantitu intervencie pre tie členské štáty, ktoré nemajú prístavy. Systém musí v tomto ohľade zohrať úlohu bezpečnostnej siete, ako sme pôvodne plánovali.
<P>
Po druhé, v prospech krajín bez prístavov je potrebné vyzývať na predloženie ponuky v záujme vývozu do tretích krajín. Napokon je tiež potrebné otvoriť špeciálne súkromné skladovacie zariadenia. Prijatie týchto opatrení by ohromne pomohlo, aby sa situácia nezhoršovala a aby sa naši pestovatelia mohli prispôsobiť výnimočným okolnostiam. Ďakujem za pozornosť.
<SPEAKER ID="055" NAME="Predseda">
Týmto uzatváram tento bod rokovania.
