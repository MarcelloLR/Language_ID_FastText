<CHAPTER ID="027">
Deficit bielkovín v EÚ (stručná prezentácia) 
<SPEAKER ID="247" NAME="Predsedajúci">
Ďalším bodom programu je správa pána Häuslinga v mene Výboru pre poľnohospodárstvo a rozvoj vidieka o deficite bielkovín v EÚ: ako riešiť dlhodobý problém?.
<SPEAKER ID="248" NAME="Martin Häusling" LANGUAGE="DE">
Predovšetkým by som chcel vyjadriť veľkú vďaku tieňovým spravodajcom za priateľskú spoluprácu na tejto správe. Vypracovali sme veľmi ambicióznu správu. Chcel by som sa vyjadriť k niektorým dôležitým bodom, ale nevyhnem sa ani sporným otázkam.
<P>
V Európskej únii je obrovský deficit bielkovín. Dováža sa 80 % spotreby bielkovinových plodín a s poľutovaním musím povedať, že táto tendencia rastie. To znamená, že využívame približne 20 miliónov hektárov ornej pôdy v iných krajinách alebo inými slovami zabezpečujeme 10 % našej ornej pôdy prostredníctvom outsourcingu v iných krajinách na pestovanie bielkovinových plodín. Jedným z dôvodov je dohoda z Blair House, ktorá bola uzatvorená na začiatku 90. rokov minulého storočia a ktorá mala veľmi negatívny vplyv na konkurencieschopnosť európskych bielkovinových plodín. Preto náš trh zaplavuje lacná sója. Pokiaľ ide o strukoviny, pestovanie týchto plodín v rámci EÚ pokleslo o 30 % a na pestovanie bielkovinových plodín sa v súčasnosti využívajú len 3 % ornej pôdy v rámci Európy. V Nemecku tento podiel dosahuje len 1 %.
<P>
Produkcia v Európe dosiahla kritickú úroveň, ktorá ohrozuje výskum a vývoj v oblasti európskych bielkovinových plodín. Je nevyhnutné prijať politické opatrenia na podporu návratu k pestovaniu bielkovinových plodín v rámci Európy, inak klesneme pod hranicu, ktorá ohrozuje samotné prežitie pestovania bielkovinových plodín v Európe. Tým by sme prišli aj o pozitívne účinky bielkovinových plodín, predovšetkým pokiaľ ide o rozumnú organizáciu striedania plodín v poľnohospodárstve.
<P>
Pestovanie bielkovinových plodín v Európe má obrovský potenciál. Jedným z bodov, ktoré sme uviedli, je, že je nutné obnoviť spravodlivú hospodársku súťaž, inými slovami je nutné spochybniť a v konečnom dôsledku zrušiť dohodu z Blair House.
<P>
Domnievame sa však, že najdôležitejšie je, aby malo pestovanie bielkovinových plodín v budúcnosti významnú ústrednú úlohu pri reforme spoločnej poľnohospodárskej politiky, pretože v tejto oblasti ponúka mnoho výhod. Je dôležité pre ochranu našich vôd a klímy, ako aj pre biodiverzitu. Chcel by som spomenúť len jeden príklad. Pestovanie strukovín je veľmi dôležité pre viazanie CO2. Môže znížiť mieru dovozu alebo používania minerálneho dusíka. Preto by sme chceli, aby sa pestovanie strukovín stalo trvalou súčasťou budúceho striedania plodín v spoločnej poľnohospodárskej politike a aby sa zakotvilo do prvého piliera.
<P>
Za nevyhnutné ďalej považujeme aj to, aby sme znížili svoju závislosť od dovozu, a teda v konečnom dôsledku zabezpečili, aby Európa mohla vyrábať mäso bez dovozu. Pokiaľ ide o dovoz, Európa sa v celosvetovom meradle presunula na druhé miesto. Čína je na prvom mieste a v súčasnosti dováža viac bielkovinových výrobkov ako Európska únia. Máme teda v tejto oblasti konkurenta.
<P>
Hoci to považujeme za ústredný cieľ, musíme si uvedomiť, že niektoré body zahrnuté do hlasovania o tejto správe sú sporné, predovšetkým vytvorenie dovozných koncesií na sóju spochybnením politiky nulovej tolerancie. To v tejto správe nemá čo hľadať, pričom zahrnutie tohto bodu do tejto správy je dokonca kontraproduktívne. Snažíme sa podporiť pestovanie bielkovinových plodín v Európe, nie uľahčiť dovoz. To musíme všetkým objasniť.
<P>
Ak k tejto správe pristupujeme vážne, potom musíme súhlasiť s tým, že z nej odstránime tieto body, pričom otvorene priznávam, že v opačnom prípade budem mať problém s tým, aby sa s ňou spájalo moje meno.
<SPEAKER ID="249" NAME="Mairead McGuinness" AFFILIATION="PPE">
Chcela by som len povedať pánovi spravodajcovi, že vykonal skvelú prácu a vypracoval správu, ktorú by si mal každý prečítať, pretože zdôrazňuje našu závislosť od dovážaných výrobkov na pokrytie našich bielkovinových potrieb. Myslím si, že je veľmi dôležité, že zdôrazňujete situáciu, v ktorej sa nachádzame vo vzťahu k Číne, pretože sa na túto problematiku skutočne musíme pozerať z perspektívy potravinovej bezpečnosti.
<P>
Chcela by som poukázať na dva konkrétne body. Rozumiem vašim pocitom, pokiaľ ide o otázku geneticky modifikovaných organizmov v rámci tejto správy, ale zo súčasného hľadiska je táto problematika náhodnej prítomnosti nepovolených GMO znepokojujúca pre chovateľov dobytka v Európskej únii. Musíme nájsť technické riešenie a verím, že vďaka nedávnym pokrokom ho máme na dosah.
<P>
Myslím si, že odsek 12 týkajúci sa spracovaných živočíšnych bielkovín je tiež veľmi dôležitý, pokiaľ budeme uplatňovať pravidlá, ktoré sa naň vzťahujú. Ale toto je jeden z problémov, ktorým čelíme v Európskej únii. Keďže sme z veľmi dobrých dôvodov týkajúcich sa zdravia ľudí a zvierat v rámci reťazca zakázali určité živočíšne bielkoviny, vznikol ich nedostatok.
<P>
Oceňujem túto správu a domnievam sa, že zdôrazňuje jeden z kľúčových problémov Európy, pokiaľ ide o zabezpečenie krmivových potrieb v rámci odvetvia chovu dobytka.
<SPEAKER ID="250" NAME="Marc Tarabella" AFFILIATION="S&amp;D">
(FR) Najskôr by som tiež chcel poďakovať Martinovi Häuslingovi a pochváliť ho za túto dôležitú správu, aj keď ma konečná verzia sklamala. To však nezáviselo od neho. Tak ako on som sa preto zdržal konečného hlasovania vo výbore.
<P>
Predovšetkým ma mrzí, že obsah správy narušilo to, že do nej bola zahrnutá otázka nulovej tolerancie. Výzva na zmiernenie pravidiel dovozu nepovolených geneticky modifikovaných organizmov nerieši problém deficitu bielkovín EÚ, a preto sa v súčasnosti nemala do správy zahrnúť.
<P>
Po druhé, je úplne nevyhnutné, aby sme zastavili značný pokles pestovania bielkovinových plodín v EÚ a aby sme znížili svoju závislosť od dovážaných rastlinných bielkovín, ktorá je už teraz znepokojivá. Chcel by som zároveň spochybniť dohody z Blair House, ktorých trhovo orientované ciele prispeli k extrémnemu kolísaniu cien. Tieto dohody sú navyše v absolútnom rozpore s Kjótskym protokolom a jeho cieľmi v oblasti globálneho otepľovania.
<P>
Na záver by som chcel dodať, že v budúcnosti musíme zaradiť bielkovinové plodiny do kolobehu striedania plodín ako súčasť opatrného a rozumného riadenia využívania pôdy.
<SPEAKER ID="251" NAME="João Ferreira" AFFILIATION="GUE/NGL">
(PT) Deficit rastlinných bielkovín v rámci bielkovinových plodín v Európe je ďalším príkladom rozdielov, ktoré vytvára platná poľnohospodárska a obchodná politika. Táto závislosť má priame následky v súvislosti s bezpečnosťou a kvalitou dodávky potravín Európanov a spôsobuje znepokojivý nárast zraniteľnosti chovateľov hospodárskych zvierat v súvislosti s kolísaním cien krmiva. Musíme prijať množstvo opatrení, ktoré budú stimulovať pestovanie bielkovinových plodín, predovšetkým uprednostnenie miestnej výroby s krátkymi zásobovacími reťazcami s cieľom prekonať súčasný deficit a postupne obmedziť dovoz.
<P>
Tieto opatrenia by okrem iného mohli zahŕňať osobitnú podporu systémov striedania plodín, rozširovania poľnohospodárskych služieb a výskumu a vývoja. Tento problém však nemôže byť zámienkou na vytváranie iných, väčších problémov. Preto neodôvodňuje žiadne ústupky v prípade uplatňovania zásady predbežnej opatrnosti alebo nulovej tolerancie prítomnosti geneticky modifikovaných organizmov ani...
<P>
(Predsedajúci prerušil rečníka.)
<SPEAKER ID="252" NAME="Diane Dodds" AFFILIATION="NI">
Chcela by som poďakovať pánovi spravodajcovi za túto správu.
<P>
Zvyšovanie cien krmív a zákazy dovozu, ktoré zavádzajú iné krajiny, zdôraznili značnú závislosť EÚ v súvislosti s dodávkou krmív. Dodávka bielkovín má najväčší význam vo vzťahu k odvetviu chovu dobytka a jeho ziskovosti. Poľnohospodári v tomto odvetví v rámci môjho volebného obvodu sa v súčasnosti nachádzajú vo veľmi ťažkej situácii, predovšetkým pokiaľ ide o sektor bravčového mäsa.
<P>
Napriek výhradám pána spravodajcu by som tiež chcela povedať, že podľa môjho názoru Európa musí nájsť riešenie vo vzťahu k nulovej tolerancii. Len pred týždňom som sa doma rozprávala s ľuďmi z môjho volebného obvodu, ktorí sú práve dovozcami krmív. Vyjadrili sa, že nedávne kroky sú len politickou dohodou, ktorá neposkytuje a neposkytne dlhodobé riešenie, pričom skutočne musíme nájsť riešenie v súvislosti s nulovou toleranciou.
<P>
(Predsedajúci prerušil rečníčku.)
<SPEAKER ID="253" NAME="Michel Dantin" AFFILIATION="PPE">
(FR) Ako tieňový spravodajca našej skupiny by som aj ja rád poďakoval pánovi spravodajcovi za podmienky, za ktorých sme s ním na tejto problematike mohli spolupracovať.
<P>
Domnievam sa, že v súčasnosti ide skutočne o strategickú záležitosť. Už sme počuli o Číne. Chcel by som uviesť jedno číslo: v roku 2010 Číňania kúpili 49 % sójovej múky uvedenej na trh. Prognóza na rok 2011 hovorí, že tí istí zákazníci kúpia 57 % celkového množstva uvedeného na trh.
<P>
Zo strednodobého hľadiska teda skutočne ide o otázku nezávislosti Európy. Predstavte si na chvíľu, že do niektorých regiónov s veľmi intenzívnym poľnohospodárstvom by sa na týždeň prerušil dovoz sóje: čo by sa stalo? Naliehavo musíme do nášho regiónu vrátiť pestovanie týchto plodín.
<P>
V našej krajine bola zavedená politika v súvislosti s článkom 68 ešte v roku 2010. Táto politika potvrdila, že výrobu je možné prispôsobiť politikám.
<P>
(Predsedajúci prerušil rečníka.)
<SPEAKER ID="254" NAME="Csaba Sándor Tabajdi" AFFILIATION="S&amp;D">
(HU) Chcel by som zablahoželať pánovi Häuslingovi, predstaviteľovi Skupiny progresívnej aliancie socialistov a demokratov v Európskom parlamente a zároveň osobe, ktorá sformulovala stanovisko Výboru pre životné prostredie, verejné zdravie a bezpečnosť potravín, a poďakovať mu za vynikajúcu spoluprácu. Správa výstižne potvrdzuje, že budúcnosť chovu dobytka v Európe ohrozuje súčasný nedostatok bielkovín, pričom neexistuje skutočná príležitosť na pokrok, keďže ani naše klimatické podmienky, ani systém dotácií spoločnej poľnohospodárskej politiky nestimulujú pestovanie strukovín. Chcel by som upozorniť pani komisárku Damanakiovú na jeden veľmi dôležitý aspekt: Európska komisia musí bezodkladne zrušiť zákaz kŕmenia neprežúvavcov, hydiny a ošípaných živočíšnymi bielkovinami. Neexistuje dôvod, prečo by sa mal tento zákaz vzťahovať na neprežúvavce...
<P>
(Predsedajúci prerušil rečníka.)
<SPEAKER ID="255" NAME="Czesław Adam Siekierski" AFFILIATION="PPE">
(PL) Neuvážená poľnohospodárska politika Európskej únie spôsobuje, že pestovanie plodín s vysokým obsahom bielkovín už nie je pre európskych poľnohospodárov z hospodárskeho hľadiska realizovateľné. Nedostatok bielkovín potvrdil, že politika Európskej únie vo vzťahu k otvoreniu našich trhov poľnohospodárskemu dovozu by sa mala prehodnotiť. Dnes máme na európskych trhoch napríklad sóju, ktorá sa takmer úplne dováža z trhov Argentíny, Brazílie, USA alebo Ázie. Sója je geneticky modifikovaná, takže jej výroba je pomerne lacná. Osobitnou problematikou je povolenie vstupu geneticky modifikovanej poľnohospodárskej výroby na európsky trh. V tejto súvislosti sme nepochybne nedôslední. Na jednej strane vedieme rozpravu o povolení alebo zakázaní výrobkov GMO v rámci Európskej únie a zároveň sa vyhýbame skutočnosti, že geneticky modifikovaná sója na výrobu krmív sa dováža z iných krajín a že ju teda v konečnom dôsledku nepriamo konzumujeme.
<SPEAKER ID="256" NAME="Åsa Westlund" AFFILIATION="S&amp;D">
(SV) Chcela by som poďakovať pánovi spravodajcovi za veľmi dobre pripravenú správu, ktorá je vypracovaná oveľa lepšie ako mnohé správy, o ktorých v tejto rokovacej sále hlasujeme. Aj ja zastávam názor, že text týkajúci sa geneticky modifikovaných organizmov a nulovej tolerancie v tejto správe je veľmi nešťastný. Je úplne v rozpore s celkovou správou, ale je nepochybne veľmi nešťastný aj sám osebe.
<P>
Zároveň by som chcela zdôrazniť pozitívne účinky na klímu, ktoré by vyplývali z vyššej miery pestovania bielkovinových plodín v EÚ. Existujú na to viaceré dôvody. Táto správa však vôbec nerieši veľmi dôležitú problematiku, konkrétne to, že konzumujeme čoraz viac mäsa. Čím viac máme peňazí, tým viac mäsa jeme, tým väčší je vplyv na klímu a tým viac bielkovinových plodín potrebujeme. Čo robíme v súvislosti s touto zásadnou otázkou, ktorá je podstatou celej tejto rozpravy? To je otázka do budúcnosti pre nás aj pre Európsku komisiu.
<SPEAKER ID="257" NAME="Seán Kelly" AFFILIATION="PPE">
(GA) Najprv by som rád zablahoželal pánovi spravodajcovi Häuslingovi k tomu, že nám predložil túto dôležitú problematiku. Skutočne ide o škandál, pretože nie je správne, aby sa objem bielkovín v Európskej únii znižoval.
<P>
Veľmi ma šokovalo, že 80 % bielkovín, ktoré spotrebúvame, v skutočnosti pochádza z dovozu. Ako k tomu mohlo dôjsť, keď Európska únia poskytuje toľko stimulov na výrobu poľnohospodárskych výrobkov, ako sú plodiny, dobytok a iné hospodárske zvieratá? Spravodajca uvádza dva veľmi dôležité body, pričom jedným z nich je striedanie plodín. To sa ľahko povie, trh však nepochybne musí podporovať poľnohospodárov, aby zmenili svoje postupy. Po druhé, chcel by som tiež povedať, že táto otázka by mala byť jedným z cieľov nadchádzajúcej reformy spoločnej poľnohospodárskej politiky (SPP), aby sme si v oblasti výroby bielkovín zabezpečili sebestačnosť.
<SPEAKER ID="259" NAME="Maria Damanaki">
členka Komisie. - Spoľahlivá a udržateľná dodávka bielkovín je pre odvetvie chovu hospodárskych zvierat EÚ skutočne nevyhnutná. Chcela by som teda poďakovať pánovi spravodajcovi Häuslingovi a členom Výboru pre poľnohospodárstvo a rozvoj vidieka za to, že vrátili túto dôležitú tému do programu.
<P>
Vaša správa je vítaným prínosom do diskusie o reforme spoločnej poľnohospodárskej politiky do roku 2020. Ako viete, Komisia plánuje predložiť právne návrhy na jeseň.
<P>
Chcela by som zdôrazniť, že domáca výroba bielkovín sa zvýšila na základe nárastu objemu vedľajších produktov z výroby biopalív. Výroba vedľajších produktov z repky olejnej a etanolu prudko vzrástla. V súčasnosti predstavuje 22 % spotreby zložiek krmív bohatých na bielkoviny v rámci EÚ, pričom pred piatimi rokmi táto hodnota dosahovala 12 %.
<P>
Podpora poľnohospodárov, ktorí využívajú systémy striedania plodín vrátane strukovín, je jednou z hlavných myšlienok vašej správy. Ako viete, striedanie plodín je jedným z prvkov, o ktorých sa uvažuje v súvislosti s priamymi platbami.
<P>
Preto vítam, že podporujete posilnenie environmentálnej udržateľnosti pestovania poľnohospodárskych plodín. Ďalšie možnosti hľadania synergií vidím napríklad prostredníctvom integrovanej ochrany proti škodcom. Ekologizácia akýchkoľvek priamych platieb by však nemala ohroziť oddelenie priamej podpory od požiadavky na výrobu konkrétnych plodín.
<P>
Ide o ústrednú myšlienku trhovej orientácie, ktorá sa dosiahla prostredníctvom predchádzajúcich reforiem. Chcela by som zdôrazniť, že viaceré členské štáty v súčasnosti využívajú možnosť prepojiť časť priamej pomoci s environmentálnymi cieľmi v záujme podpory bielkovinových plodín.
<P>
Zároveň chcem podotknúť, že značný nárast objemu strukovín a sójových bôbov v EÚ by pravdepodobne spôsobil pokles výroby obilnín, keďže dostupnosť pôdy v Európe je obmedzená.
<P>
Na záver by som rada spomenula ďalšie dve oblasti, na ktoré môže mať politika EÚ pozitívny vplyv: politiku výskumu a rozvoj vidieka. Obidve môžu mať významnú úlohu pri zabezpečení maximálneho využitia jednotlivých zdrojov bielkovín v rámci EÚ. Môžu napríklad pomôcť prostredníctvom užitočnej odbornej prípravy so zameraním na najefektívnejšie využitie bielkovinových plodín a na osvedčené postupy kŕmenia. Môžu prispieť aj vývojom nových odrôd rastlín.
<P>
Na záver by som chcela dodať, že Komisia víta vaše nápady so zreteľom na prípravu návrhov na reformu. Niečo si však ujasnime. Striedanie plodín alebo stimuly vyplývajúce z politiky výskumu a rozvoja vidieka môžu pomôcť. Samozrejme, že môžu pomôcť. Ale EÚ bude naďalej závislá od dovážaných bielkovín.
<SPEAKER ID="260" NAME="Predsedajúci">
Rozprava sa skončila.
<P>
Hlasovanie sa uskutoční napoludnie v utorok 8. marca.
<P>
Písomné vyhlásenia (článok 149)
<SPEAKER ID="260" NAME="Jarosław Kalinowski" LANGUAGE="PL">
Politiku pestovania plodín s vysokým obsahom bielkovín a výroby krmív v rámci EÚ je nutné prehodnotiť. Súčasné opatrenia prijaté v rámci obchodnej politiky v súvislosti s dovozom krmiva z USA sú tiež neuspokojivé. Miestne a klimatické podmienky umožňujú zmenu štruktúry pestovania plodín s vysokým obsahom bielkovín v Európskej únii, čo možno dokonca považovať za vhodné, pokiaľ ide o biodiverzitu a boj proti zmene klímy. Krmivo dovážané z iných krajín nepodlieha takým prísnym kontrolám ako európske krmivo, preto si nemôžeme byť na 100 % istí jeho kvalitou. Nepoznáme presný pôvod surovín, ktoré obsahuje. Preto by sme mali prijať okamžité opatrenia na zmenu tejto situácie, v opačnom prípade sa naše prísľuby týkajúce sa zdravých a bezpečných európskych potravín najvyššej kvality ukážu ako prázdne slová.
<P>
Ďalším riešením problematiky nedostatku bielkovín v EÚ by bolo zmiernenie nariadení, ktoré zakazujú kŕmenie zvierat mäsom a kostnou múčkou. V prípade hydiny a ošípaných neexistujú dôkazy o riziku šírenia chorôb v dôsledku tohto druhu kŕmenia. Možnosť používať takéto krmivo v chove zvierat zníži náklady, čo je mimoriadne dôležité so zreteľom na pokles výnosnosti výroby mäsa. Umožnilo by to aj zníženie objemu dovážaného krmiva s vysokým obsahom bielkovín z Ameriky.
<SPEAKER ID="260" NAME="Elisabeth Köstinger" LANGUAGE="DE">
EÚ nie je schopná sama vyrábať krmivá, ktoré potrebuje, a buduje si závislosť od tretích krajín. V EÚ sa vyrába len 30 % plodín s vysokým obsahom bielkovín potrebných na krmivá. Naši poľnohospodári si začínajú uvedomovať účinky tejto závislosti po prvé na základe nesmierneho kolísania cien a po druhé na základe nedostatočnej sledovateľnosti v rámci dovážaných výrobkov. Vítam výzvu na návrat k zvýšenej podpore pestovania bielkovinových plodín v odvetví poľnohospodárstva EÚ. Európa musí v súvislosti s dodávkou krmív prijať dôsledné, nezávislé opatrenia. Chcela by som však, aby v celej otázke krmív prevládala vyššia miera čestnosti a objektívnosti, pričom potrebujeme nové vedecké hodnotenia so zameraním na geneticky modifikované organizmy a zákaz používania živočíšnych bielkovín. Poľnohospodárstvo sa nesmie stať obeťou populizmu, pretože zabezpečuje významnú činnosť a nesie obrovskú zodpovednosť spojenú so zabezpečovaním potravín v rámci EÚ. Musíme pre poľnohospodárov vytvoriť lepšie rámcové podmienky. Vyššia miera sledovateľnosti si vyžaduje lepší systém označovania. Som presvedčená, že každý členský štát sa musí sám rozhodnúť, či chce pestovať geneticky modifikované plodiny, pričom rakúski poľnohospodári ich na svojich poliach nechcú. Z dlhodobého hľadiska môžeme obmedziť našu závislosť len vtedy, ak sa poľnohospodárska politika vo vyššej miere bude zameriavať na regionálne obchodné cykly s udržateľnou výrobou, krátke prepravné trasy a vysoký podiel priameho uvádzania výrobkov na trh.
<SPEAKER ID="261" NAME="Rareş-Lucian Niculescu" LANGUAGE="RO">
Táto správa zdôrazňuje značnú závislosť EÚ od dovozu bielkovín z tretích krajín, ako aj potrebu prijať opatrenia, ktoré v tejto oblasti zabezpečia vyššiu mieru autonómie. Zjednodušenie procesu schvaľovania pestovania geneticky modifikovanej sóje na území európskych štátov by bolo riešením tohto problému, ako aj dôležitým zdrojom príjmu európskeho poľnohospodárstva, ktoré značne zasiahla kríza. V súvislosti s novým legislatívnym rámcom, ktorý navrhla Európska komisia so zreteľom na právo členských štátov zakázať pestovanie GMO na svojom území, by sa mohli európske štáty na základe uplatnenia zásady subsidiarity individuálne rozhodnúť, či chcú alebo nechcú pestovať takéto plodiny.
<SPEAKER ID="262" NAME="Pavel Poc" LANGUAGE="CS">
Akákoľvek potravinová závislosť stavia EÚ do veľmi zraniteľnej pozície. Pestovanie bielkovinových plodín pritom prináša množstvo hospodárskych, ekologických a poľnohospodárskych výhod. Obmedzenie konzumácie mäsa a zvýšenie objemu rastlinných bielkovín v strave má pozitívny vplyv na životné prostredie, ako aj na ľudské zdravie. Nadmerný dovoz bielkovinových plodín a ich derivátov destabilizuje európske poľnohospodárstvo a zasahuje najmä malých a stredných poľnohospodárskych výrobcov a prispieva aj k nestabilite cien. Nízky objem domácej výroby bielkovinových plodín obmedzuje výskum, dodávku semien a poznatky o udržateľných technológiách, predovšetkým pokiaľ ide o využívanie strukovín v rámci striedania plodín a primerané využívanie trávnatých plôch. Je nutné prijať niekoľko kľúčových opatrení. Komisia by mala vypracovať správu o možnostiach zvýšenia domáceho pestovania bielkovinových plodín, podporiť výskum bielkovinových plodín a ich šľachtenie a pestovanie v EÚ a v súvislosti s rozvojom vidieka by sa mali bielkovinové plodiny propagovať ako kvalitný zdroj krmiva. Je nutné vytvoriť monitorovací mechanizmus pôvodu dovážaných bielkovinových plodín, ktorý sa bude zameriavať na udržateľnosť používaných poľnohospodárskych postupov v krajine pôvodu. Správa zároveň vyzýva Komisiu, aby predložila stimulačné opatrenia na podporu obrábania pôdy ležiacej úhorom, čo by mohlo výrazne prispieť k zníženiu bielkovinového deficitu v EÚ. V súvislosti so zmenou klímy, úrodnosťou pôdy, ochranou vôd a biodiverzitou by sa v Európskej únii mala zvýšiť miera pestovania bielkovinových plodín a jeho cielená podpora.
