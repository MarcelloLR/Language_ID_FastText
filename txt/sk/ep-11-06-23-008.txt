<CHAPTER ID="008">
Medziinštitucionálna dohoda o registri transparentnosti (podpísanie)
<SPEAKER ID="125" NAME="Predseda">
Zaujmime, prosím, svoje miesta, aby sme mohli pristúpiť k oficiálnemu podpísaniu veľmi dôležitej dohody medzi Európskym parlamentom a Európskou komisiou: registra lobistov. O správe pána Casiniho sme hlasovali na poslednej plenárnej schôdzi v Štrasburgu a teraz pristúpime k oficiálnemu podpísaniu. Hlasovali sme 11. mája 2011.
<P>
Pri príležitosti oficiálneho podpísania by som chcel privítať pani ministerku Győriovú, podpredsedu Európskej komisie pána Maroša Šefčoviča, naše kolegyne podpredsedníčku Európskeho parlamentu pani Dianu Wallisovú, ktorá bola v rokovacej skupine, a pani podpredsedníčku Isabellu Durantovú a našich kolegov pána podpredsedu Rainera Wielanda a predsedu Výboru pre ústavné veci a zároveň spravodajcu pána Carla Casiniho.
<SPEAKER ID="126" NAME="Enikő Győri">
úradujúca predsedníčka Rady. - Chcela by som prečítať politické vyhlásenie Rady o registri transparentnosti.
<P>
"Rada považuje transparentnosť za zásadu, ktorá je pre Európsku úniu mimoriadne dôležitá. V zmluvách sa uvádza, že s cieľom podporovať dobrú správu vecí verejných a zabezpečiť účasť občianskej spoločnosti dodržiavajú inštitúcie, orgány, úrady a agentúry Únie v čo najväčšej možnej miere zásadu otvorenosti a že rozhodnutia sa prijímajú podľa možnosti čo najotvorenejšie a čo najbližšie k občanom.
<P>
V súlade s týmito ustanoveniami je Rada aj naďalej odhodlaná čo najúčinnejšie uplatňovať zásadu transparentnosti. Rada si tiež uvedomuje, že občania očakávajú, aby tí, ktorí konajú na úrovni EÚ v ich mene, dodržiavali najvyššie možné normy.
<P>
Rada preto víta a podporuje iniciatívu Európskeho parlamentu a Komisie zameranú na zriadenie spoločného registra transparentnosti.
<P>
Rada sa domnieva, že vzťahy so zástupcami záujmových skupín by sa mali riadiť transparentnosťou a že tento register poskytuje užitočný základ, na ktorom sa dá stavať a vzájomne s nimi komunikovať otvoreným, inkluzívnym a jednotným spôsobom.
<P>
Rada dostala pozvánku Európskeho parlamentu a Komisie, aby sa pripojila k registru. Rada je pripravená uvažovať o svojej úlohe v registri a teší sa na diskusiu s týmito dvomi ďalšími inštitúciami o možných spôsoboch vykonávania."
<SPEAKER ID="127" NAME="Predseda">
Najlepším riešením by bolo, keby mali všetky európske inštitúcie ten istý register pre vonkajšie záujmové skupiny. Teraz by som chcel vyzvať svojich kolegov a podpredsedu Komisie, aby sa ku mne pripojili pred pódiom a podpísali tento dokument.
