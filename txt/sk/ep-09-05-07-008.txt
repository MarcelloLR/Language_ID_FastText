<CHAPTER ID="008">
Spoločné pravidlá prideľovania prevádzkových intervalov na letiskách Spoločenstva (rozprava) 
<SPEAKER ID="047" NAME="Predsedajúci">
Ďalším bodom programu je správa pána Costu v mene Výboru pre dopravu a cestovný ruch o návrhu nariadenia Európskeho parlamentu a Rady, ktorým sa mení a dopĺňa nariadenie (EHS) č. 95/93 o spoločných pravidlách prideľovania prevádzkových intervalov na letiskách Spoločenstva - C6-0097/2009 -.
<SPEAKER ID="048" NAME="Paolo Costa" LANGUAGE="IT">
Vážený pán predsedajúci, pán Tajani, dámy a páni, som rád, že môžem túto rozpravu otvoriť takpovediac záverečnou poznámkou, a to odporúčaním, aby Parlament prijal pozmeňujúci a doplňujúci návrh, ktorý som predložil spolu so všetkými zástupcami skupiny vo výbore, aby sa táto správa uzavrela v prvom čítaní, aby sa dosiahlo schválenie nariadenia.
<P>
Robíme to s veľkým zmyslom pre zodpovednosť. Myslím si, že pán podpredseda Tajani bude súhlasiť, že spôsob ktorým sme sa pokúsili reagovať na súčasné objektívne potreby a ťažkosti leteckých spoločností - tým, že sme im dovolili ponechať si počas tohtoročnej letnej sezóny svoje prevádzkové intervaly, aj keď ich nepoužívajú - je nevyhnutným, ale zároveň veľmi nedokonalým opatrením, ktoré treba dopracovať.
<P>
Treba ho dopracovať, pretože v krátkom čase, keď bola umožnená diskusia o tejto problematike, sme videli, že rôzne letecké spoločnosti majú rôzne záujmy, z ktorých sú všetky úplne legitímne, že niektoré spoločnosti čakajú na to, že nahradia iné, ktoré nie sú schopné plniť si svoje záväzky, že letecké spoločnosti a letiská majú odlišné záujmy, čo sa len prednedávnom nestávalo, a predovšetkým že záujmy majú aj cestujúci, hlavne tí, ktorí využívajú služby letísk a leteckých spoločností v najvzdialenejších regiónoch, ktorým by hrozili väčšie problémy, keby rozhodnutie o zachovaní alebo zrušení prevádzkových intervalov záviselo len od ich ziskovosti pre príslušné spoločnosti.
<P>
To všetko sú otázky, ktorým sme sa mohli venovať len veľmi krátko, ktoré sme však predložili. V podstate ide o to, že sme tiež mali pocit, že musíme riešiť základný problém, a to že prevádzkové intervaly sú považované za verejné statky, za čo by sme ich aj mali považovať, ktoré možno prideliť alebo poskytnúť súkromným prevádzkovateľom, ako sú letecké spoločnosti a letiská, ale nemožno ich previesť ako majetok.
<P>
Je to veľmi citlivá téma, ktorú budeme podľa mňa musieť znovu otvoriť. Musím povedať, že dôvod, alebo čestný kompromis, ak chcete, v pozadí rýchleho prijatia návrhu v tej forme, v ktorej bude predložený, spočíva v tom, že Komisia si splní svoj záväzok a bude sa neskôr touto problematikou zaoberať premyslenejšie, hlbšie, aby sa tento problém raz a navždy vyriešil nielen z hľadiska prekonania súčasnej krízy, ale aj kvôli dokončeniu procesu reštrukturalizácie a liberalizácie svetového trhu leteckých služieb a vybudovaniu lepšieho trhu leteckých služieb v rámci Európy.
<P>
Preto ak súčasne vezmem do úvahy terajšie požiadavky a dlhodobejšie potreby, môžem odporučiť schválenie tejto správy.
<P>
Vážený pán predsedajúci, aj ja chcem počas tých 20 sekúnd, ktoré mi zostávajú, využiť túto atmosféru posledného školského dňa na to, aby som poďakoval svojim spolužiakom a tým, s ktorými som mal príležitosť za posledných desať rokov pracovať, keďže mám teraz to potešenie skončiť svoj posledný deň v Štrasburgu svojím posledným ale v žiadnom prípade nie najbezvýznamnejším príspevkom.
<SPEAKER ID="049" NAME="Predsedajúci">
Ďakujem, pán Costa a blahoželám k vynikajúcej práci. Vaše meno sa spája s množstvom dôležitých správ a vaše úsilie hralo preto významnú úlohu v nedávnej histórii Parlamentu.
<SPEAKER ID="050" NAME="Antonio Tajani" LANGUAGE="IT">
Vážený pán predsedajúci, vážené poslankyne, vážení poslanci, ešte raz by som chcel ako bývalý poslanec tohto Parlamentu poďakovať členom Výboru pre dopravu a cestovný ruch a jeho predsedovi za produktívnu prácu, ktorú vykonávali, keď som bol poslancom Európskeho parlamentu, a za spoluprácu, ktorú mi poskytovali, odkedy som mal tú česť byť menovaný a schválený Parlamentom ako európsky komisár pre dopravu. Dnes možno toto plodné partnerstvo vidieť znovu, dámy a páni, a preto musím Parlamentu, hlavne Výboru pre dopravu, ktorého predsedom je pán Costa, znovu poďakovať za rýchlosť, s akou dokázali reagovať na návrh Európskej komisie o prevádzkových intervaloch.
<P>
Rad udalostí - hospodárska kríza, finančná kríza, nový chrípkový vírus typu A - ďalej zhoršuje situáciu v odvetví leteckej dopravy a táto situácia poukazuje na naliehavosť a nevyhnutnosť podporných opatrení nielen z hľadiska leteckých spoločností, ale aj z hľadiska ich zamestnancov.
<P>
V tomto zmysle sa stotožňujem s obavami pána Costu. Návrh Komisie nie je konečným riešením. Dá sa povedať, že ide o návrh, ktorého cieľom je riešiť naliehavú situáciu, ktorý však neskôr bude treba znovu podrobne preskúmať s cieľom prebudovať celý systém. Vlastne 15. apríla som pána Costu ako predsedu výboru v reakcii na jeho obavy a pripomienky informoval, že Generálne riaditeľstvo Komisie pre energetiku a dopravu už pripravuje návrh revízie nariadenia, ktorý by mal byť predložený čo najskôr.
<P>
Uplatňovanie pravidla o používaní prevádzkových intervalov sa v minulosti s cieľom riešiť krízy pozastavilo už dvakrát. Ide o celosvetovú reakciu na celosvetové krízy, o reakciu ktorá v žiadnom prípade nepostihuje len jeden alebo dva členské štáty, ale systém leteckej dopravy v celej Európskej únii, a to za veľmi vážnych okolností, akými boli útoky z 11. septembra a kríza v súvislosti s vírusom SARS (ťažký akútny respiračný syndróm), boli prijaté podobné opatrenia. Kríza, ktorá dnes postihuje odvetvie leteckej dopravy, je pravdepodobne vážnejšia ako spomínané krízy a v súčasnosti ešte stále nedokážeme odhadnúť, kedy sa situácia začne zlepšovať.
<P>
Realita je taká, že odvetvie dopravy sa dostáva do čoraz väčšieho úpadku. Z pozastavenia uplatňovania pravidla "využi to, lebo o to prídeš" v letnej sezóne budú mať prospech všetky spoločnosti, európske alebo iné, bez akejkoľvek diskriminácie, na čo mimochodom poukázali združenie IATA a mnohé mimoeurópske spoločnosti. Som si istý, že toto opatrenie, ktoré bude platiť len obmedzený čas a je výnimkou - pozastavenie bude platiť vlastne len od 29. marca do 26. októbra tohto roku, aby sa potom umožnilo zachovanie prevádzkových intervalov pre budúcoročnú letnú sezónu - poskytne všetkým spoločnostiam priestor na to, aby mohli riešiť problém poklesu dopytu.
<P>
Tiež zabráni vzniku paradoxných situácií, akou je napríklad to, že v súčasnosti musia spoločnosti lietať s prázdnymi lietadlami, aby neprišli o svoje prevádzkové intervaly, čo ja pokladám za úplne neprijateľné, pretože to má negatívny vplyv na životné prostredie, ako aj pre finančnú situáciu leteckých spoločností - a vieme, že keď má ťažkosti firma, majú ich aj jej zamestnanci.
<P>
Som presvedčený, že toto opatrenie je potrebné a naliehavé, a preto nemôžem konať inak, než podporiť kompromis, ktorý dosiahli Rada a Parlament a ktorý umožní okamžité prijatie návrhu. Z tohto dôvodu by som chcel znovu poďakovať predsedovi výboru pre dopravu a celému Parlamentu.
<SPEAKER ID="051" NAME="Georg Jarzembowski" LANGUAGE="DE">
Vážený pán predsedajúci, pán Tajani, dámy a páni, Skupina európskej ľudovej strany (kresťanských demokratov) a európskych demokratov podporuje jednorazové pozastavenie uplatňovania pravidla osemdesiatpercentného minimálneho využitia, pokiaľ ide o vzletové a pristávacie práva na letiskách udelené leteckým spoločnostiam na letný letový program v roku 2010, a ďakuje spravodajcovi pánovi Costovi za jeho rýchle a účinné zvládnutie tohto materiálu.
<P>
Pozastavenie v tomto období umožňuje leteckým spoločnostiam zrušiť lety z dôvodu klesajúceho dopytu pod hranicu minimálneho využitia bez toho, aby stratili svoje vzletové a pristávacie práva pre budúcu sezónu. Podľa mňa je to ako jednorazová záležitosť, ktorá, ako povedal pán podpredseda, bude platiť jednu sezónu, opodstatnené, pretože z dôvodu medzinárodnej finančnej a hospodárskej krízy prišlo k neočakávanému prepadu počtu cestujúcich a pretože letecké spoločnosti zatiaľ nedokážu predvídať, ako sa situácia s počtom cestujúcich bude vyvíjať v budúcnosti. Pozastavenie bude mať tiež pozitívny prínos pre životné prostredie, pretože inak by museli letecké spoločnosti lietať s prázdnymi lietadlami, len aby neprišli o svoje prevádzkové intervaly.
<P>
Vážený pán predsedajúci, pán podpredseda, na začiatku skupina PPE-DE odmietala nariadenie, ktoré ste tiež navrhli vy a ktoré Komisiu oprávňovalo požadovať pozastavenie uplatnením komitologického postupu bez skutočného spolurozhodovania zo strany Parlamentu. Myslíme si, že ak zamýšľate vypracovať takýto návrh pre zimný letový plán, bude ho musieť Parlament dôkladne posúdiť, pretože by sme museli výraznejšie zohľadniť záujmy mnohých rôznych typov leteckých spoločností, ako aj záujmy letísk a cestujúcich. Hovoríme "áno" jednorazovému pozastaveniu, ale "nie" možnosti rozšírenia bez zapojenia Parlamentu.
<P>
Ak mám byť úprimný, myslím si, že teraz, keď sa zdá, že prasacia chrípka nie je tak prudko nákazlivá, ako sme sa na začiatku obávali, budú musieť byť letecké spoločnosti v konečnom dôsledku schopné odhadnúť, aké počty cestujúcich a aké relácie môžu v budúcich rokoch očakávať. Musíme od leteckých spoločností očakávať predloženie realistických plánov, aby mohli letiská nevyužité prevádzkové intervaly ponúknuť iným leteckým spoločnostiam. Musí byť v našom záujme, aby letiská dokázali využiť svoje kapacity v najlepšom záujme svojich klientov, cestujúcich. Mám ešte jednu pripomienku k novej zásadnej revízii smernice o prevádzkových intervaloch. Podľa mňa patria prevádzkové intervaly verejnosti a nie letiskám alebo leteckým spoločnostiam, a preto musíme tomuto aspektu v budúcnosti venovať osobitnú pozornosť.
<P>
Vážený pán predsedajúci, dámy a páni, keďže sa táto rozprava, toto plenárne zasadnutie a moja činnosť v Parlamente blížia ku koncu, dovoľte, aby som úprimne poďakoval svojim kolegom z Výboru pre dopravu a cestovný ruch a zo sekretariátu Výboru pre dopravu a cestovný ruch, ako aj predsedovi Výboru pre dopravu a cestovný ruch a podpredsedovi Komisie a celému jeho tímu na Generálnom riaditeľstve pre energetiku a dopravu (GR TREN). Posledných päť rokov sme spoločne pracovali v záujme občanov Európskej únie. Budem vám držať palce, aby sa počas budúcich piatich rokov podarilo dosiahnuť ešte viac. Výbor pre dopravu a cestovný ruch je dôležitým výborom a ja vám ďakujem za skvelú spoluprácu.
<SPEAKER ID="052" NAME="Predsedajúci">
Ďakujem vám, pán Jarzembowski, a želám vám veľa šťastia v nadchádzajúcich rokoch a vo vašich budúcich aktivitách.
<SPEAKER ID="053" NAME="Brian Simpson">
v mene skupiny PSE. - Vážený pán predsedajúci, chcel by som poďakovať nášmu predsedovi pánovi Paolovi Costovi, a to nielen za vypracovanie tejto správy, ale aj za prácu, ktorú v uplynulom volebnom období ako predseda výboru vykonal. Sme mu za jeho usilovnú prácu veľmi zaviazaní.
<P>
Táto správa je mikrokozmom práce pána Paola Costu, pretože je to správa, na ktorej jasne vidieť, že pri riešení takých technických detailov, ako je pravidlo "využi prevádzkový interval, lebo oň prídeš", je často potrebná šalamúnska múdrosť spojená s diplomatickou zručnosťou Organizácie Spojených národov. Náš predseda bol počas svojho funkčného obdobia veľmi dobrým Šalamúnom a veľmi dobrým diplomatom kalibru Organizácie Spojených národov.
<P>
Odvetvie civilného letectva však znovu ukázalo svoju neschopnosť zjednotiť sa v tejto veľmi dôležitej otázke. Veľké letecké spoločnosti sa dožadujú pozastavenia, kým nízkonákladové letecké spoločnosti a letiská sú proti pozastaveniu. Mňa znepokojuje to, že veľké letecké spoločnosti sa za podpory svojich rôznych združení neuspokoja s jedným pozastavením, ale budú požadovať ďalšie. Keďže viem, aký nezdravý, nedemokratický vplyv majú na tento a národné parlamenty, myslím si, že dnešok je žiaľ len začiatkom tohto procesu a nie koncom.
<P>
Naša skupina podporí kompromis, ktorý navrhol náš spravodajca a schválil Výbor pre dopravu a cestovný ruch, ale zdôrazňujem, že toto pozastavenie uplatňovania pravidla "využi to, lebo o to prídeš", ako ho nazýva môj kolega Georg Jarzembowski, je jednorazové, na jedno obdobie a nedáva zelenú ďalším pozastaveniam. Ak má Komisia pocit, že sú potrebné ďalšie pozastavenia, treba ich zahrnúť do prepracovaného nariadenia pri plnom zapojení tohto Parlamentu a pri plnom rešpektovaní práv tohto Parlamentu. Hovoríme "áno" rozprave, hovoríme "áno" spolupráci, ale hovoríme "nie" komitológii.
<P>
Uznávam, že letecký priemysel a hlavne letecké spoločnosti sa nachádzajú v ťažkej situácii. Tiež chápem, že pri prevádzkových intervaloch nejde len o vzlety a pristávanie. Stali sa kapitálovou zárukou v účtovníctve leteckých spoločností a náš spravodajca má pravdu, keď hovorí, že tomuto aspektu sa budeme musieť v budúcnosti ešte venovať.
<P>
Pozastavenie uplatňovania pravidla "využi to, lebo o to prídeš" sa nedotkne letiska Heathrow v Londýne, frankfurtského letiska, letiska Charla de Gaulla v Paríži ani letiska Schiphol v Amsterdame, ale regionálnych letísk podriadených týmto uzlom, pretože letecké spoločnosti pozastavia práve tieto linky. Letecké spoločnosti musia pamätať na to, že v tomto odvetví sú aj ďalší aktéri, nielen oni, ktorých sa toto pozastavenie dotkne tiež.
<P>
Pretože hospodárska situácia nie je dobrá a pretože uznávame, že lietať s prázdnymi lietadlami je nezmysel, podporíme v tomto prípade nášho spravodajcu, ale dúfam, že naše námietky boli pre budúcnosť náležite vzaté na vedomie, a to nielen v tomto Parlamente, ale aj celým leteckým priemyslom.
<P>
Ako koordinátor socialistov by som chcel na záver poďakovať celému svojmu tímu, ale aj svojim kolegom koordinátorom z ostatných skupín za vynikajúcu prácu a za to, že sa nám počas uplynulých piatich rokov spolu tak výborne pracovalo. Ďakujem tiež pánovi komisárovi Tajanimu a tímu, ktorý mal k dispozícii počas pôsobenia vo funkcii komisára pre dopravu.
<SPEAKER ID="054" NAME="Erminio Enzo Boso" LANGUAGE="IT">
Vážený pán predsedajúci, dámy a páni, toto je moje prvé vystúpenie v tomto Parlamente. Je však prvé preto, lebo som novým poslancom a videl som veci, ktoré sa mi nepáčia, a to že pán Costa prijal so svojím výborom rozhodnutie a potom zistíme, že prichádza k rôznym dohodám. Možno sú aj v poriadku, ale tieto dohody, ktoré sa robia mimo výboru...
<P>
Hovorí sa, že v Európe je demokracia. Ja si to nemyslím, pán predsedajúci. Demokracia by znamenala transparentnosť a pokiaľ ide o pána Costu, pokiaľ ide o občanov v leteckom priemysle, pokiaľ ide o ľudí, pokiaľ ide o letiská a pokiaľ ide o zamestnancov, videli sme len málo transparentnosti.
<P>
Údajne tu hovoríme o liberalizácii, ale v skutočnosti máme do činenia s monopolom. Hovorím to v súvislosti s odletmi z letiska Linate a z letiska Malpensa, ktoré si zmonopolizovala spoločnosť Alitalia - Air France. Vezmite si letisko Linate, ktoré má problémy so 160 000 pozíciami. Necháme Linate preťažené, aby sme dali príležitosť letisku Frosinone, ktoré presadzuje pán podtajomník Letta? Potom rozmýšľam, sú všetky tieto "neslužby" poskytované preto, lebo Alitalia nemá lietadlá na pokrytie týchto služieb a tohto pracovného času? Prečo ich potom nedáme iným spoločnostiam, ktoré dokážu tieto služby poskytnúť?
<P>
Pán Costa správne povedal, že "robíme, čo môžeme". Chápem, že pán Costa by mohol byť niekomu nesympatický - mne nie - ale niekomu musí byť, inak by sa k nemu nesprávali tak nezdvorilo.
<P>
Viete, pán predsedajúci, v súčasnosti čelíme... Takže Linate má na svojom poradovníku 126 000 pozícii, ale Alitalia - Air France nechce uskutočniť tieto lety. Lenže aj letiská musia prežiť. Musia znížiť letové náklady. Keď už hovoríme o práve verejnosti na letové prevádzkové intervaly, prečo nenaučíme Alitaliu, Air France a mnohé iné letecké spoločnosti pracovať?
<P>
Takže nechcem, aby v tejto súvislosti prichádzalo k nejakému predvolebnému oportunizmu. Viete, pán predsedajúci, tieto systémy sú v Európe známe ako lobistické skupiny, kým v Taliansku im hovoríme hospodárske subjekty, mafia, camorra a ndrangheta.
<SPEAKER ID="055" NAME="Johannes Blokland" LANGUAGE="NL">
Vážený pán predsedajúci, pán Tajani, pán Costa, toto bude môj posledný príspevok k rozprave v Európskom parlamente po pätnástich rokoch služby. Tento príspevok má preto pre mňa špeciálny význam a prednášam ho v rámci špeciálnej rozpravy, rozpravy, ktorá sa zaoberá šesťmesačným pozastavením platnosti nariadenia o takzvaných letiskových prevádzkových intervaloch.
<P>
Počas niekoľkých uplynulých rokov som sa snažil presadzovať zelenú dopravnú politiku s cieľom zabezpečiť budúcnosť odvetvia dopravy. Myslím si, že touto správou sa nám to podarilo. Zníženie hranice z 80 % na 75 % by naše problémy nevyriešilo. Aj keby sme ju znížili, letecké spoločnosti by aj tak neuvažovali o tom, že prestanú prevádzkovať prázdne lety.
<P>
Avšak kompromis, ktorý sme dosiahli, našťastie poskytuje riešenia, ktoré sú v prvom rade dobré pre životné prostredie, ktoré však zároveň ponúkajú podporu odvetviu leteckej dopravy, ktoré tvrdo zasiahla hospodárska kríza. V tomto materiáli musíme podľa mňa dospieť k záveru, že so súčasnými právnymi predpismi v oblasti letiskových prevádzkových intervalov nie je niečo v poriadku. Pokiaľ tieto prevádzkové intervaly zostanú takou lukratívnou záležitosťou, že sa oplatí lietať s prázdnymi lietadlami, navrhované právne predpisy nič nezmenia.
<P>
Preto som rád, že sa v texte uvádza, že akékoľvek ďalšie pozastavenie uplatňovania systému prevádzkových intervalov bude podmienené dôkladnou zmenou právnych predpisov. Potom by sme samozrejme potrebovali dva rôzne dokumenty, aby mohli byť rýchlo prijaté akékoľvek potrebné mimoriadne opatrenia a aby sme mohli zabezpečiť, že bude dosť času na komplexné posúdenie. Zaujímalo by ma, či by pán komisár Tajani mohol potvrdiť, či sa tento posledný návrh vezme do úvahy.
<P>
Vážený pán predsedajúci, teraz by som chcel zakončiť toto vystúpenie, ako aj svoju prácu v tomto Parlamente. Vždy bolo pre mňa veľkým potešením pracovať s kolegami vo Výbore pre dopravu a cestovný ruch a chcel by som za to všetkým svojim kolegom poďakovať, osobitne pánovi predsedovi Costovi za jeho správu, o ktorej práve diskutujeme, ako aj za jeho ochotu pracovať na dosiahnutí rozumného kompromisu o letiskových prevádzkových intervaloch.
<SPEAKER ID="056" NAME="Predsedajúci">
Ďakujem vám, pán Blokland. Tiež vám želám veľa šťastia vo vašich budúcich aktivitách mimo Parlamentu.
<SPEAKER ID="057" NAME="Luca Romagnoli" AFFILIATION="NI">
(IT) Vážený pán predsedajúci, dámy a páni, mne sa zdá úplne vhodné, aby vyňatie spod ustanovení súčasného práva Spoločenstva umožnilo leteckým spoločnostiam ponechať si svoje prevádzkové intervaly.
<P>
Cieľom návrhu tejto výnimky je riešiť krízu, ktorú všetci jasne vidia a o ktorej sme už toľkokrát diskutovali. Treba mať však tiež na pamäti, že táto výnimka môže určitým spôsobom, a ja si myslím, že je to pozitívna vec, zabrániť, aby prevádzkové intervaly získali spoločnosti z tretích krajín, ktoré na rozdiel od prepravcov Spoločenstva majú často možnosť využívať štátnu pomoc a iné druhy podpory. Tiež si myslím, že aj toto by sa malo vziať do úvahy.
<P>
Inak sa rozhodujem len na základe sociálneho cítenia a moju podporu tejto iniciatíve treba vnímať v tomto zmysle. Som rád, že môžem povedať, že tí, ktorí sú naopak zarytými liberalistami, musia teraz uplatniť úplne opačný prístup. Ktovie, možno sa napravia, z čoho by som sa veľmi tešil.
<P>
Takže, chcem túto príležitosť využiť na to - toto bude moje posledné vystúpenie na tomto zasadnutí a je nepravdepodobné, že tu budem aj v ďalšom volebnom období - aby som všetkým poďakoval, hlavne tým poslancom, ktorí mi bez predsudkov dovolili s nimi pracovať a umožnili mi tak nazbierať neoceniteľné skúsenosti na osobnej, ako aj na politickej úrovni.
<P>
Prajem vám všetko dobré a osobitne by som chcel poďakovať svojim kolegom vo Výbore pre dopravu a cestovný ruch, pánovi predsedovi Costovi, pánovi komisárovi Tajanimu a všetkým poslancom tohto Parlamentu a na záver by som chcel len požiadať o väčšiu transparentnosť, ktorú nasledujúci Parlament, dúfam, naozaj umožní, pretože za transparentnosť sme hlasovali v súvislosti so situáciou stagiaires (stážistov), asistentov a mnohých našich spolupracovníkov, ale v tejto oblasti sa bohužiaľ ešte len musia dostaviť pozitívne výsledky. Najviac by som chcel zdôrazniť, čo by sme mali ponúknuť z hľadiska transparentnosti - už končím, pán predsedajúci - pokiaľ ide o to, čo tu robíme, pretože tlač, hlavne väčšina talianskej tlače, o tom podáva demagogické a úplne absurdné informácie.
<P>
Prezenčné listiny by sa mali sprístupniť verejnosti a Parlament by mal oficiálne zverejňovať informácie o práci jednotlivých poslancov.
<SPEAKER ID="058" NAME="Predsedajúci">
Ďakujem vám, pán Romagnoli, a želám vám veľa úspechov vo vašej budúcej práci.
<SPEAKER ID="059" NAME="Reinhard Rack" AFFILIATION="PPE-DE">
(DE) Vážený pán predsedajúci, všetko dôležité, čo treba povedať o tomto dôležitom dokumente týkajúcom sa leteckej dopravy a ľudí, ktorí od leteckej dopravy závisia buď ako zamestnanci, alebo ako cestujúci, sa už povedalo. Len ja som ešte svoje nepovedal. Preto som sa úmyselne rozhodol neopakovať, čo tu už bolo povedané, ale chcel by som túto príležitosť využiť na to, aby som povedal niečo o kríze.
<P>
Pán Tajani, podotkli ste, že toto nie je prvá a bohužiaľ asi ani posledná kríza v leteckom priemysle, ktorú budeme musieť spolu s leteckým priemyslom riešiť. Je správne, že v takýchto kritických situáciách reagujeme tak rýchlo a pokúšame sa nájsť rozumné riešenia. To sa nám aj podarilo. Nemali by sme však zakrývať skutočnosť, že kríza sa občas využívala, využíva a bude využívať aj ako zámienka na prijímanie nariadení, ktoré v skutočnosti neslúžia leteckému priemyslu alebo ľuďom, ale konkrétnym záujmom.
<P>
Smernicou o odmietnutí nástupu do lietadla s pomerne nejasným znením ustanovení týkajúcich sa "mimoriadnych okolností" sme leteckým spoločnostiam umožnili, aby si vykladali tento pojem veľmi široko. A presne to aj robia - na úkor cestujúcich. V tejto smernici sme tiež opomenuli stanoviť pokuty za meškanie. Hlavne v posledných týždňoch a mesiacoch využívali letecké spoločnosti skutočnosť, že nemusia platiť za meškanie, ale v podstate musia cestujúcim poskytnúť len minimálne práva - znovu na úkor cestujúcich. Nemali by sme znovu spraviť tú istú chybu.
<P>
Preto vás alebo tých, ktorí tento materiál prevezmú, žiadam, aby v budúcom volebnom období predložili návrh na zmenu tohto právneho textu.
<P>
Ďalším bodom je, že aj pre mňa je toto posledný školský deň v tomto Parlamente, tak ako pre mnohých kolegov poslancov. V prvý deň školy zvyčajne dostanete školskú tašku. V posledný deň to bude možno taška so sladkosťami. Chcel by som požiadať o "sladkosť", pán Tajani. Čo najskôr zrušte, prosím vás, ten nezmysel, ktorý sme vtedy vytvorili nariadením o tekutinách a bezpečnostných kontrolách na letiskách. Toto nariadenie nikomu neprospelo a nikoho neochránilo. Len vyvolalo hnev. Len preto, že nikto nemá dosť odvahy a rozhodnosti, aby to ľuďom povedal a zrušil toto nemožné nariadenie, všetci budeme v dôsledku neho naďalej trpieť. Naplňte, prosím, túto školskú tašku a zrušte tento nezmysel.
<P>
Úprimne ďakujem všetkým, s ktorými som za posledných päť rokov mal tú česť pracovať.
<SPEAKER ID="060" NAME="Predsedajúci">
Ďakujem vám, pán Rack. Uisťujem vás, že Parlamentu budete chýbať a prajeme vám všetko najlepšie do budúcnosti.
<SPEAKER ID="061" NAME="Gilles Savary" AFFILIATION="PSE">
(FR) Vážený pán predsedajúci, práve som si vypočul pána Bosa a nepodceňujem skutočnosť, že sú špeciálne prípady hlavne v Taliansku, v ktorých by bolo vhodnejšie nechať prevádzkové intervaly teraz otvorené. Predsa si však myslím, že si musíme zachovať chladnú hlavu a uznať, že kríza postihuje odvetvie leteckej dopravy rýchlejšie a intenzívnejšie, než kedykoľvek predtým. Je to nepochybne jedno z prvých odvetví, ktoré postihli rozpočtové škrty - škrty v rozpočtoch spoločností, čo sa prejavuje na počte obchodných cestujúcich, a škrty v domácich rozpočtoch, čo sa prejavuje na počte turistov počas letnej sezóny. Druhou možnosťou by bolo otvoriť prevádzkové intervaly úplne, čo by s najväčšou pravdepodobnosťou vyústilo do takého scenára, že najmocnejšie letecké spoločnosti by otáčali svoje prázdne lietadlá na najlepších prevádzkových intervaloch, vzdali by sa najmenej výnosných prevádzkových intervalov, ktoré si vyžadujú územné plánovanie, a nízkonákladové letecké spoločnosti, ktoré majú odlišný hospodársky model, by to využili na to, aby zopár prevádzkových intervalov predali.
<P>
Skrátka, pravdepodobne by to bolo prerozdelenie úloh za tých najhorších okolností. Nemalo by to nič spoločné s reálnym hospodárstvom, s fungujúcim trhom. Skôr by to asi zohralo úlohu pri sociálnom dumpingu alebo v prípade najmocnejších leteckých spoločností pri bránení získaných pozícií. Preto si myslím, že toto moratórium je tým najmenej najhorším riešením za predpokladu, že to bude len dočasné opatrenie, že sa budú udalosti a dôsledky krízy pozorne sledovať, že o vývoji bude informovaný Parlament a že trh s prevádzkovými intervalmi otvoríme, ale zároveň si nájdeme čas na to, aby sme uskutočnili politickú zmenu a skonsolidovali novú politiku Európskej únie.
<P>
Toto je moje posledné vystúpenie pred týmto Parlamentom. Je veľkou cťou po 10 rokoch práce v tom istom výbore dostať slovo prakticky na konci volebného obdobia, v jednej z posledných rozpráv a medzi svojimi priateľmi. Chcel by som povedať, že bolo pre mňa veľkým potešením pracovať s takými silnými a výnimočnými osobnosťami. Na túto skúsenosť nikdy nezabudnem. Tento výbor je elitným výborom. Myslím, že to treba povedať. Vykonal pozoruhodnú prácu; robí dobré meno práci Parlamentu, robí dobré meno Európskemu parlamentu. Chcel by som poďakovať všetkým kolegom poslancom zo všetkých politických skupín. Nemyslím si, že budem mať ešte niekde inde možnosť získať také bohaté, čestné, úprimné a hlboké politické skúsenosti ako tu.
<P>
Tiež by som chcel povedať pánovi Tajanimu, že mu blahoželám k tomu, že počas tohto volebného obdobia prijal taký náročný mandát a rezort, ako je doprava, a že si zaslúži dostať tento rezort znovu aj počas nasledujúceho funkčného obdobia Komisie, keďže tu sa kompetentnosť získava trpezlivosťou a dlhodobou prácou. Dámy a páni, ďakujem za všetko.
<SPEAKER ID="062" NAME="Predsedajúci">
Ďakujem vám, pán Savary. Jedna z vecí, ktoré ste povedali o Komisii, dokonale ilustruje vaše kvality a úsilie, ktoré ste pri svojej práci v Parlamente vynakladali. Som si istý, že aj v budúcnosti získate rovnako obohacujúce skúsenosti.
<SPEAKER ID="063" NAME="Ryszard Czarnecki" AFFILIATION="UEN">
(PL) Vážený pán predsedajúci, dostávam slovo hneď po pánovi Rackovi a pánovi Savarym a obidvom by som chcel poďakovať za prácu, ktorú v Európskom parlamente vykonali. Ja neviem, či toto bude moje posledné vystúpenie v tomto Parlamente. To závisí od nadchádzajúcich volieb.
<P>
Dámy a páni, téma, o ktorej dnes diskutujeme, je zaujímavá, lebo poukazuje na konflikt medzi absolútne najzákladnejším záujmom leteckých spoločností a záujmom spotrebiteľov a cestujúcich. V čase krízy sa letecké spoločnosti snažia zachrániť tým, že žiadajú, presne ako sme to tu povedali, aby bola platnosť týchto obmedzení predĺžená do budúceho roka. Ak teraz leteckým spoločnostiam pomôžeme, a ja si myslím, že pomôcť im by bolo rozumné, nesmú to robiť na úkor cestujúcich. Situácia, keď letecké spoločnosti využívajú túto záležitosť ako zámienku na beztrestné rušenie letov, je veľmi nebezpečnou situáciou.
<P>
Podobne ako pán Rack si myslím, že by sme mali zrušiť obmedzenia týkajúce sa množstva cestujúcich, pretože tu vzniká čoraz surrealistickejšia situácia, ktorá dokáže človeka skutočne znechutiť. Chcel by som využiť túto príležitosť a zablahoželať pánovi komisárovi Tajanimu k jeho vynikajúcej práci.
<SPEAKER ID="064" NAME="Timothy Kirkhope" AFFILIATION="PPE-DE">
Vážený pán predsedajúci, práve som si vypočul vystúpenia niekoľkých rečníkov, ktorí tu s nami po nadchádzajúcich voľbách už nebudú, ja však dúfam, že mne britskí voliči umožnia vrátiť sa sem na ďalšie volebné obdobie. Toto je naposledy, čo budem rečniť z tohto konkrétneho kresla v rokovacej sále. Počas zmien ma premiestnia. Chcel by som osobitne zablahoželať pánovi Jarzembowskému k práci, ktorú v mene celého nášho výboru vykonal, a tiež poďakovať pánovi Tajanimu, ako aj pánovi Costovi za to, že nám túto záležitosť predložili.
<P>
Rozprava o pozastavení používania pravidla 80/20 je veľmi dôležitá, ale môže to byť len krátkodobé opatrenie a nesmieme dovoliť, aby sa dlhodobo stalo súčasťou politiky v oblasti letectva. Pozitíva sú jasné. Pomôže to prepravcom, hlavne veľkým národným vlajkovým prepravcom, prežiť súčasnú hospodársku recesiu a to, že nebudú môcť lietať s prázdnymi lietadlami, len aby vyplnili prevádzkové intervaly, bude tiež dobré pre životné prostredie. Nesmie sa však z toho stať trvalé riešenie.
<P>
Terajšie problémy súvisia so súčasným kolapsom finančného systému, avšak nebolo by pravdou tvrdenie, že krízu v leteckom priemysle možno pripísať jedine tomuto. Niektorí naši vlajkoví prepravcovia sú v zlej kondícii už niekoľko rokov a musia sa zamyslieť nad tým, ako by mali v budúcnosti vyzerať ich vlastné modely podnikania. Musia byť životaschopnými podnikateľskými subjektmi, nie organizáciami so zvláštnymi výsadami. Uchyľovanie sa k protekcionistickým opatreniam je pre mňa a mojich kolegov všeobecne neprijateľné.
<P>
Komisiu v tomto samozrejme podporíme. Nie som však za to, aby sa v budúcnosti uplatňoval zjednodušený postup. Považujem za dobrú myšlienku uskutočniť niekedy na jeseň alebo v zime, keď sa vrátime, vypočutie o smernici o prideľovaní prevádzkových intervalov. Musíme prijať vhodné opatrenia s cieľom vytvoriť pre letecké spoločnosti a letiská trhovo orientované stimuly. V ťažkých časoch treba odmeňovať efektivitu a inovatívnosť - konkrétne ja som zástancom regionálnych letísk.
<P>
Na záver dovoľte, aby som spomenul ťažkú situáciu pilotov. Pozastavenie uplatňovania pravidla "využi to, lebo o to prídeš" môže viesť k prepúšťaniu pilotov. Teraz budem hovoriť sám ako pilot. Môže Komisia, prosím, vysvetliť, prečo sa táto záležitosť nekonzultovala so združeniami pilotov, a mohla by tiež potvrdiť, že obavy pilotov a ostatných ľudí pracujúcich v tomto odvetví sa náležite vezmú do úvahy?
<SPEAKER ID="065" NAME="Emanuel Jardim Fernandes" AFFILIATION="PSE">
(PT) Vážený pán predsedajúci, pán Tajani, dámy a páni, Európska komisia prijala ako naliehavé opatrenie návrh na zmenu a doplnenie nariadenia (EHS) č. 95/93 o prideľovaní prevádzkových intervalov. Základným cieľom tohto návrhu je pozastaviť uplatňovanie pravidla 80/20 alebo, inými slovami, zabrániť tomu, aby sa nevyužívané prevádzkové intervaly, ktoré sa predtým kupovali, teraz dražili. Úmyslom nie je zaviesť to ako zásadu ad eternum, ani ako vlastnícke právo - ako práve povedal predseda výboru pán Costa - ale ako dočasné opatrenie.
<P>
Toto pozastavenie vyplynulo zo známej skutočnosti, že hospodárska kríza viedla k všeobecnému útlmu v osobnej a nákladnej doprave, čo malo vážne dôsledky pre národných prepravcov a iné hospodárske odvetvia, čo vytvára situáciu, keď sú ohrozené pracovné miesta. V dôsledku toho sme povinní nenútiť letecké spoločnosti uskutočňovať lety, ktoré predstavujú značnú hospodársku a ekologickú záťaž, len aby si udržali prevádzkové intervaly. Preto podporujem pozastavenie uplatňovania pravidla 80/20.
<P>
Po týchto slovách musím využiť túto príležitosť, aby som sa spýtal, či bude tento prístup dostatočnou reakciou na celosvetovú krízu tohto odvetvia, alebo či by Komisia nemala, a ja si myslím, že by mala, navrhnúť program podpory tohto odvetvia, aby sa stabilizovalo a bolo po skončení krízy schopné rastu.
<P>
Mali by sme mať na pamäti, že mnohé letecké spoločnosti, ako je to v prípade vlajkového prepravcu mojej krajiny, ktoré už v minulosti prekonali hospodárske krízy a finančne sa skonsolidovali, sa teraz nachádzajú v krízovej situácii, ktorú bude ťažké prekonať, v kríze, ktorú nespôsobili, ale ktorej dôsledkami trpia.
<P>
Vážený pán predsedajúci, dámy a páni, toto je moje posledné vystúpenie v tomto legislatívnom období a mohlo by byť mojím posledným vystúpením celkove podľa toho, ako rozhodnú voliči. Preto som musel využiť túto príležitosť na to, aby som vyjadril vďaku za podporu a spoluprácu, ktorú mi kolegovia poslanci vždy poskytli, keď som skromne prispieval k budovaniu európskeho projektu a reagoval na potreby občanov.
<P>
Preto by som chcel teraz v tomto Parlamente vyjadriť vďaku a vďačnosť vám, pán predsedajúci, pánovi podpredsedovi Tajanimu a všetkým kolegom v skupine. Osobitne musím spomenúť tých, ktorí tu dnes vystúpili - pána Simpsona a pána Savaryho - ako aj tých poslancov z iných skupín, ako je napríklad predseda nášho výboru pán Costa, s ktorými som mal to potešenie spolupracovať na niekoľkých správach, ako aj pána Jarzembowského, ktorého nemôžem vynechať. Viedol svoju skupinu v oblasti dopravy a vždy bol ochotný spolupracovať, často zavrhoval moje myšlienky, ale zároveň hovoril, že ma chápe. Vždy to robil s veľkou eleganciou a s veľkým zmyslom pre demokraciu.
<P>
Aspoň toto si odnesiem so sebou domov, aby som mohol pracovať na presadzovaní dobrej demokracie - demokracie, ktorá znamená rešpektovanie pluralizmu a úsilie o dosiahnutie našich spoločných cieľov.
<SPEAKER ID="066" NAME="Predsedajúci">
Ďakujem vám, pán Fernandes. Dúfajme, že portugalskí voliči ocenia vaše iniciatívy tak ako my a že vás znovu zvolia do vášho kresla.
<SPEAKER ID="067" NAME="Marian-Jean Marinescu" AFFILIATION="PPE-DE">
(RO) Problematika prideľovania prevádzkových intervalov priamo súvisí s nedostatočnou kapacitou na letiskách, hlavne tých veľkých. Hospodárska kríza a relatívny útlm dopravy, ktorý spôsobila, len odďaľujú z krátkodobého hľadiska riešenie skutočného problému, ktorým sú ťažkosti spôsobené nasýtením veľkých letiskových uzlov a možné nasýtenie malých letísk.
<P>
Sme povinní nájsť riešenia problémov, ktoré sa objavili len teraz, ale nesmieme zabúdať ani na riešenie problémov budúcnosti. Parlament vyzval Európsku komisiu, aby vypracovala komplexný smerný plán zvýšenia kapacity letísk. Množstvo európskych letísk má podobné plány, je však potrebné skoordinovať ich na európskej úrovni v rámci nedávno schválenej iniciatívy jednotného európskeho vzdušného priestoru. Pevne verím, že vďaka zriadeniu európskej agentúry na sledovanie v novembri minulého roku sa to v blízkej budúcnosti zrealizuje. Tento plán je kľúčový z hľadiska trvalo udržateľného rozvoja odvetvia leteckej dopravy, ktoré je pre európske hospodárstvo mimoriadne dôležité.
<P>
Prevádzkové intervaly nie sú len európskym problémom. Doprava na európske letiská neprichádza len z Európy. Problém prevádzkových intervalov si preto vyžaduje globálne riešenie za podpory združenia IATA, organizácie Eurocontrol a všetkých ostatných agentúr činných v tejto oblasti. Preto si myslím, že dnešné odporúčanie Parlamentu, aby Komisia v blízkej budúcnosti znovu preskúmala účinky krízy na leteckú dopravu a zrevidovala v tejto súvislosti smernicu č. 95/93 je najvhodnejšou metódou, akú môžeme v tomto čase neistoty navrhnúť.
<P>
Bez uskutočnenia dôkladnej analýzy riskujeme, že neprijateľným spôsobom poškodíme zásadu hospodárskej súťaže, na ktorej je hospodárstvo založené, ako aj vznikajúce letecké spoločnosti, ktorých rozvoj bohužiaľ stále závisí od pravidla "využi to, lebo o to prídeš". Obeťami tejto situácie by boli hlavne cestujúci, čo nesmieme dopustiť.
<SPEAKER ID="068" NAME="Nina Škottová" AFFILIATION="PPE-DE">
(CS) Vážený pán predsedajúci, dámy a páni, ako tu už zaznelo, leteckú dopravu ovplyvňujú rôzne kritické situácie vrátane vírusu SARS a mexickej chrípky. Takisto prišlo k poklesu cestujúcich. Chcela by som poukázať na jeden z faktorov, ktorý sa môže podieľať na poklese počtu cestujúcich, a tým je kvalita a kapacita služieb na letiskách a hlavne bezpečnostné prehliadky. Musím povedať, že sú nielen nedôstojné - ako napríklad vyzúvanie topánok a prechádzanie cez kontroly bosými nohami - ale zlyhávajú aj z hľadiska hygieny a ohrozujú zdravie. Nedivila by som sa, keby sa počet cestujúcich znížil v dôsledku obáv z infekcie, k čomu prispievajú v súčasnej dobe aj médiá. Želala by som si teda, aby Európska únia mala lepšiu kontrolu nad hygienou bezpečnostných kontrol na letiskách a zlepšila tak pohodu, bezpečie a komfort cestujúcich. Pretože pred týmto Parlamentom vystupujem naposledy, ďakujem všetkým za spoluprácu a prajem veľa šťastia do ďalšieho života.
<SPEAKER ID="069" NAME="Predsedajúci">
Aj ja vám prajem veľa šťastia do ďalšieho života, pani Škottová.
<SPEAKER ID="070" NAME="Miloslav Ransdorf" AFFILIATION="GUE/NGL">
(CS) Ja by som chcel povedať, že súčasný stav najviac charakterizuje rozpor medzi technickými možnosťami, ktoré sú čoraz väčšie, a bezpečnostnými opatreniami, ktoré sťažujú život nielen cestujúcim, ale aj personálu na letiskách. Myslím si, že je v našom záujme, aby sme hlavne teraz v tejto hospodárskej kríze, ktorá sužuje celý svet - a na jeseň pravdepodobne príde ďalšia vlna tejto krízy, ďalší úder finančnej neistoty - urobili všetko pre to, aby toto odvetvie prekonalo svoju krízu a expandovalo. Podľa môjho názoru tí, ktorí majú určité možnosti a nevyužijú ich, sú predurčení k úpadku. Chcel by som, aby sa Európska únia vyhla takejto situácii a aby sme boli na čele pokroku, pokiaľ ide o odvetvie dopravy.
<SPEAKER ID="071" NAME="Antonio Tajani" LANGUAGE="IT">
Vážený pán predsedajúci, chcel by som poďakovať vám a všetkým poslancom, ktorí sa zúčastnili na tejto rozprave týkajúcej sa dočasného opatrenia - a tú dočasnosť by som zdôraznil - v oblasti leteckej dopravy. Predovšetkým by som chcel všetkým tým, ktorí opúšťajú Parlament, poďakovať za vykonanú prácu.
<P>
(FR) Tiež by som chcel poďakovať pánovi Savarymu, ktorý už nie je v rokovacej sále. Stotožňujem sa s jeho pocitmi, a preto dúfam, že s ním budem v nadchádzajúcich rokoch znovu pracovať, aj keď už nebude poslancom Európskeho parlamentu.
<P>
(IT) Úprimne ďakujem poslancom, ktorí opúšťajú Parlament, za pomoc, ktorú Komisii poskytli, za ich inteligentné pripomienky, ako aj za kritiku, ktorú vyjadrovali. Parlament má spĺňať presne túto úlohu a nikto o tom nie je presvedčený viac ako ja, pretože si myslím, že bez usilovnej práce Parlamentu by boli európske inštitúcie neúplné a neboli by schopné čo najlepšie brániť záujmy občanov.
<P>
Práve preto by som chcel upokojiť pána Jarzembowského, ktorý mi položil otázku v súvislosti s komitologickým postupom: kompromis, ktorý má plnú podporu Komisie, predpokladá v prípade obnovenia opatrenia pre zimnú sezónu uplatnenie spolurozhodovacieho postupu. Je to čisto hypotetická otázka, pretože chcem zdôrazniť, že ide o dočasné opatrenie, ktoré platí len šesť mesiacov. V každom prípade, akémukoľvek návrhu na obnovenie opatrenia musí vždy predchádzať hodnotenie vplyvov, ktoré zohľadní dôsledky pre spotrebiteľov a hospodársku súťaž. To bude tiež súčasťou celkovej revízie nariadenia o prevádzkových intervaloch, ku ktorej som sa na žiadosť britského ministra dopravy zaviazal pred Radou, čo som už mnohokrát potvrdil aj v tomto Parlamente.
<P>
Bola to však kríza, ktorá vyvolala tento mimoriadny zásah. Aj podľa údajov, ktoré poskytlo Európske združenie letísk, zaznamenalo v januári 80 % európskych letísk pokles počtu prepravených cestujúcich o 8 až 10 % a pokles prepraveného nákladu o 25 až 30 %. Takže je to ťažká situácia. Aj ja dúfam a želám si ako niektorí iní poslanci, aby sa zistilo, že terajšia chrípka nie je taká vážna, ako sa o nej na začiatku myslelo. Nemôžeme však zakrývať skutočnosť, že návrh na pozastavenie letov z celej Európskej únie do krajiny alebo do oblastí, kde epidémia vypukla najskôr, bol na programe minulotýždňového zasadnutia Rady ministrov dopravy, ako aj Rady ministrov zdravotníctva. Takže mohlo by to viesť k určitým krokom, ale nebolo prijaté žiadne rozhodnutie, pretože situácia sa nepovažovala za dosť vážnu. V tomto odvetví však evidentne prebieha diskusia. Niektoré posádky sa rozhodli nelietať do oblastí, kde sú známe prípady výskytu chrípky, čo spôsobilo ďalší pokles počtu prepravených cestujúcich.
<P>
Myslím si, že pokiaľ ide o práva cestujúcich - pretože túto tému spomenuli mnohí významní poslanci - v prvom rade treba zachovať spoje a ich frekvenciu práve v prospech občanov a až potom prekonávať krízu. Dobrá finančná situácia a trvalá udržateľnosť našich leteckých spoločností sú kľúčovými parametrami z hľadiska zachovania výhod vnútorného trhu a vďaka vnútornému trhu majú cestujúci prístup k výberu spojov, trás a cien, aký nemá v histórii Európy obdoby. Chcem, aby mohli mať cestujúci túto možnosť výberu aj naďalej. Čo sa týka nariadení o dohľade, musíme posilniť kontrolu a uplatňovanie nariadenia č. 261. S týmto cieľom zverejní Komisia v druhej polovici roku 2009 - toto chcem povedať špeciálne pánovi Rackovi - oznámenie o uplatňovaní nariadenia. Na základe tohto hodnotenia vyvodíme závery pre budúcnosť.
<P>
Pokiaľ ide o tekutiny, viete, že sme už zverejnili predtým tajnú prílohu o tejto problematike a vďaka používaniu nových a účinnejších technológií z hľadiska bezpečnosti dúfame, že sa nám do roku 2010 podarí situáciu prehodnotiť. Keď som bol poslancom Európskeho parlamentu, bol som veľmi skeptický, pokiaľ išlo o záležitosť s tekutinami, a som skeptický naďalej a práve na dosiahnutí tohto cieľa teraz pracujem. Pokiaľ ide o obavy, ktoré vyjadrili niektorí iní poslanci v súvislosti s niektorými letiskami, ktoré by sa v dôsledku tohto opatrenia mohli dostať do problémov - mám hlavne na mysli európske letisko, ktoré je súčasťou jedného z prioritných projektov EÚ, letisko Malpensa - môžem poskytnúť nejaké informácie o leteckých spoločnostiach iných ako Alitalia - Air France. Prečítam vám nejaké štatistiky. Na letisku Malpensa mala v roku 2008 nemecká letecká spoločnosť Lufthansa 8 741 prevádzkových intervalov a 24. marca 2009 mala 19 520 prevádzkových intervalov, čo je nárast kapacity o viac ako 100 %. Nízkonákladová letecká spoločnosť easyJet mala v roku 2008 na letisku Malpensa 15 534 prevádzkových intervalov a 24. marca 2009 ich mala 22 936, čo je výrazné zvýšenie, ktoré predstavuje nárast kapacity o 47 %. Tiež je všeobecne známe, že nová letecká spoločnosť Lufthansa Italia plánuje rozšíriť svoju sieť o nové lety z Milána do Ríma, Neapolu a Bari, ako aj do iných európskych miest - do Barcelony, Bruselu, Bukurešti, Budapešti, Lisabonu, Madridu a Paríža, o čom sa môžeme dočítať na vlastnej internetovej stránke leteckej spoločnosti, čiže na verejnej doméne. S absolútnou istotou môžem teda povedať, že toto opatrenie nijako neuškodí - a hovorím to ako európsky komisár pre dopravu - letisku a európskemu uzlu ako Malpensa, ktoré je zahrnuté do prioritných projektov Únie.
<P>
Na záver by som chcel Parlamentu znovu poďakovať za túto rozpravu a potvrdiť, čo som povedal na začiatku svojho vystúpenia, aby som odpovedal pánovi Jarzembowskému, pánovi Simpsonovi a pánovi Bloklandovi v súvislosti s tým, k čomu sa tu dnes ako komisár pre dopravu zaväzujem - a dúfam, že to budem môcť urobiť aj ako budúci komisár pre dopravu - pokiaľ ide o uplatnenie spolurozhodovacieho procesu pri záležitostiach týkajúcich sa problematiky prevádzkových intervalov. Niektoré predložené myšlienky, napríklad tie, ktoré spravodajca zahrnul do svojich počiatočných pozmeňujúcich a doplňujúcich návrhov, si zasluhujú náležité posúdenie v kontexte budúcej revízie nariadenia o prideľovaní prevádzkových intervalov . Rád by som zopakoval, že zamestnanci Komisie, ktorým ešte raz ďakujem za ich veľmi cenný prínos počas týchto týždňov tvrdej práce, sú ochotní to urobiť a v skutočnosti už pripravujú nový text. Komisia bude zároveň, tak ako je to stanovené v pozmeňujúcom a doplňujúcom návrhu, o ktorom dnes diskutujeme, pozorne sledovať vývoj krízy v odvetví leteckej dopravy a navrhne potrebné a vhodné opatrenia na riešenie situácie, pričom veľká dôležitosť sa bude prikladať ochrane práv cestujúcich. Toto urobím nielen v odvetví leteckej dopravy, ale aj v odvetví námornej, železničnej, autobusovej a diaľkovej autobusovej dopravy. K tomuto sme sa zaviazali a diskusia o legislatívnych opatreniach prebieha. Dúfam, že v budúcom volebnom období sa ich podarí doviesť do konca, keďže naším hlavným cieľom predsa len zostáva uspokojenie potrieb ľudí, ktorí volia tento Parlament a ktorí sa prostredníctvom konsenzu tohto Parlamentu spoliehajú na Európsku komisiu, výkonnú zložku Spoločenstva.
<P>
Vážený pán predsedajúci, chcel by som tiež poďakovať vám, pánovi Costovi a všetkým poslancom, ktorí sa zúčastnili na tejto rozprave, za ich plodnú spoluprácu. Zaväzujem sa k tomu, že budem naďalej spolupracovať s poslancami tohto Parlamentu a s jeho Výborom pre dopravu a cestovný ruch, aby táto demokratická inštitúcia, ktorá zastupuje európskych občanov, mohla hrať čoraz vplyvnejšiu úlohu. Dúfam, že vďaka Lisabonskej zmluve sa budúcemu Parlamentu podarí dosiahnuť, že hlas európskych občanov bude počuť ešte jasnejšie.
<SPEAKER ID="074" NAME="Paolo Costa" LANGUAGE="IT">
Vážený pán predsedajúci, dámy a páni, myslím, že musíme zdôrazniť tri myšlienky. Po prvé, pokiaľ ide o problematiku, ktorá je predmetom rozpravy, dosiahli sme kompromis a kompromis treba rešpektovať. Vieme, že ide o kompromis medzi inštitúciami, ktoré dodržujú svoje sľuby. Ide o dočasné opatrenie a žiadne druhé nebude. Ak bude druhé opatrenie, musí byť prijaté na základe analýzy a dôkladnejšieho návrhu o prevádzkových intervaloch.
<P>
Len dve odporúčania, ktoré, dúfam, budú na niečo dobré. Prvým je pozorne sledovať účinky tohto pozastavenia, pretože je jasné, že povedie k úbytku prevádzkových intervalov, čo bude znamenať, že niektoré prevádzkové intervaly a teda niektoré linky sa nebudú prevádzkovať. Rozhodnutie, ktoré lety prevádzkovať a ktoré nie, bude v rukách jednotlivých spoločností. Myslím si, že v budúcnosti by sme mali zvážiť, že ak budeme musieť túto činnosť znovu obmedziť, potom by mali takéto rozhodnutia podliehať verejnej kontrole a nemali by ich prijímať jednotlivé spoločnosti len na základe kritéria ziskovosti.
<P>
Posledným odporúčaním je, že problém prevádzkových intervalov treba náležite riešiť sám osebe aj bez ohľadu na existenciu krízy. Základnou otázkou je obnovenie koncepcie prevádzkových intervalov ako verejných statkov, ktoré možno schváliť na používanie, ale ktoré sa nemôžu stať majetkom spoločností, k čomu však treba pristupovať veľmi opatrne, aby sa z toho nestal skôr nástroj, ktorý bude ohrozovať životaschopnosť mnohých leteckých spoločností, ktoré všetci potrebujeme. Ešte raz vám všetkým ďakujem za spoluprácu.
<SPEAKER ID="075" NAME="Predsedajúci">
Rozprava sa skončila.
<P>
Hlasovanie sa uskutoční dnes o 12.00 hod.
<P>
Je to tiež moja posledná rozprava vo funkcii predsedajúceho v tomto volebnom období, takže by som vám chcel všetkým poďakovať. Táto rozprava sa niesla v dosť zvláštnej atmosfére so všetkým tým lúčením a želaním všetkého dobrého toľkým kolegom poslancom. V každom prípade si myslím, že si vyžiada veľa práce a času, kým noví poslanci dosiahnu úroveň tých, ktorí nás teraz opúšťajú.
<P>
Písomné vyhlásenia (článok 142)
<SPEAKER ID="076" NAME="Christine De Veyrac  " LANGUAGE="FR">
Som veľmi rada, že sa dosiahla dohoda o tomto texte, ktorého cieľom je umožniť zmrazenie letových prevádzkových intervalov počas letnej sezóny.
<P>
Museli sme konať rýchlo a účinne, aby sme dokázali čeliť vážnej kríze, ktorá postihla odvetvie leteckej dopravy.
<P>
Je to už po tretíkrát, čo musela Únia v reakcii na výrazný útlm leteckej dopravy uplatniť tento automatický mechanizmus obnovovania prevádzkových intervalov.
<P>
Ako sme v poslednom čase zistili, pravidlo, ktoré ukladá povinnosť zaplniť 80 % prevádzkových intervalov, je kvôli rovnováhe v odvetví síce potrebné, niekedy je však vytrhnuté z reality trhu.
<P>
Lietanie s prázdnymi lietadlami nemá zmysel ani z hospodárskeho, ani z ekologického hľadiska.
<P>
V budúcnosti budeme môcť porozmýšľať o spôsoboch, ako zmierniť toto pravidlo pri súčasnom zohľadnení situácie letísk.
<P>
Okrem toho ma teší skutočnosť, že v kompromise dosiahnutom medzi Parlamentom a Radou sa v prípade ďalšieho zmrazenia prevádzkových intervalov vyžaduje vykonanie plného hodnotenia vplyvov.
<P>
Text, o ktorom hlasujeme, je mimoriadnym opatrením, ale keby táto situácia pokračovala, museli by sme vziať do úvahy nielen situáciu leteckých spoločností, ale aj situáciu spotrebiteľov a letísk.
<P>
(Rokovanie bolo prerušené o 11.23 hod. pre hlasovanie a pokračovalo o 12.00 hod.)
<SPEAKER ID="079" NAME="Predsedajúci">
Nasledujúce hlasovanie bude trochu výnimočné, pretože tí, ktorí majú Parlament opustiť podobne ako ja, budú túto poslednú spoločne strávenú chvíľu prežívať trochu emocionálne. Využijem čas, ktorí nám poskytli niektorí kolegovia poslanci, ktorí prišli neskoro a usádzajú sa, aby som vzdal hold službám, vďaka ktorým sa táto naša babylonská veža zatiaľ nezrútila.
<P>
(hlasný potlesk)
<P>
Ďakujem pani Birgitte Stensballovej a celému jej tímu; uvádzačom, ktorí zabezpečujú, aby sa dokumenty vždy dostali v správny čas na správne miesto; technikom, sekretárom a prekladateľom. Ďakujem samozrejme tlmočníkom, ktorým sa čo najponíženejšie ospravedlňujem. Viem, aký stres som vám spôsobil, keď som ako predsedajúci príliš rýchlo oznamoval body programu.
<P>
(potlesk)
<P>
Viem, že tajne dúfate, že môj rekord 900 pozmeňujúcich a doplňujúcich návrhov, o ktorých sa hlasovalo v priebehu jednej hodiny, nebude nikdy prekonaný.
<P>
Na záver, kým sa usadí tých niekoľko posledných poslancov, vám prezradím jedno malé tajomstvo. Možno by ste chceli vedieť, ako klasifikujeme naše pozmeňujúce a doplňujúce návrhy. Blíži sa pozmeňujúci a doplňujúci návrh X, ktorý je napísaný po lotyšsky, originálnemu portugalskému textu viac ako pozmeňujúci a doplňujúci návrh Y, ktorý je napísaný po slovinsky? Kto je zodpovedný za túto klasifikáciu? Nuž, odpoveď sedí vedľa mňa. Je to tento pán, ktorý má tú hroznú úlohu vytvárať túto sémantickú klasifikáciu. Prečo tým poverili jeho? Jednoducho preto, lebo Paul Dunstan ovláda 27 jazykov.
<P>
(potlesk)
<P>
Myslím si, že všetci môžeme byť hrdí na kvalitu a obetavosť nášho personálu.
<SPEAKER ID="080" NAME="Gary Titley" AFFILIATION="PSE">
Vážený pán predsedajúci, na základe článku 145 chcem urobiť osobné vyhlásenie.
<P>
Včera počas rozpravy pod vedením pána predsedu Pötteringa ma pán Farage - počas svojej kázne, ktorú predniesol pred Parlamentom - obvinil z toho, že ho označujem za reakcionára. Musím Parlamentu povedať, že je to úplná pravda - on je reakcionár.
<P>
(smiech)
<P>
To je nič v porovnaní s poznámkami, ktoré mi adresujú členovia jeho strany v e-mailoch. Mňa členovia Strany za nezávislosť Spojeného kráľovstva (UKIP) označili za pedofila a veľkého tučného hlupáka. Vlastne keď som mal v kancelárii bombu, písali mi členovia strany UKIP a pán Farage urobil tlačové vyhlásenie, v ktorom v podstate povedal, že som si to zaslúžil. Nedávno mi prišli od členov strany UKIP e-maily, v ktorých sa hovorilo, že dedič britského trónu je známejší pod menom Ušiak. To hovorí za všetko, pokiaľ ide o Stranu za nezávislosť Spojeného kráľovstva.
<P>
(potlesk)
<SPEAKER ID="081" NAME="Predsedajúci">
Vaše osobné vyhlásenie je samozrejme zaznamenané v súlade s naším rokovacím poriadkom.
<P>
Ak súhlasíte, dámy a páni, rozpravu už znovu neotvoríme.
<P>
Dávam vám 30 sekúnd, ale upozorňujem vás, že to bude len 30 sekúnd, ako gesto dobrej vôle, pretože toto sú skutočne posledné chvíle volebného obdobia.
<SPEAKER ID="082" NAME="Michael Henry Nattrass" AFFILIATION="IND/DEM">
Vážený pán predsedajúci, to nebola procedurálna námietka a väčšina z toho boli nezmysly. Členovia strany UKIP takéto veci nepíšu a nemíňajú atrament na človeka, ktorý hovorí takéto veci. To je absolútne škandalózne.
<SPEAKER ID="083" NAME="Predsedajúci">
Chcel by som vás informovať, že to skutočne bola procedurálna námietka v súlade s článkom 145 o osobných vyhláseniach. Žiadosť pána Titleyho vystúpiť pred naším Parlamentom bola úplne oprávnená.
