<CHAPTER ID="022">
Ochrana zvierat používaných na vedecké účely (rozprava) 
<SPEAKER ID="185" NAME="Predsedajúca">
Ďalším bodom programu je správa pána Parisha v mene Výboru pre poľnohospodárstvo a rozvoj vidieka o návrhu smernice Európskeho parlamentu a Rady o ochrane zvierat používaných na vedecké účely - C6-0391/2008 -.
<SPEAKER ID="186" NAME="Neil Parish">
spravodajca. - Vážená pani predsedajúca, rád by som najskôr poďakoval všetkým tieňovým spravodajcom, ktorí so mnou na tomto neuveriteľne technickom a zložitom dokumente veľmi ochotne spolupracovali. Spoločnou prácou sa nám podarilo vytvoriť podľa mňa dobrý kompromis. Aj Komisii by som chcel poďakovať za spoluprácu a tešíme aj na našu budúcu spoluprácu na tomto dokumente. Chcel by som tiež poďakovať pánovi Patrickovi Baragiolovi zo sekretariátu Výboru pre poľnohospodárstvo a rozvoj vidieka, ako aj svojmu poradcovi pánovi Danovi Daltonovi.
<P>
Testovanie na zvieratách je veľmi kontroverzná oblasť, ktorá je spojená s morálnou dilemou. Možno vôbec niekedy ospravedlniť testy na zvieratách, aby sa možno zachránili ľudské životy? Myslím si, že pokiaľ sú testy z vedeckého a etického hľadiska náležite odôvodnené, tak to možno ospravedlniť.
<P>
Musíme však urobiť všetko preto, aby sme minimalizovali počet prípadov testovania, ako aj utrpenie zvierat. Správa Komisie bola dobrým začiatkom. Ukázala, že Komisia je odhodlaná prijímať kroky smerom k dosiahnutiu zrušenia testov na zvieratách, kedykoľvek to bude možné. Návrh Komisie bol však v mnohých oblastiach nejednoznačný a mohol by mať opačný účinok než ten, o ktorý sa Komisia snaží.
<P>
Vynechanie definícií klasifikácie krutosti bolo do očí bijúcim nedostatkom celého návrhu. Komisia v podstate Parlament žiadala o vyjadrenie názoru na pravidlá týkajúce sa klasifikácií bez toho, aby vedel, čo to vlastne je. Okrem toho z niektorých ustanovení, najmä z odporúčaní týkajúcich sa opätovného používania zvierat a navrhovaného používania len primátov druhej generácie (F2), pravdepodobne vyplýva, že sa bude musieť použiť oveľa viac zvierat.
<P>
V prípade primátov druhej generácie (F2) sa nevypracovala žiadna štúdia uskutočniteľnosti, aby sa zistilo, či to, čo Komisia navrhuje, je možné urobiť. Jej hodnotenie vplyvov sa zaoberá len číslami a neberie do úvahy aspekty životných podmienok. Z tohto dôvodu cítil Parlament naliehavú potrebu návrh pozmeniť a doplniť: neoslabiť ho, ale jasne stanoviť, kedy a za akých okolností by malo byť testovanie na zvieratách dovolené.
<P>
Správa Výboru pre poľnohospodárstvo a rozvoj vidieka predstavuje podľa mňa kompromis medzi zabezpečením ďalšieho fungovania výskumu v EÚ a zlepšením životných podmienok zvierat. Z hľadiska životných podmienok zvierat je to krok vpred. Ide predovšetkým o presadzovanie alternatív k testom na zvieratách pomocou finančnej podpory, väčšieho dôrazu na tri zásady a posilnením úlohy Európskeho centra pre validáciu alternatívnych metód (ECVAM).
<P>
Okrem toho som navrhol pravidelné tematické preskúmania testov na primátoch s cieľom určiť a postupne zrušiť testy, ktoré už nie sú potrebné.
<P>
Je to krok vpred aj z hľadiska lekárskeho výskumu. Zmodernizujú sa súčasné zastarané právne predpisy a umožní sa ďalšie fungovanie lekárskeho výskumu v prípadoch, keď je taký výskum vedecky a eticky odôvodnený. Myslím si, že to má zásadný význam. Tiež chceme, aby došlo k obmedzeniu testov na zvieratách. Európski občania však právom požadujú dostupnosť tých najlepších a najúčinnejších liekov.
<P>
Kvalitný európsky výskum a vývoj je absolútne potrebný. Očkovacie látky na detskú obrnu, rubeolu, hepatitídu B, záškrt, osýpky, príušnice a meningitídu, ako aj lieky používané pri kombinovanej terapii HIV, lieky na kontrolu astmy, systémy podpory života pre predčasne narodené deti a hlboká mozgová stimulácia pri Parkinsonovej chorobe sa všetky vyvinuli s použitím testovania na zvieratách, najmä na primátoch. Vďaka tomu došlo k záchrane alebo skvalitneniu miliónov životov.
<P>
Kým nebudú existovať alternatívy, myslím si, že by nebolo múdre tieto typy testov zakázať, a to ani priamo ani nepriamo v dôsledku zlej formulácie právnych predpisov. Táto smernica stanoví rámec na to, aby sme testy na zvieratách mohli postupne zrušiť, len čo budú k dispozícii alternatívne metódy. Významne uľahčuje hľadanie alternatív a pevne vytyčuje cestu k postupnému úplnému zrušeniu testov na zvieratách. Vo Výbore pre poľnohospodárstvo a rozvoj vidieka sme vypracovali dobrý kompromis. Zdá sa však, že skupina liberálov chce túto dohodu rozniesť na kopytách. Naliehavo ich žiadam, aby nehlasovali proti tejto správe, lebo sa tým na niekoľko rokov zbrzdí vývoj v oblasti životných podmienok zvierat, a bolo by z ich strany úplne nesprávne, keby takto postupovali.
<SPEAKER ID="187" NAME="Stavros Dimas" LANGUAGE="EL">
Vážená pani predsedajúca, som rád, že máme dnes večer príležitosť diskutovať o návrhu na revíziu smernice o ochrane zvierat používaných na vedecké účely. Chcel by som spravodajcovi pánovi Parishovi a trom parlamentným výborom, ktoré sa správou zaoberali, poďakovať za ich úsilie a pripomienky. Som si istý, že dialóg, ktorý bude teraz nasledovať, bude konštruktívny.
<P>
Mnohé členské štáty už dávno prijali vlastné vnútroštátne právne predpisy týkajúce sa ochrany zvierat používaných na vedecké účely. V dôsledku toho existuje v Európe rôzna úroveň ochrany. Revíziou sa dosiahne harmonizácia úrovne ochrany v rámci Spoločenstva a zaručí sa hladké fungovanie vnútorného trhu. Cieľom Komisie je zdokonalenie právnych predpisov Európskej únie týkajúcich sa pokusov na zvieratách. Na jednej strane sa obmedzí počet pokusných zvierat a na druhej strane sa zabezpečí náležitá starostlivosť a zaobchádzanie so zvieratami používanými na pokusy, tak ako sa to vyžaduje v Protokole o ochrane a dobrých životných podmienkach zvierat, ktorý tvorí dodatok k Zmluve o založení Európskeho spoločenstva.
<P>
Naším cieľom je, aby sa vďaka tejto revízii v celej Európskej únii výrazne zlepšili životné podmienky pokusných zvierat. Požiadavky na životné podmienky zvierat sú v súčasnosti oficiálne zahrnuté do Zmluvy o Európskej únii a musia sa zohľadňovať pri vytváraní politiky v odvetviach ako vnútorný trh. Na formulovaní návrhu sa zúčastnili odborníci a špecialisti v oblasti testovania na zvieratách, výskumná obec, priamo zainteresované odvetvia priemyslu a občania, pričom sa uplatnili transparentné postupy a nikto nebol z procesu vylúčený. Návrh sa tiež opiera o dôkladne vypracované hodnotenie vplyvu. Okrem toho boli do tohto procesu významnou mierou zapojené mnohé vedecké agentúry. Pred vypracovaním návrhu bola vykonaná porovnávacia analýza možných výhod a nákladov v prípade prijatia alebo neprijatia opatrenia. Návrh predstavuje dosiahnutie potrebnej vyváženosti; na jednej strane presadzuje hospodársku súťaž a výskum v Európe a na druhej strane plne zohľadňuje požiadavky na životné podmienky zvierat. Komisia sa dôkladne zaoberala obavami niektorých strán, že návrh by v dôsledku údajného administratívneho zaťaženia alebo nákladov spojených s určitými požiadavkami na životné podmienky zvierat z Európy vyhnal európsky výskum. Nič však nenaznačuje tomu, že by malo dôjsť k podobnému úniku do krajín mimo EÚ. Niektoré normy týkajúce sa životných podmienok zvierat, ktoré sú obsiahnuté v našom návrhu, a mnohé sprísnené postupy na udeľovanie licencií už platia v členských štátoch, ktoré určujú smerovanie v oblasti svetového výskumu. Okrem toho náš návrh zavádza opatrenia na minimalizovanie administratívnej záťaže. Medzi prijatím prísnych noriem v oblasti životných podmienok zvierat a podporou špičkového vedeckého výskumu nie je v skutočnosti žiadny rozpor. Práve naopak, tieto dve veci sú navzájom prepojené.
<P>
Podľa návrhu Komisie bude udeľovanie licencií pre výskum na zvieratách, ktoré sú stále pri vedomí, sprevádzať systematické, nezávislé etické hodnotenie. Toto uvedie do praxe zásady obnovenia, obmedzenia a zlepšenia v oblasti používania zvierat. Tieto ustanovenia sú základnými cieľmi revízie. Naše ciele sa nám nepodarí dosiahnuť, ak udeľovanie licencií nahradíme tichým súhlasom s každým typom výskumu alebo ak dovolíme, aby etické hodnotenie vykonávali tí, ktorí sú na výskumnom projekte priamo zainteresovaní.
<P>
A nakoniec Komisia chce predísť akýmkoľvek prerušeniam práve prebiehajúcich vedeckých projektov a minimalizovať administratívne zaťaženie. Preto necháva priestor na flexibilitu pri uplatňovaní smernice a podporuje využitie existujúcej infraštruktúry v členských štátoch, kdekoľvek je to možné.
<P>
Dámy a páni, prepracovaný návrhu povedie k obnove hladkého fungovania vnútorného trhu, zlepšeniu noriem v oblasti životných podmienok zvierat a podpore výskumu. Súčasné právne predpisy treba naliehavo posilniť a zlepšiť primerane vyváženým spôsobom, a presne to sa dosiahne návrhom Komisie.
<SPEAKER ID="188" NAME="Marios Matsakis">
spravodajca Výboru pre životné prostredie, verejné zdravie a bezpečnosť potravín požiadaného o stanovisko. - Vážená pani predsedajúca, je to nevyhnutné zlo dnešných čias, že výskum v oblasti zdravia ľudí a zvierat si, žiaľ, ako nutnosť vyžaduje testy na zvieratách. Som pevne presvedčený, že žiadny skutočný vedec nemá radosť z testov na zvieratách a nerobí ich v prípade, že má k dispozícii iné výskumné prostriedky. Prirodzene, takýto výskum musí byť k použitým zvieratám vždy čo najhumánnejší.
<P>
V tejto súvislosti sa smernica, ktorá je predmetom rozpravy, snaží - a podľa mňa správne - významne a rázne zlepšiť situáciu. Dôležitými oblasťami, ktoré stoja za zmienku, sú ochrana zásad etického preskúmania a udeľovania povolení, ako aj koncepcie lepších vnútroštátnych kontrol a zvýšenej transparentnosti postupov. Je potrebné zdôrazniť, že vedecký a politický svet by si mal neustále klásť za cieľ postupné zrušenie používania zvierat vo výskume, a to vtedy, ak a keď budú k dispozícii iné a účinné spôsoby nevyužívajúce zvieratá.
<SPEAKER ID="189" NAME="Esko Seppänen" LANGUAGE="FI">
Vážená pani predsedajúca, pán komisár, správa Výboru pre poľnohospodárstvo a rozvoj vidieka je kompromisom, ktorý vyváženým spôsobom zohľadňuje stanoviská jednotlivých strán. Návrh Komisie bol pozmenený a doplnený tak, ako to navrhuje aj Výbor pre priemysel, výskum a energetiku.
<P>
Pokusy na zvieratách sa musia vykonávať vzhľadom na skutočnosť, že neexistujú žiadne alternatívne postupy vývoja liekov a očkovacích látok. Našou zodpovednosťou voči občanom EÚ je zabezpečiť, že v prípade choroby našich spoluobčanov uteší nádej, že lieky, ktoré potrebujú na svoje uzdravenie, sa vyvíjajú aj v Európe.
<P>
Zároveň majú tí, ktorí uskutočňujú testy na zvieratách, povinnosť dobre zaobchádzať s pokusnými zvieratami a spôsobovať im čo najmenšiu bolesť. Smernica je jasným zlepšením v oblasti životných podmienok zvierat. Mnohé pozmeňujúce a doplňujúce návrhy predložené Výborom pre poľnohospodárstvo sú rovnaké alebo podobné tomu, čo sme my, teda Výbor pre priemysel, navrhli. Správa Výboru pre poľnohospodárstvo by mala byť teda prijatá s čo najmenším počtom zmien.
<SPEAKER ID="190" NAME="Elisabeth Jeggle" LANGUAGE="DE">
Vážená pani predsedajúca, pán komisár, dámy a páni, smernica o testovaní na zvieratách vychádza z troch zásad (3R). Naším cieľom je nahradenie, obmedzenie a zmiernenie testovania na zvieratách. Aby sme to mohli dosiahnuť, musíme vytvoriť a podporovať alternatívne metódy. Po tretie, musíme dospieť ku kompromisu medzi životnými podmienkami zvierat a výskumom a pritom klásť dôraz na ľudské zdravie. Vážený pán komisár, zdôraznili ste tiež, že vo všetkých členských štátoch musíme mať rovnaké normy.
<P>
Súčasný legislatívny návrh vychádza z akčného plánu Spoločenstva na zabezpečenie ochrany a dobrých životných podmienok zvierat, ako aj zo stratégie zdravia zvierat. Chceme zaistiť vysokú úroveň ochrany a prísne normy v Európskej únii, ako aj na celom svete. Úplné zrušenie testovania na zvieratách bez toho, aby sme mali k dispozícii vhodnú náhradu v podobe iných metód, by v Európskej únii prekazilo väčšinu výskumov založených na tomto testovaní. Vedecké projekty by sa presunuli do zahraničia, prišli by sme o obrovské množstvo poznatkov, ktoré v súčasnosti máme, a stali by sme sa úplne závislí od iných krajín. Nájdenie kompromisu je preto dôležité a Výbor pre poľnohospodárstvo a rozvoj vidieka predložil rozumný kompromis. Nepochybne to nie je ľahká úloha, ale pre ľudí, ktorí trpia chorobami, to môže byť otázka prežitia.
<P>
Výsledok hlasovania vo Výbore pre poľnohospodárstvo a rozvoj vidieka z 31. marca tieto požiadavky spĺňa. Musíme tento kompromis, ktorý prijalo 72 % členov výboru, podporiť. Vyzývam preto poslancov Parlamentu, aby odmietli všetky ďalekosiahlejšie pozmeňujúce a doplňujúce návrhy, ktoré boli predložené, a hlasovali za pozmeňujúce a doplňujúce návrhy Skupiny Európskej ľudovej strany (kresťanských demokratov) a Európskych demokratov a Socialistickej skupiny v Európskom parlamente.
<P>
Moje srdečné poďakovanie patrí nielen pánovi spravodajcovi, ale aj mnohým mojim kolegom v Parlamente.
<SPEAKER ID="192" NAME="Roselyne Lefrançois" LANGUAGE="FR">
Vážený pán predsedajúci, pán komisár, dámy a páni, najprv by som chcela zložiť poklonu pánovi spravodajcovi Parishovi za kvalitu jeho práce a dôraz, ktorý kládol na spoluprácu so svojimi tieňovými spravodajcami.
<P>
Predtým, ako budeme zajtra v prvom čítaní hlasovať, chcela by som preskúmať základné myšlienky tejto správy. Negatívny obraz, ktorý má v súčasnosti testovanie na zvieratách medzi širokou verejnosťou, iba potvrdzuje nesporný význam tejto problematiky. Rovnako ako ja, aj vy určite v posledných týždňoch dostávate veľké množstvo listov od znepokojených občanov.
<P>
Hoci je našou povinnosťou navrhnúť znenie, ktoré zohľadňuje obavy verejnosti, nesmieme pritom zabúdať na požiadavky výskumných pracovníkov. Musím zdôrazniť, že nesmieme zabúdať, že výskumní pracovníci sú nielen legitímni zástupcovia tejto verejnej mienky, ale predovšetkým ľudia, ktorí majú v našej spoločnosti absolútne zásadnú úlohu.
<P>
Určite viete, že za posledných 20 rokov sa počet zvierat používaných na vedecké účely nezvýšil napriek tomu, že počet vedeckých publikácií v oblasti biomedicínskeho výskumu sa každé dva roky zdvojnásobil. S cieľom pochopiť problémy spojené s revíziou smernice som sa stretla s mnohými zainteresovanými stranami, ktoré v tejto otázke zastávajú rôzne názory.
<P>
Podľa mňa sa pôvodný text navrhovaný Komisiou skutočne vzďaľoval od základného účelu, na ktorý sa zvieratá používajú, a to dosahovať pokrok vo výskume. Z tohto dôvodu bolo nevyhnutné vrátiť otázku ľudského zdravia späť do jadra diskusií.
<P>
Je zrejmé, že ustanovenia týkajúce sa testovania na zvieratách musia byť zmenené a doplnené. Európsky výskum však nesmie trpieť negatívnymi dôsledkami vyplývajúcim z tohto nového právneho predpisu. Stratégia, ktorú som zvolila a ktorú využil aj pán spravodajca, sa preto týkala vyváženia tohto návrhu s cieľom zaistiť, aby neboli výskumní pracovníci poškodení.
<P>
Na základe správy schválenej vo Výbore pre poľnohospodárstvo a rozvoj vidieka som presvedčená, že sa nám podarí vytvoriť zrozumiteľný a prijateľný text, ktorý, ako dúfam, bude mať v Parlamente širokú podporu.
<SPEAKER ID="193" NAME="Jorgo Chatzimarkakis" LANGUAGE="DE">
Vážený pán predsedajúci, Mahátma Gándhí povedal: "Veľkosť národa a jeho morálny pokrok sa dá merať podľa toho, ako zaobchádza so zvieratami". Je to však veľmi citlivá otázka, a to najmä v prípade výskumu, pri ktorom sa používajú opice a hlavne ľudoopy. Z reakcie verejnosti vieme, že je to tak.
<P>
Komisia bola vystavená veľkému tlaku. Chcel by som sa zvlášť poďakovať pánovi komisárovi Dimasovi. Odviedli ste veľmi dobrú prípravnú prácu a zároveň priniesli dôležité zlepšenia životných podmienok laboratórnych zvierat, ktoré zahŕňajú predchádzajúce schválenie a následné kontroly všetkých testov. Rozšírili ste smernicu, aby zahŕňala všetky živočíšne druhy, nielen cicavce. Komisia tiež účinne vyriešila veľmi kontroverznú otázku týkajúcu sa testov na primátoch (okrem človeka). Toto testovanie sa obmedzilo na život ohrozujúce a mozgové choroby.
<P>
Žiaľ, mnohé podrobnosti návrhu Komisie boli zmenené a doplnené počas hlasovania vo výboroch. Napríklad normy, o ktorých som sa práve zmienil, boli hlasovaním vo Výbore pre poľnohospodárstvo a rozvoj vidieka postavené na hlavu. Aby som uviedol príklad, po hlasovaní vo Výbore pre poľnohospodárstvo a rozvoj vidieka budú testy automaticky schválené, ak sa v lehote 60 dní o nich oficiálne nerozhodne. Táto situácia je pre nás v Európe neospravedlniteľná.
<P>
Preto vyzývam svojich kolegov, aby si pozorne prečítali to, o čom budú zajtra hlasovať a neriadili sa iba usmerneniami o hlasovaní. Pánovi spravodajcovi som vďačný za to, že aj v poslednej minúte bol pripravený robiť kompromisy. Teší ma, že pán Parish zajtra plánuje prísť s ústnym pozmeňujúcim a doplňujúcim návrhom s cieľom zabezpečiť, aby boli pravidlá týkajúce sa doby schvaľovania projektov jasnejšie.
<P>
Je ale škoda, že článok 15 neprešiel. Tento článok dáva niektorým členským štátom možnosť zachovať si prísnejšie normy, ako je to napríklad v prípade Holandska. Prečo chceme znižovať normy, ktoré sú v Holandsku v súčasnosti veľmi vysoké? Naším spoločným cieľom musí byť hľadanie rovnováhy medzi vysokou úrovňou životných podmienok zvierat a intenzívnym výskumom. Už mám dosť toho uzemňujúceho dookola omieľaného tvrdenia, že výskum sa presunie do zahraničia. Nemusí to byť vždy pravda.
<P>
Schopenhauer povedal: "Hocijaký hlupák vie rozmliaždiť chrobáka, ale ani všetci profesori sveta nevedia nového chrobáka vytvoriť." Musíme poskytnúť súbor hodnôt, lebo to je naša práca.
<SPEAKER ID="194" NAME="Kartika Tamara Liotard" LANGUAGE="NL">
Teší ma, že Komisia sa chopila iniciatívy, pokiaľ ide o revíziu smernice o ochrane zvierat používaných na vedecké účely. Musíme výrazne znížiť používanie a aj utrpenie laboratórnych zvierat. Dá sa to dosiahnuť podporovaním vývoja rovnako účinných alebo účinnejších vedeckých metód, ale nesmie pritom dochádzať k prehnanému brzdeniu vývoja liekov.
<P>
Čo však pre mňa predstavuje problém, je skutočnosť, že niekoľko pozmeňujúcich a doplňujúcich návrhov, ktoré boli predložené, môže výrazne oslabiť tento návrh. Nesmieme spustiť zo zreteľa cieľ návrhu. Ide tu o ochranu laboratórnych zvierat a nie o obchodné zisky. Najdôležitejšie je zakázať postupy klasifikované ako kruté, v rámci ktorých môžu laboratórne zvieratá trpieť dlhotrvajúcou bolesťou. Tieto postupy sú neetické a barbarské.
<P>
Napokon využívanie primátov (okrem človeka) na účely testovania musí byť úplne zastavené - a urýchlene. V roku 2007 prijal Parlament v tejto veci písomné vyhlásenie a ja sa domnievam, že nadišiel čas nahradiť slová skutkami.
<SPEAKER ID="195" NAME="Bastiaan Belder" LANGUAGE="NL">
Vážený pán predsedajúci, prísne normy v oblasti životných podmienok zvierat sú prejavom civilizovanosti a úcty voči iným živým bytostiam. Keďže požadujeme menej testov na zvieratách, v prípadoch, kde sú dostupné vhodné alternatívy k pokusom na zvieratách, je nutné tieto alternatívy využívať. Keďže požadujeme menej utrpenia zvierat, platí to aj pre vhodné postupy, ktoré toto utrpenie znižujú alebo vyžadujú menší počet laboratórnych zvierat.
<P>
Myslím si, že navrhované nariadené etické preskúmanie predstavuje pokrok. Prirodzene, cieľom tejto smernice nemôže byť nátlak na členské štáty, aby ako alternatívnu metódu prijali testovanie na ľudských embryách. Členské štáty musia v tejto veci uskutočniť svoje vlastné etické rozhodnutie.
<P>
Konečným cieľom Komisie je úplne odstrániť testovanie na zvieratách. Napriek tomu, že sa s týmto cieľom stotožňujeme, bohužiaľ, bez testovania na zvieratách sa zatiaľ nezaobídeme, ani nedokážeme definitívne povedať, kedy to bude možné. S pánom spravodajcom súhlasím v tom, že stanoviť už teraz konečný termín na zákaz testovania na zvieratách by bolo neuvážené a možno dokonca nebezpečné pre ľudské zdravie.
<SPEAKER ID="196" NAME="Françoise Grossetête" AFFILIATION="PPE-DE">
(FR) Vážený pán predsedajúci, naši občania volajú po rozsiahlejšom výskume, predovšetkým v biomedicínskej oblasti, s cieľom nájsť nové terapeutické metódy pre choroby, ktoré sú zatiaľ nevyliečiteľné. Ide napríklad o všetky neurodegeneratívne choroby, ako je napríklad Parkinsonova a Alzheimerova choroba. Taktiež vieme, že pokusy na zvieratách potrebujeme a že počet týchto pokusov na zvieratách sa v posledných rokoch našťastie znížil, pretože sme si stanovili za cieľ nájsť alternatívne riešenia.
<P>
Bohužiaľ však vieme, že v niektorých prípadoch tieto riešenia neexistujú a ešte stále musíme používať pokusy na zvieratách, predovšetkým na primátoch (okrem človeka). V tomto prípade musíme urobiť úplne všetko, čo je v našich silách, aby sme zabezpečili, že európsky výskum zostane na území Európy tak, aby sme mohli poskytovať maximálnu ochranu. Zohľadnenie bolesti zvieraťa počas pokusu poskytuje všetky záruky, že tieto pokusy povedú k správnym výsledkom.
<P>
Ponechajme si preto svoj výskum a predovšetkým zachovajme aj pokusy na zvieratách. Zabezpečme najmä to, aby sa tento výskum nepresídľoval mimo Európy.
<SPEAKER ID="197" NAME="Luis Manuel Capoulas Santos" AFFILIATION="PSE">
(PT) Vážený pán predsedajúci, pán komisár, dámy a páni, používanie zvierat na vedecké účely je veľmi citlivou záležitosťou, ktorá pri jednostrannom vnímaní vyvoláva kontroverzné a nezmieriteľné emócie. O tejto otázke nemožno diskutovať výlučne z hľadiska ochrany záujmov a práv zvierat. Rovnako je o tejto otázke nemožné diskutovať, ak sa berú do úvahy výlučne záujmy vedy alebo sa to odôvodňuje tým, že výsledky sa získavajú za najnižšiu možnú cenu.
<P>
Nikto nemôže byť ľahostajný k utrpeniu iných živých bytostí a už vôbec nie v prípade zvierat, ku ktorým máme tak blízko ako k primátom. Naša citlivosť sa však ešte viac zvyšuje vtedy, keď sme konfrontovaní s utrpením ľudí, ktoré spôsobilo nešťastie, vojna alebo choroba. Pri boji proti bolesti nesmieme vede odoprieť nástroje, ktoré potrebuje, teda ani používanie pokusných králikov.
<P>
Táto správa vytyčuje možnú rovnováhu medzi protirečivými hodnotami a emóciami, pred ktorými stojíme, a odhaľuje úsilie robiť ústupky, ktoré tento Parlament a najodhodlanejších poslancov môže iba povzniesť. Preto blahoželám tým, s ktorými som sa v tejto diskusii stretával najčastejšie - spravodajcovi Neilovi Parishovi a tieňovej spravodajkyni zo Socialistickej skupiny v Európskom parlamente (PSE) Roselyne Lefrançoisovej - za ich vynikajúcu prácu a konsenzus, ktorý dokázali dosiahnuť v takej komplikovanej a kontroverznej otázke.
<P>
V presvedčení, že pomôžeme znížiť mieru utrpenia zvierat bez toho, aby sme ohrozili vedecký pokrok v prospech ľudského zdravia a životaschopnosti európskeho výskumu, bude preto naša politická skupina, skupina PSE, hlasovať za túto správu a za pozmeňujúce a doplňujúce návrhy, ktorými sme sa ju snažili ďalej zlepšiť.
<SPEAKER ID="198" NAME="Zuzana Roithová" AFFILIATION="PPE-DE">
- (CS) Vážený pán predsedajúci, pán komisár, dámy a páni, taktiež som znepokojená utrpením laboratórnych zvierat, ale ako lekárka zároveň viem, že musíme robiť všetko, čo je v našich silách, aby sme pacientom čo najrýchlejšie sprístupňovali vakcíny a liečivá na liečbu starých a nových chorôb. Chcela by som poďakovať kolegom poslancom, ktorým sa podarilo nájsť skutočne vyvážený kompromis, ktorý rešpektuje a ctí etické zásady týkajúce sa zaobchádzania so zvieratami a zároveň umožňuje pokračovať vo výskumných projektoch. Táto smernica v prvom rade vysiela jasný politický signál, že chceme, aby naši vedci hľadali alternatívne metódy overovania výskumu nových liečiv s cieľom minimalizovať počet zvierat a počet testov a aby sa, samozrejme, zároveň dodržiavali všetky možné etické zásady tak, aby sa zabránilo utrpeniu zvierat. Chcela by som vám všetkým za tento výsledok poďakovať.
<SPEAKER ID="199" NAME="Caroline Lucas" AFFILIATION="Verts/ALE">
Vážený pán predsedajúci, nebudem predstierať, že táto správa bola veľkým sklamaním pre tých z nás, ktorí boli presvedčení, že spravodajca - ktorý je aj predsedom medziskupiny za dobré životné podmienky zvierat - mohol záujmy zvierat vo svojej správe zohľadniť aj príčinlivejšie.
<P>
Preto je nevyhnutné, aby sa pri hlasovaní o tejto správe prijalo niekoľko rozhodujúcich pozmeňujúcich a doplňujúcich návrhov. Predovšetkým rozsah oprávnenia sa musí vzťahovať na všetky projekty, nielen na postupy klasifikované ako kruté a mierne. Ak to nedokážeme zabezpečiť, bude to znamenať, že mnohé postupy spôsobujúce bolesť, strach a utrpenie by už nepodliehali centrálne monitorovanému etickému preskúmaniu. To by zasa efektívne podkopávalo uplatňovanie mnohých opatrení stanovených v celom návrhu.
<P>
Ak však budú naše pozmeňujúce a doplňujúce návrhy schválené, bude to znamenať obnovenie úsilia vo výskume a pri hľadaní alternatív k testovaniu na zvieratách, čo je mimoriadne kritickým prvkom v základnom a medicínskom výskume. Súčasné úsilie sa sústreďuje na regulované pokusy, ktoré tvoria iba 10 % pokusov, pri ktorých sa používajú zvieratá. V záujme zvierat aj ľudského zdravia je nevyhnutné, aby sa začali čo najskôr využívať modernejšie, efektívne testy bez použitia zvierat.
<SPEAKER ID="200" NAME="Stavros Dimas" LANGUAGE="EL">
Vážený pán predsedajúci, chcel by som poďakovať všetkým rečníkom za veľmi konštruktívne príspevky v dnešnej večernej rozprave. Dovoľte mi sformulovať niekoľko stručných poznámok k určitým pozmeňujúcim a doplňujúcim návrhom. S mnohými pozmeňujúcimi a doplňujúcimi návrhmi môže Komisia súhlasiť úplne, čiastočne alebo v zásade. Tieto pozmeňujúce a doplňujúce návrhy zahŕňajú návrhy na zlepšenie dôvernosti údajov súvisiacich s inštaláciami a personálom, ktorý pracuje so zvieratami. Zahŕňajú aj návrhy na pravidelné preskúmanie používania primátov (okrem človeka) na úrovni Európskej únie.
<P>
Boli vyjadrené aj obavy v súvislosti s kritériami rozsahov krutosti. Môžem vám oznámiť, že pred letnými prázdninami Komisia zvolá pracovnú skupinu expertov, aby preskúmala definíciu vhodných kritérií na používanie v Európskej únii. Nepochybne budeme musieť zachovávať rovnováhu - dosiahnutú v dôsledku podrobných konzultácií s priamo zainteresovanými stranami - medzi potrebami priemyslu a podporou výskumu na jednej strane a dobrými životnými podmienkami zvierat na strane druhej. V dôsledku toho sa musia zachovávať obmedzenia na používanie primátov (okrem človeka) a rovnako sa musí zachovávať zásada udeľovania povolení a nezávislého etického vyhodnocovania všetkých foriem výskumu, ktoré sú základnými prvkami tohto návrhu. Aby som to zhrnul, Komisia môže s 83 z 202 navrhnutých pozmeňujúcich a doplňujúcich návrhov súhlasiť úplne, čiastočne alebo v zásade. Sekretariátu Parlamentu pošlem zoznam s podrobnými stanoviskami Komisie k jednotlivým pozmeňujúcim a doplňujúcim návrhom.
<P>
Mimo tohto návrhu, ktorý je veľmi dôležitý a pre ktorý musíme zachovať rovnováhu medzi potrebami vedeckého výskumu a zlepšovaním ľudského zdravia a zároveň využívať metódy, ktoré sú ohľaduplné k zvieratám, napokon musím povedať, že Komisia za celý ten čas, čo som komisár, podnikla množstvo opatrení na ochranu zvierat. Chcel by som vám pripomenúť našu predchádzajúcu rozpravu o tuleňoch, mimoriadne radikálne opatrenia a reakciu v súvislosti s lovom veľrýb, otázky spojené s neudržateľným lovom najmä na jar a bezpečnostné opatrenia, ktoré majú predchádzať práve takýmto prípadom a ktoré sme ako Komisia podnikli po prvý raz.
<P>
Naozaj nedokážem pochopiť, ako môžu byť také praktiky, ako napríklad lov líšok alebo býčie, či kohútie zápasy, zlučiteľné so súčasnou kultúrou.
<SPEAKER ID="201" NAME="Neil Parish">
spravodajca. - Vážený pán predsedajúci, chcel by som sa veľmi pekne poďakovať za názory poslancom aj pánovi komisárovi.
<P>
Je správne, že tieto právne predpisy revidujeme. Je správne zmierňovať, obmedzovať a nahrádzať testovanie na zvieratách, kdekoľvek je to možné. Je správne, že túto pohnútku udržujeme v chode. Priemysel aj organizácie bojujúce za dobré životné podmienky zvierat veria, že je to potrebné.
<P>
Ide o otázku, ktorá podľa mňa značne presahuje politiku a ktorá je do značnej miery otázkou etickou, ktorú musíme správne usmerniť. Ja osobne som veľmi sklamaný, že pán Graham Watson na mňa osobne zaútočil v mojom vlastnom regióne a z tejto otázky urobil politickú otázku. Keby tu bol, povedal by som mu to do očí. Je to poľutovaniahodné, pretože nakoniec potrebujeme predložiť rozumný návrh.
<P>
Do tejto správy bolo vložené množstvo technických znalostí a práce. Táto správa sa nerodila ľahko. Vložili sme do nej veľa práce a dosiahli sme dobré kompromisy. Snažil som sa spojiť všetky strany s cieľom predložiť správu, ktorá bude prijateľná pre Parlament, prijateľná pre výskum a priemysel a prijateľná z hľadiska dobrých životných podmienok zvierat. Chcel by som vás všetkých vyzvať, aby ste ju podporili, pretože ak sa nám ju nepodarí presadiť, budeme čeliť niekoľkoročnému odkladu správy, čo by malo negatívne dôsledky pre priemysel a dobré životné podmienky zvierat. Takže by som chcel všetkých poslancov vyzvať, aby správu podporili.
<P>
Ak sú tu skupiny, ktoré sú rozhodnuté hlasovať proti správe, myslím si, že z dlhodobého hľadiska to spôsobí iba zdržanie dobrého návrhu, návrhu, ktorý pomôže zabezpečiť, aby bol v Európskej únii dostupný výskum, ktorý je užitočný z hľadiska kontroly chorôb a vývoja nových liečiv, návrhu, ktorý zároveň znižuje počet potrebných zvierat a skutočne podporí Európske centrum pre validáciu alternatívnych metód pri hľadaní alternatív. Takže by som chcel všetkých poslancov vyzvať, aby za správu hlasovali, pretože chceme mať ráno k dispozícii skutočne jednoznačný výsledok.
<SPEAKER ID="202" NAME="Predsedajúci">
Rozprava sa skončila.
<P>
Hlasovanie sa uskutoční zajtra (utorok 5. mája 2009).
<P>
Písomné vyhlásenia (článok 142)
<SPEAKER ID="203" NAME="Šarūnas Birutis  " LANGUAGE="LT">
Návrh správy Komisie značne podporuje rozvoj prístupu k otázke využívania zvierat na vedecké pokusy, ktorý presadzuje lepšie životné podmienky pre zvieratá. To predstavuje záväzok Komisie voči konečnému cieľu, ktorým je zrušenie pokusov na zvieratách.
<P>
Európska únia by sa mala usilovať o dosiahnutie tohto cieľa. Európsky parlament jasne vyjadril svoje presvedčenie, že na dosiahnutie konečného cieľa, ktorým je úplné vylúčenie zvierat z vedeckých pokusov, je potrebné urobiť viac.
<P>
So zreteľom na tento konečný cieľ však zatiaľ nie sme schopní úplne ukončiť pokusy na zvieratách. V rozvoji alternatívnych metód testovania, ktoré nezahŕňajú metódy testovania na zvieratách, je stále veľká medzera. Kým sa táto situácia nezmení, bolo by nerozumné a prípadne aj nepriaznivé pre ľudské zdravie nariadiť dátum, po ktorom by viac nebolo povolené testovanie na zvieratách alebo testovanie na istých druhoch živočíchov, ako napríklad na primátoch (primátoch okrem človeka). Prieskumy verejnej mienky zväčša tento prístup podporujú a nie je možné ich ignorovať.
<SPEAKER ID="997" NAME="Daciana Octavia Sârbu  " LANGUAGE="RO">
V prvom rade by som chcela zablahoželať Európskej komisii k návrhu na revíziu smernice 86/609/EHS, ale mrzí ma, že spravodajca nepredložil ambicióznejšie ciele.
<P>
Myslím si, že musíme investovať väčšie množstvo prostriedkov do výskumu zameraného na hľadanie alternatív k využívaniu zvierat na vedecké účely. Musíme donútiť laboratóriá, aby sa k využívaniu zvierat na vedecké pokusy uchyľovali v čo najmenšej miere, predovšetkým pokiaľ ide o zvieratá odobraté z voľnej prírody.
<P>
Som dôrazne proti využívaniu primátov (primátov okrem človeka) na biomedicínsky výskum, okrem prípadov, ak je potrebné ich využiť výlučne na pokusy v oblasti ochorení, ktoré ohrozujú život alebo spôsobujú invaliditu.
<P>
Z etického hľadiska je nutné vymedziť hornú hranicu bolesti, utrpenia a strachu zvierat, ktorú pri vedeckých procesoch nie je povolené prekročiť. Z toho vyplýva, že je nutné zakázať vykonávanie pokusov, ktoré spôsobujú bolesť, utrpenie alebo strach a ktoré budú pravdepodobne dlho trvať.
<P>
Som si vedomá toho, že verejné zdravie má prvoradý význam, ale nemôžeme dovoliť, aby boli zvieratá pri testovaní liečiv vystavené nadmernému utrpeniu.
<P>
Podporujem tiež pozmeňujúci a doplňujúci návrh, ktorý stanovuje, že smernica nesmie zabraňovať členským štátom, aby uplatnili alebo prijali prísnejšie vnútroštátne opatrenia, ktorých cieľom je zlepšenie životných podmienok a ochrany zvierat využívaných na vedecké účely.
