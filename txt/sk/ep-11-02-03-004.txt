<CHAPTER ID="004">
Nástroj financovania rozvojovej spolupráce - Nástroj financovania na podporu demokracie a ľudských práv vo svete [zmena a doplnenie nariadenia (ES) č. 1889/2006] - Nástroj financovania rozvojovej spolupráce [zmena a doplnenie nariadenia (ES) č. 1905/2006] - Ustanovenie nástroja financovania spolupráce s industrializovanými krajinami [zmena a doplnenie nariadenia (ES) č. 1934/2006] (rozprava) 
<SPEAKER ID="008" NAME="Predsedajúca">
Ďalším bodom programu je spoločná rozprava na tieto témy:
<P>
odporúčanie do druhého čítania pána Goerensa v mene Výboru pre rozvoj o nástroji financovania rozvojovej spolupráce [16447/1/2010 - C7-0424/2010 -,
<P>
odporúčanie do druhého čítania pani Lochbihlerovej a pani Gálovej v mene Výboru pre zahraničné veci k pozícii Rady v prvom čítaní na účely prijatia nariadenia Európskeho parlamentu a Rady, ktorým sa mení a dopĺňa nariadenie (ES) č. 1889/2006 o zavedení nástroja financovania na podporu demokracie a ľudských práv vo svete [16446/1/2010 - C7-0427/2010 -,
<P>
odporúčanie do druhého čítania pána Mitchella v mene Výboru pre rozvoj o nástroji financovania rozvojovej spolupráce (ktorým sa mení a dopĺňa nariadenie (ES) č. 1905/2006) [16442/1/2010 - C7-0426/2010 -,
<P>
odporúčanie do druhého čítania pána Scholza v mene Výboru pre medzinárodný obchod o ustanovení nástroja financovania spolupráce s industrializovanými krajinami a územiami a inými krajinami a územiami s vysokými príjmami (ktorým sa mení a dopĺňa nariadenie (ES) č. 1934/2006).
<SPEAKER ID="009" NAME="Charles Goerens" LANGUAGE="FR">
Dnes sa do druhého čítania predkladá návrh nariadenia, ktorým sa vytvára program sprievodných opatrení týkajúcich sa banánov z afrických, karibských a tichomorských štátov (AKT).
<P>
Chcem len pripomenúť, že v prípade krajín AKT, ktoré sú vývozcami banánov, sme žiadali o čo najväčší počet sprievodných opatrení. Ich situácia sa pravdepodobne zhorší nadobudnutím platnosti dohody s výrobcami zo Spojených štátov a Latinskej Ameriky v rámci Svetovej obchodnej organizácie (WTO) s cieľom ukončiť obchodný spor o clách v súvislosti s banánmi. Na základe dohody sa dovozné clá na banány do roku 2017 znížia zo sumy 176 EUR za tonu na 114 EUR za tonu.
<P>
V prípade banánov z krajín AKT sa však v rámci Európskej únie bude naďalej poskytovať bezcolný prístup. Zhoršenie situácie v týchto krajinách po nadobudnutí platnosti obchodnej dohody viedlo tieto krajiny k rokovaniam o sprievodných opatreniach týkajúcich sa banánov (BAM) s Európskou úniou.
<P>
Náš Výbor pre rozvoj, ktorého som spravodajcom, dokázal v prvom čítaní zabezpečiť prijatie týchto zlepšení pôvodného textu.
<P>
Po prvé, dôraz sa kladie na odstránenie chudoby a zlepšenie životných podmienok, čo sú hlavné ciele odporúčaných opatrení.
<P>
Po druhé, za hlavných príjemcov týchto opatrení sa považujú drobní poľnohospodári a malé subjekty.
<P>
Po tretie, v nariadení sa venuje osobitná pozornosť aspektom, ktoré sa týkajú environmentálnych, zdravotných a pracovných noriem.
<P>
Po štvrté, zaviedli sa transparentné kritériá na rozdelenie finančných prostriedkov.
<P>
Na záver chcem uviesť, že sa dosiahla dohoda o predbežnom posúdení, ktoré je potrebné vykonať 18 mesiacov pred ukončením programu.
<P>
Okrem toho Parlament a Rada dosiahli dohodu o financovaní sprievodných opatrení na roky 2010 a 2011. Všetky uvedené pokroky bez problémov spĺňajú očakávania krajín AKT. Jediný sporný bod sa týka horizontálnej otázky uplatňovania delegovaných aktov v súvislosti s nástrojom financovania rozvojovej spolupráce (DCI). Naša požiadavka sa opiera o náš výklad článku 290 Lisabonskej zmluvy.
<P>
Európsky parlament si želá vyjadriť svoj názor, pokiaľ ide o strategické rozhodnutia, ktoré Komisia prijíma v súvislosti s financovaním vonkajšej činnosti. Rada doteraz odmietala prisúdiť Parlamentu úlohu, ktorú si v rámci fungovania nástrojov financovania zaslúži.
<P>
Otázky sa musia objasniť a na tomto bode trvám veľmi dôrazne. Odmietame, aby nás nazývali problémovou inštitúciou. Parlament a Výbor pre rozvoj to potvrdzujú vo svojej každodennej činnosti. Vyzývam preto svojich kolegov poslancov, aby zachovali pozíciu prijatú v prvom čítaní a drvivou väčšinou hlasovali za text, ktorý som práve predložil na schválenie.
<SPEAKER ID="010" NAME="Barbara Lochbihler" LANGUAGE="DE">
Otázky zaručenia ľudských práv, podpory a rozvoja demokratických štruktúr a boja proti korupcii predstavujú základné požiadavky ľudí, ktorí protestujú v uliciach Tuniska, Egypta a Jemenu. Tieto ciele chcú dosiahnuť mierovými prostriedkami a v nádeji, že tým dosiahnu zmenu, aby ľudia v Maghrebe a v arabskom svete mohli uplatňovať svoje právo na slobodu prejavu a slobodu tlače, svoje právo na slobodné voľby a právo na občiansku účasť. Uplatňovanie týchto práv je presne to, čo chceme podporiť svojím nástrojom financovania na podporu demokracie a ľudských práv. Doteraz sa v uvedených krajinách mohol uplatňovať obmedzene, pretože situácia v nich je vo všeobecnosti taká, že ktokoľvek s rozdielnym názorom mohol očakávať prenasledovanie a mučenie.
<P>
Veľmi vítam to, že - ako sme počuli včera na stretnutí pracovnej skupiny - Komisia už vypracovala podrobné plány na využitie nástroja financovania takým spôsobom, že vzniknú krátkodobé, strednodobé a dlhodobé projekty, ktoré je možné v súčasnosti využiť na podporu demokratickej transformácie v Tunisku. Bolo by dobré, keby sme na základe týchto plánov mohli v budúcnosti vytvoriť model, ktorý možno tiež využiť v prípade vzniku podobnej zásadnej transformácie v iných štátoch. Pevne verím, že Komisia sa bude zaoberať návrhmi, ktoré predložila parlamentná delegácia v Tunisku. Týka sa to napríklad reformy justície.
<P>
Nástroj na podporu demokracie a ľudských práv je štruktúrovaný takým spôsobom, aby sa mohol využiť na podporu tých subjektov v rámci rozličných občianskych štruktúr, ktoré sa usilujú o zlepšenie situácie v oblasti ľudských práv. Môže sa to týkať vlád, medzinárodných inštitúcií pôsobiacich v oblasti ľudských práv alebo jednotlivcov, ktorí potrebujú podporu v úlohe obhajcov ľudských práv. Vo všeobecnosti možno uviesť, že je to kvalitná štruktúra práve preto, že v určitých situáciách umožňuje konať bez súhlasu príslušnej vlády. V žiadnom prípade to nepovažujem za zásah do vnútorných záležitostí, pretože podstatou ľudských práv je to, že musíme byť schopní odolávať štátnemu nátlaku a štátnemu násiliu voči obyvateľom a voči každému občanovi.
<P>
Samozrejme, musíme preskúmať jednotlivé projekty, ako aj priority nástroja na podporu demokracie a ľudských práv a podrobiť ich neustálemu kritickému hodnoteniu. Doteraz bol nástroj pomerne nový, takže nemalo zmysel vykonávať hodnotenie, ktoré by pre nás bolo málo prínosné. Preto je o to dôležitejšie, aby sme v súčasnosti pripravili a uskutočnili nadchádzajúce komplexné hodnotenie. Cieľ musí spočívať v objasnení účinkov jednotlivých opatrení a v tom, aby sme v prípade potreby mohli znova určiť priority a pracovné metódy.
<P>
Tento nástroj financovania spĺňa základnú zásadu komplementárnosti medzi všetkými nástrojmi financovania. Opakovane sa však v praxi stretávame s tým, že tento pomerne skromný finančný nástroj sa využíva na financovanie projektov, ktoré by mohli zjavne súvisieť s geografickým nástrojom. Táto otázka vzniká aj v prípade dialógov o ľudských právach. Z uvedeného dôvodu by sme určite nemali súhlasiť so žiadnymi zníženiami v rámci tohto skromného nástroja a musíme tiež dohliadať, aby sa nevyužíval na financovanie projektov, na ktoré v skutočnosti nie je určený.
<P>
Na záver chcem v súvislosti s otázkou delegovaných aktov uviesť, že ide o záležitosť, v rámci ktorej musíme ešte dosiahnuť dohodu pre každý nástroj financovania. V mnohých oblastiach politiky, ako je napríklad oblasť životného prostredia a dopravy, nedochádza k rozporom v súvislosti s tým, čo možno považovať za delegované akty. V oblasti zahraničnej politiky sa to však považuje za mimoriadne spornú otázku. Najmä po prijatí Lisabonskej zmluvy je však veľmi dôležité, aby sme aj my ako Parlament mali spolurozhodovacie právomoci v oblasti zahraničnej politiky na úrovni strategického zamerania programov týkajúcich sa nástrojov financovania.
<SPEAKER ID="011" NAME="Kinga Gál">
spravodajkyňa. - (HU) Všetky vyjadrenia mojej spoluspravodajkyne pani Lochbihlerovej sú mimoriadne dôležité, keď si uvedomíme, že súčasná napätá medzinárodná situácia, mám na mysli situáciu v severoafrických krajinách Tunisku a Egypte, o ktorých sme rokovali včera, ukazuje, že na pozornosti, ktorú venujeme napríklad tomuto nástroju financovania na podporu ľudských práv, v skutočnosti naozaj záleží a že jeho vplyv v praxi a na konkrétnom mieste môže byť dôležitý. Práve to je prvý zásadný dôvod, prečo Parlament požaduje kontrolnú právomoc v súvislosti s týmto nástrojom.
<P>
Pokiaľ ide o podstatné otázky, o ktorých sa rokovalo v rámci rozpravy v prvom čítaní v októbri minulého roka, ktorá bola zameraná na podporu fungovania miestnych mimovládnych organizácií kľúčového významu, inštitúcie sa zhodli. Teraz v druhom čítaní sa musíme venovať druhej stránke problému. Ide konkrétne o rozpravu o medziinštitucionálnej dohode o práve Parlamentu na demokratickú kontrolu. Je známe, že otázka nástrojov financovania vrátane otázky tohto nástroja na podporu demokracie a ľudských práv bola rok súčasťou medziinštitucionálneho zápasu.
<P>
Lisabonská zmluva posilnila právo Európskeho parlamentu na demokratickú kontrolu. Ten je v skutočnosti inštitúciou delegovaných aktov a sme presvedčení, že v súčasnej situácii sa musia posilniť a uplatňovať. Tento konkrétny balík, prípad delegovaných aktov, môže byť prvým významným príkladom toho, že úloha Európskeho parlamentu je od 1. decembra 2009 naozaj dôležitejšia. Preto v druhom čítaní, a veľmi pravdepodobne aj počas následného procesu uzatvárania dohody, tiež bojujeme o uznanie práva Európskeho parlamentu na demokratickú kontrolu. Ja a moja kolegyňa sme presvedčené, že je to dôležité najmä v prípade nástroja financovania na podporu demokracie a ľudských práv. Ako sme práve počuli, je to preto, že cieľom tohto nástroja je slúžiť ľudským právam, zásadám právneho štátu a ochrane demokracie. My pritom podporujeme konkrétne práva, ako je napríklad boj za práva žien a detí, boj proti trestu smrti, mučeniu a krutému, neľudskému a ponižujúcemu zaobchádzaniu. Naším cieľom je pomáhať obhajcom ľudských práv v ich úsilí, a to aj vo veľmi nepriaznivej situácii. Toto je ďalší dôvod mimoriadnej dôležitosti tohto nástroja. Jeho príjemcami sú mimovládne organizácie, ktoré majú v niektorých krajinách vážne nevýhody. Všetky uvedené skutočnosti odôvodňujú to, že my, Parlament, by sme mali mať možnosť vyjadriť svoj názor pri vytváraní stratégie a rámcových programov a pri navrhovaní budúcich plánov. Môžeme totiž uskutočňovať zásadnejšie kroky prostredníctvom každoročného monitorovania a nielen jednoduchým kladením otázok o našich stanoviskách v rámci dvojročných finančných cyklov. Žiadame o vašu podporu uvedeného postupu, aby sme v súčasnom období po prijatí Lisabonskej zmluvy aj my mohli naozaj konať v duchu zmluvy. Verím, že Komisia aj Rada pochopia nevyhnutnosť tohto kroku počas nadchádzajúceho procesu uzatvárania dohody.
<SPEAKER ID="012" NAME="Helmut Scholz" LANGUAGE="DE">
Nástroj financovania spolupráce s industrializovanými krajinami a územiami a inými krajinami a územiami s vysokými príjmami (ICI) sa v tomto volebnom období zásadne mení a dopĺňa. Plánujeme spoločne rozdeliť až 348 miliónov EUR na spoluprácu v oblasti vedeckých, akademických výmen vrátane programu Erasmus Mundus, kultúry, ochrany životného prostredia a energie z obnoviteľných zdrojov, ako aj v oblasti stimulácie bilaterálnych obchodných vzťahov. Osobitná pozornosť by sa mala venovať malým a stredným podnikom.
<P>
Nový aspekt spočíva v ďalšom použití nástroja, ktorý poznáme ako ICI Plus. Týmto nástrojom je možné v súčasnosti financovať tiež projekty v rozvojových krajinách. Ide najmä o projekty, na ktoré sa nevzťahuje všeobecné vymedzenie opatrení v oblasti rozvojovej pomoci. Tie zahŕňajú projekty a opatrenia, akými sú napríklad vyslanie európskych študentov na univerzity v Afrike, Ázii alebo Latinskej Amerike, čo je úplne nový prvok. V súčasnosti, keď má EÚ väčšiu zodpovednosť pretvoriť spoluprácu v rámci partnerstva s čoraz väčším počtom štátov, zohráva možnosť nezávislého rozvoja v tomto procese mimoriadnu úlohu.
<P>
Prepracovanie nariadenia musí jasným spôsobom označovať príležitosti a úlohy, ktoré vyplývajú z rozšírenia jeho geografického rozsahu pôsobnosti. Jasne sa v ňom uvádza, kto, na aký účel a za akých podmienok môže získať finančnú pomoc. Ďalším novým prvkom tohto nástroja je, že v nariadení sa podrobne uvádza, že rozdelením finančných prostriedkov sa musí zabezpečiť, aby partnerské krajiny dodržiavali základné pracovné normy Medzinárodnej organizácie práce a aby sa usilovali o znižovanie emisií skleníkových plynov ako dôležitého prínosu k medzinárodnému boju proti zmene klímy.
<P>
Rovnako dôležité je to, že zásady právneho štátu a otázka ľudskej dôstojnosti pri práci sú nadradené úlohám v oblasti spolupráce. Pred začiatkom druhého čítania mi dovoľte znova zopakovať moje presvedčenie o nevyhnutnosti zabezpečiť, aby pri poskytovaní finančnej pomoci nedochádzalo k žiadnym ústupkom v súvislosti so základnými zásadami Európskej únie. Pri podpore projektov v rozvojových krajinách musíme v budúcnosti venovať pozornosť súladu politík a najmä zosúladeniu s opatreniami na boj proti potravinovej kríze. Pri hlasovaní v pléne v prvom čítaní sa aj napriek tesnej väčšine rozhodlo, že na nástroj ICI Plus by nemali byť vyčlenené žiadne finančné prostriedky, ktoré boli doteraz rozdelené na rozvojovú pomoc.
<P>
Náš postoj k tejto otázke je pred začiatkom druhého čítania čoraz jednotnejší, rovnako ako v prípade všetkých nástrojov financovania. Po úspešných kompromisných rokovaniach medzi Radou a Európskym parlamentom sme nástroj ICI Plus prispôsobili úlohám budúcnosti. Všetky podstatné otázky schválila väčšina v pléne. Zatiaľ je všetko v poriadku alebo sa to aspoň zdá. Stále sa však nerozhodlo o našom budúcom riešení otázky rozdelenia právomocí medzi dva zákonodarné orgány EÚ na základe nadobudnutia platnosti Lisabonskej zmluvy predovšetkým v oblasti komunitarizovanej medzinárodnej obchodnej politiky. V súvislosti s touto otázkou ide o demokraciu a najmä o takzvané delegované akty. Na túto tému má Európsky parlament, Komisia a Rada stále rozdielne názory.
<P>
O čo tu ide? Chceme splniť svoje záväzky voči našim voličom. Chceme zistiť, či je viacročné strategické plánovanie Európskej služby pre vonkajšiu činnosť a Komisie v súvislosti s vykonávaním našich nariadení v súlade s charakterom zákonodarného orgánu. Komisia v minulosti, bohužiaľ, príliš často zaujímala postoj, že na papier môžeme napísať všetko, čo chceme. Lisabonská zmluva nám ako zákonodarnému orgánu vymedzuje novú úlohu a povinnosť a my požadujeme právo veta. Všetci spravodajcovia pre rôzne nástroje financovania zahraničnej politiky, predsedovia výborov a vedúci predstavitelia skupín súhlasia s tým, že za toto demokratické právo musíme bojovať.
<P>
Správanie, ktorého sme doteraz boli svedkami, ukazuje, že túto zásadu ešte neuznali všetky tri orgány Európskej únie. Dnes odhodlane bránime svoje právo na kontrolu, pretože Komisia musí v budúcnosti vychádzať pri plánovaní z toho, čo ustanovil zákonodarný orgán, a nie z obsahu vlastných oznámení.
<SPEAKER ID="013" NAME="Karel De Gucht">
člen Komisie. - V druhej rozprave o týchto finančných nástrojoch v oblasti vonkajších vzťahov zastupujem pána Andrisa Piebalgsa, ktorý je v zahraničí z dôvodu dlho plánovanej povinnosti.
<P>
Najprv by som chcel poďakovať spravodajkyniam pani Gálovej, pani Lochbihlerovej a spravodajcom pánom Mitchellovi, Scholzovi a Goerensovi. V rámci činnosti na týchto dokumentoch sme veľmi dobre spolupracovali a okrem delegovaných aktov prevláda v podstate medzi troma príslušnými inštitúciami zhoda.
<P>
Ostatné otázky zostávajú nevyriešené z dôvodu širšieho medziinštitucionálneho vzťahu v novej situácii vyplývajúcej zo zmluvy. V súčasnosti sa nachádzame v zložitom období z politického hľadiska a z hľadiska nášho fungovania, ktorému partneri v zahraničí nerozumejú, pretože zavádzanie základných aktov je vnútornou záležitosťou EÚ.
<P>
Aj napriek tomu, že ako komisár pre obchod nezodpovedám za žiadny z uvedených nástrojov, slúžia na podporu celého radu cieľov politiky EÚ vrátane oblasti obchodu a umožňujú nám zostať dôležitými aktérmi v rámci zahraničnej politiky.
<P>
Od vašej poslednej rozpravy v októbri sa do konca roka neprijala dohoda v prvom čítaní. Túto situáciu si uvedomujete. Parlament očakáva, že článok 290 zmluvy, v ktorom sa ustanovuje postup známy ako delegované akty, sa bude týkať prijímania strategických dokumentov a viacročných akčných programov. Vo svojej pozícii v prvom čítaní však Rada odmietla vaše pozmeňujúce a doplňujúce návrhy, ktoré sa týkali delegovaných aktov.
<P>
Je veľmi dôležité, aby sme dohodu dosiahli rýchlo najmä v súvislosti s nástrojom ICI Plus a návrhom sprievodných opatrení týkajúcich sa banánov. Komisia inak nebude môcť plniť príslušný rozpočet.
<P>
Presnejšie povedané, v súvislosti s nástrojom ICI Plus sa domnievam, že každý súhlasí s tvrdením, že tento nástroj je navrhnutý na podporu záujmov EÚ v industrializovaných krajinách. Niektoré z nich sú hlavnými strategickými partnermi, ktorí nebudú čakať na našu administratívnu pripravenosť. Iné krajiny súťažia o to, aby zaplnili medzery, ktoré vytvárame, či už ide o energetickú spoluprácu, podporu podnikov, ciele digitálnej agendy a podobne.
<P>
Pokiaľ ide o sprievodné opatrenia týkajúce sa banánov, môžem iba zdôrazniť, a dúfam, že z pozície komisára pre obchod to má význam, že neoddeliteľne súvisia so Ženevskou dohodou, ktorá ukončila náš najdlhší obchodný spor v rámci organizácie WTO a Všeobecnej dohody o clách a obchode (GATT), ktorý trval takmer 20 rokov.
<P>
Cieľom sprievodných opatrení je podporiť 10 krajín AKT, ktoré sú vývozcami banánov, pri ich adaptácii na zníženie ich preferenčného rozpätia v dôsledku Ženevskej dohody. Je preto mimoriadne dôležité, aby sme zachovali dôveryhodnosť EÚ ako vyjednávača medzinárodného obchodu tým, že si budeme vážiť svoje záväzky. V tomto prípade sme zaviazaní najmä krajinám AKT, ktoré sú producentmi banánov.
<P>
Všimnite si širší obraz svetového obchodu s potravinami v súčasnosti a ťažkosti v niektorých krajinách, ktoré sú výrazne závislé od príjmov z vývozu jednej komodity alebo niekoľkých komodít. Myslím si, že táto otázka je pomerne naliehavá.
<P>
Chápem záujem Parlamentu o zapojenie sa v rámci strategických dokumentov a viacročného plánovania. Komisia predložila návrhy na podporu parlamentnej kontroly a ponúka iné kompromisné riešenia. Tie však nezískali podporu v Parlamente ani v Rade.
<P>
Dnes som tu preto, aby som zopakoval sľub, ktorý vám v októbri minulého roka dala pani Catherine Ashtonová a pán Andris Piebalgs s cieľom hľadať praktické politické riešenia. Rada, Komisia a Parlament, pracujme na dosiahnutí dohodnutých výsledkov teraz v druhom čítaní a všetci sa účelne zapojme, aby sme splnili tento cieľ.
<P>
Ďalšie oneskorenia so sebou prinášajú rozpočtové, politické, právne a dokonca aj sociálno-hospodárske dôsledky. Prijatím Lisabonskej zmluvy sa zmenil komitologický systém a Európskemu parlamentu sa prisúdili nové právomoci. Zároveň má EÚ silnejšiu úlohu a vytvorili sa nové štruktúry, aby zahraničnú politiku vykonávala koherentnejšie, komplexnejšie a jednotnejšie. Ďakujem vám za pozornosť a teším sa na rozpravu.
<SPEAKER ID="014" NAME="Maurice Ponga" LANGUAGE="FR">
Európsky parlament dnes druhýkrát predloží svoje rozhodnutie o zmene a doplnení v súvislosti s nástrojom financovania rozvojovej spolupráce, ktorým sa zavádzajú sprievodné opatrenia týkajúce sa banánov pre krajiny AKT, ktoré sú producentmi banánov. Dôvodom uvedených sprievodných opatrení sú znížené colné preferencie poskytnuté krajinám AKT po uzatvorení Ženevskej dohody so Spojenými štátmi a krajinami Latinskej Ameriky v decembri 2009. Európska únia prijala v tom období záväzok poskytnúť sumu vo výške 190 miliónov EUR v rámci podpory krajinám AKT s cieľom pomôcť im vyrovnať sa s touto novou konkurenciou.
<P>
V prvom čítaní sme zmenili a doplnili formu a obsah návrhu Komisie. Rada s nami nesúhlasila v súvislosti so zmenou formy. Z uvedeného dôvodu sa nariadenie dnes predkladá v druhom čítaní. Rada v skutočnosti odmietla umožniť uplatňovanie postupu delegovaných aktov v prípade strategických dokumentov a viacročných orientačných programov a odmietla tak uplatniť zlepšenia Lisabonskej zmluvy. Parlament sa rozhodol rýchlo reagovať, čo má zásadný význam.
<P>
Krajinám AKT tak vysielame dôrazný politický odkaz. Európsky parlament ich podporuje a robí všetko, čo je v jeho silách, aby zabezpečil čo najrýchlejšie uvoľnenie sumy vo výške 190 miliónov EUR. Odkaz však vysielame aj Rade. Európsky parlament bráni svoje výsady tak, ako je to stanovené v Lisabonskej zmluve. Teraz je na ťahu Rada. Európska únia prijala záväzok voči krajinám AKT. Rada by preto mala prevziať svoju zodpovednosť tak, ako to urobil Parlament.
<P>
(Rečník prijal otázku podľa postupu zdvihnutia modrej karty (článok 149 ods. 8.)
<SPEAKER ID="015" NAME="William" AFFILIATION="The Earl of) Dartmouth  (EFD">
Uvedomili ste si niekedy, pán Ponga, že daňový poplatník EÚ a predovšetkým britský daňový poplatník by možno uprednostnil, keby sa suma vo výške 190 miliónov EUR zmrazila navždy?
<SPEAKER ID="016" NAME="Maurice Ponga" AFFILIATION="PPE">
(FR) Ďakujem vám za otázku, lord Dartmouth. Chcem uviesť iba to, že boli prijaté medzinárodné dohody, na základe ktorých sa od Európskej únie vyžaduje, aby investovala do svojich vzťahov s krajinami AKT. Toto je jedna z dohôd, ktorú musí Európska únia uprednostniť. Pokiaľ ide o mňa, nikdy som nemal dojem, že by sa uvedených 190 miliónov EUR malo zmraziť.
<SPEAKER ID="017" NAME="Patrice Tirolien" LANGUAGE="FR">
Pozícia, ktorú dnes náš Parlament jednomyseľne prijal, iba dokazuje mimoriadnu dôležitosť otázky vykonávania právomocí pre tento Parlament. Pokiaľ však ide o otázku sprievodných opatrení týkajúcich sa banánov, táto dohoda je v súvislosti s našimi partnerskými krajinami AKT, ktoré sú producentmi banánov, zahanbujúca. Aj jeden rok po tom, ako tieto krajiny zákonným spôsobom získali kompenzáciu zo strany Komisie, v skutočnosti stále nedostali finančné prostriedky, aj keď ich Ženevská dohoda výrazne postihuje.
<P>
Preto ich dnes opäť spomínam a tvrdím, že práve z tohto dôvodu chceme ešte výraznejšie tlmočiť svoje požiadavky v súvislosti s tým, že tento Parlament musí vyjadriť svoj názor v rámci stratégie EÚ a v rámci všeobecných usmernení pre vonkajšiu pomoc. Sme odhodlaní nechytiť sa do pasce, ktorú nastavila Komisia a Rada. Transparentnosť európskych rozhodnutí musí predstavovať základ našej činnosti. Je to základný charakter zmluvy a podstata histórie.
<SPEAKER ID="018" NAME="Nirj Deva">
v mene skupiny ECR. - Táto otázka má technické a tiež ľudské hľadiská, ktoré sa týkajú chudoby. V rámci tejto spoločnej rozpravy by som najprv chcel Rade povedať, že úlohou Parlamentu je monitorovať, kontrolovať a otvorene, transparentne a zodpovedne skúmať spôsob vynakladania peňazí našich daňových poplatníkov v súvislosti s otázkou medzinárodného rozvoja.
<P>
Ak to Rada nedokáže uznať a nevie si uvedomiť, že delegované akty by mali byť predmetom vnútorných postupov Parlamentu, aby mohol využiť kontrolnú právomoc, čo tu teda robíme? Prečo sme tu, ak sa nemôžeme zodpovedať svojim voličom a daňovým poplatníkom v súvislosti s peniazmi, ktoré nám dávajú v dobrej viere na to, aby sme ich prostredníctvom Komisie minuli na medzinárodný rozvoj?
<P>
Po druhé, pokiaľ ide o otázku banánov, v súvislosti s ktorou by sa mali zohľadniť aj hľadiská Parlamentu, európsky daňový poplatník stratil v oboch prípadoch. Mali sme menej prísnu obchodnú dohodu, ktorá v súčasnosti zanikla. Teraz musíme opäť odškodniť tieto krajiny, ktoré sú producentmi banánov, a poskytnúť im náhradu.
<SPEAKER ID="019" NAME="William  Dartmouth" AFFILIATION="The Earl of">
v mene skupiny EFD. - Vážená pani predsedajúca, všetky štyri nástroje financovania, ktoré dnes boli predložené Parlamentu, je možné spoľahlivo a dôrazne odôvodniť.
<P>
Spoločným cieľom všetkých štyroch nástrojov je však zlepšenie a podpora politického programu a programu zahraničnej politiky Európskej komisie. Pán komisár to predtým uviedol veľmi konkrétne, so zvyčajnou presnosťou a jasnosťou, za čo mu musím poďakovať.
<P>
Teraz všetci vieme, kto za to zaplatí. Ťažko skúšaný daňový poplatník a, samozrejme, ako obyčajne, neúmerne britský daňový poplatník. Presné náklady na tieto nástroje financovania sú stále neznáme aj napriek veľkej snahe našich kolegov zo včerajška a dnešného dopoludnia.
<P>
Komisia opäť rozmarne a nezodpovedne zaobchádza s peniazmi iných ľudí. Preto nepodporíme žiadny návrh.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="020" NAME="Jörg Leichtfried" AFFILIATION="S&amp;D">
(DE) Pán Dartmouth, prekvapuje ma, že vo svojich vystúpeniach sa vždy snažíte spomínať britského daňového poplatníka. Rád by som vedel, či sa naozaj považujete za zástupcu malej skupiny ľudí v Spojenom kráľovstve, alebo či si vôbec uvedomujete, že ste zástupcom Európskej únie?
<SPEAKER ID="021" NAME="William" AFFILIATION="The Earl of) Dartmouth  (EFD">
Vo svojom vystúpení som spomenul daňového poplatníka EÚ aj britského daňového poplatníka. Zvolili ma však voliči v Británii a nie voliči iných krajín, takže mojou hlavnou zodpovednosťou je zastupovať britského daňového poplatníka. Súcitím však aj s ťažko skúšanými daňovými poplatníkmi v iných krajinách EÚ, v neposlednom rade vo vašej krajine Rakúsku, ktoré takisto prispieva a peniazmi ktorého sa tiež mrhá pri budovaní týchto márnych a nestabilných impérií.
<SPEAKER ID="022" NAME="Franziska Katharina Brantner">
v mene skupiny Verts/ALE. - Chcela by som uviesť niekoľko poznámok. Najprv by som rada spomenula otázku flexibility nástrojov financovania v oblasti vonkajšej činnosti.
<P>
V niekoľkých posledných týždňoch a mesiacoch sme všetci boli svedkami neočakávaných katastrof a následných udalostí a v rámci okruhu pre vonkajšiu činnosť nemáme už takmer žiadne rezervy, pričom je určený ešte na niekoľko nasledujúcich rokov. Existuje zároveň jeden nástroj, ktorý je flexibilný. Nazýva sa nástroj stability a často sa využíva na iné účely, než na ktoré bol vytvorený.
<P>
Domnievam sa teda, že sa zhodneme v tom, že v rámci nástrojov zahraničnej politiky potrebujeme väčšiu flexibilitu. Musíme však zdôrazniť, že dosiahnuť ju môžeme iba zlepšenou demokratickou kontrolou. V súčasnosti sa o to snažíme a musíme tiež uviesť, že kým pre budúcnosť finančných nástrojov je väčšia flexibilita nevyhnutná, nemôžeme v nej pokračovať bez zlepšenej demokratickej kontroly, ktorú požadujeme.
<P>
Druhá poznámka sa týka toho, že musíme znova premyslieť spôsob vykonávania našej práce a poskytnúť našu pomoc v nestabilných štátoch. Iba včera OSN znova naznačila súvislosť medzi stupňom rozvoja a konfliktom a zdôraznila, že krajiny, v ktorých dochádza ku konfliktom, sú, samozrejme, krajiny s najväčšími ťažkosťami v snahe vymaniť sa z chudoby.
<P>
Nástroje EÚ sa doteraz v skutočnosti neadaptovali. V niektorých týchto nestabilných štátoch sú prítomné misie EÚ, ktoré vykonávajú svoju činnosť súbežne s finančnými nástrojmi, ale nie vždy v spolupráci s nimi. Musíme sa teda zamyslieť nad správnym spôsobom kombinácie týchto dvoch činností.
<P>
V krátkosti uvediem poslednú poznámku. Udalosti v Severnej Afrike nám ukázali dôležitosť podpory ľudských práv a demokracie a v mojom prípade aj rodovej rovnosti. V tejto súvislosti musíme byť v budúcnosti pri revízii štruktúr odvážnejší.
<SPEAKER ID="023" NAME="Elmar Brok" AFFILIATION="PPE">
(DE) Som presvedčený, že by sme mali jasne uviesť, že v prípade týchto nástrojov financovania prisudzujeme dôležitosť rozlíšeniu legislatívnych a výkonných úloh. Nie je úlohou Parlamentu uskutočňovať podrobné riadenie alebo realizovať projekty.
<P>
Na druhej strane výsledkom právnych predpisov nesmie byť dlhodobé poskytovanie carte blanche bez akejkoľvek možnosti zasiahnuť v prípade, ak prijaté opatrenie nie je v súlade s vôľou zákonodarného orgánu. Následne bez ohľadu na to, či ide z právneho hľadiska o delegovaný akt, musíme mať možnosť odvolať rozhodnutia, ak sa podľa názoru zákonodarcu nevykonávajú v súlade s jeho zámerom.
<P>
Z uvedeného dôvodu a bez ohľadu na právne posúdenie, podľa ktorého sa vykonalo, alebo bez ohľadu na to, či sa vykonalo v rámci delegovaných aktov, Komisia a Rada musia v tejto záležitosti konať a nájsť rozumné a objektívne riešenie. Tento postup tiež bude viesť k menej rozsiahlym zásahom do výkonných záležitostí z našej strany, čím sa v prípade správneho priebehu poskytne výkonnému orgánu väčšia sloboda.
<P>
Chcel by som podporiť vyjadrenia pani Brandtnerovej. Parlament zaviedol nástroj na podporu demokracie a ľudských práv pred rokmi a poskytol možnosť obísť vlády a diktátorov s cieľom podporiť občiansku spoločnosť a demokratické sily. Až teraz zisťujeme, že Komisia alebo v súčasnosti Európska služba pre vonkajšiu činnosť v rozpore s vôľou zákonodarného orgánu tento nástroj nikdy nevyužila uvedeným spôsobom. A to je rozhodujúci moment skutočnosti, že Severná Afrika sa v súčasnosti nachádza v tejto situácii. Keďže ide o politický neúspech pri výkone vôle zákonodarného orgánu, nariadenie sa musí zmeniť a doplniť a naším cieľom je dosiahnuť to.
<SPEAKER ID="024" NAME="Ana Gomes" AFFILIATION="S&amp;D">
(PT) Nech Mubarak okamžite odstúpi! Opozičné sily na námestí Tahrír neustále skandujú a ja skandujem s nimi. Demonštrácie v Egypte, Tunisku a ostatných arabských krajinách, kde milióny občanov statočne kráčajú ulicami, aby ukončili desaťročia útlaku a korupcie, ukazujú, že ľudské práva a demokracia predstavujú všeobecné snahy, a tiež to, ako všetci, ktorí vyzývajú na dosiahnutie stability s cieľom udržať diktatúry, idú proti dejinám.
<P>
Nástroj financovania na podporu demokracie a ľudských práv je nástrojom Európskej únie, ktorý je možné a nevyhnutné využiť bez súhlasu vlád v rámci podpory obhajcov ľudských práv a tých, ktorí podporujú rodovú rovnosť, zásady právneho štátu, slobodné voľby a demokraciu. Preto ho musíme posilniť finančne, poskytnúť mu flexibilitu na to, aby sa mohol využívať v núdzových situáciách, a musíme ho dôslednejšie koordinovať s geograficky zameranými nástrojmi pri podpore rovnakých cieľov. Musí tiež podliehať vhodnej parlamentnej kontrole. Preto tento Parlament trvá na postupe delegovaných aktov.
<SPEAKER ID="025" NAME="Marek Henryk Migalski" AFFILIATION="ECR">
(PL) Pani Gomesová a pani Lochbihlerová sa nemýlia, ak tvrdia, že by sme mali podporiť udalosti v Egypte a Tunisku a venovať im pozornosť. Nástroje, o ktorých dnes rokujeme, naozaj poskytujú túto možnosť, a to najmä nástroj financovania na podporu demokracie a ľudských práv vo svete. Som presvedčený, že tento postup by sme mali dôrazne podporiť, pretože ako uviedla pani Gomesová, ide o všeobecné práva a vzhľadom na to je právo na život v demokracii a v krajine, ktorá dodržiava ľudské práva, niečo celkom samozrejmé.
<P>
Je dôležité, aby druhý nástroj umožňoval poskytovanie tejto pomoci bez ohľadu na súhlas vlád tretích krajín a iných verejných orgánov. Je to veľmi dôležité. Našu pomoc potrebujú Bielorusko a Ukrajina. Potrebujú ju aj v iných krajinách Východného partnerstva a domnievam sa, že tieto nástroje by sa mali využiť aj v nich.
<SPEAKER ID="026" NAME="Rui Tavares" AFFILIATION="GUE/NGL">
(PT) Rokujeme tu o súbore balíkov, ktoré sa týkajú finančných nástrojov, ako je napríklad správa pána Goerensa o nástroji financovania rozvojovej spolupráce, správa nášho kolegu pána Scholza a ďalšie správy. Väčšina z nich je zameraná na konkrétne opatrenia, ktoré by mohli zlepšiť životy miliónov ľudí. Inými slovami, ide o legislatívnu prax v jej najlepšej podobe.
<P>
Rada však trvá na tom, aby sa neukončil spolurozhodovací postup, ktorý si tieto nástroje vyžadujú. Práve v tejto chvíli sa zo spolurozhodovacieho postupu stáva postup spoločnej nerozhodnosti v dôsledku tichého veta Rady, ktoré nemá žiadny základ v texte zmluvy a ktoré je založené výlučne na rozmarnej nespokojnosti a nepresnom výklade článku 290 Lisabonskej zmluvy, ktorý sa týka delegovaných aktov.
<P>
Tento postoj ohrozuje životy ľudí. Pokiaľ ide napríklad o politiku v oblasti presídľovania utečencov, zabránila nám poskytnúť peniaze navyše pre krajiny zapojené do presídľovania a zatvoriť utečenecké tábory. Znamená to, že ak Rada bude naďalej pokračovať v tomto rozmarnom prístupe, negatívne to postihne životy ľudí. Nastal čas zastaviť tento postup a uplatňovať delegované akty bežne v rámci spolurozhodovacieho postupu.
<SPEAKER ID="027" NAME="Dimitar Stoyanov" AFFILIATION="NI">
(BG) Samozrejme, podporím predložený návrh, pretože Parlament musí brániť svoje práva v súvislosti s právomocami ustanovenými v zmluvách. Chcel by som uviesť, že svoju kontrolu musíme rozšíriť, a to nielen na predbežnú kontrolu delegovaných aktov, o ktorých práve rokujeme.
<P>
Musíme tiež uskutočňovať následnú kontrolu, pretože na niektoré programy vynakladáme miliardy eur, ktoré zvyčajne končia vo vreckách rôznych diktátorov a financuje sa nimi ich príjemný životný štýl, pričom aj v našich krajinách vedú milióny ľudí veľmi biedny život.
<P>
Znamená to tiež, že z peňazí európskych daňových poplatníkov financujeme luxusný životný štýl diktátorov, ktorí utláčajú svoje národy, pričom naši občania sú chudobní. Z tohto dôvodu musíme odstrániť brvno zo svojho oka a až potom si všímať smietku v oku blížneho. V konečnom dôsledku tak získame skutočnú a dôslednú kontrolu nad týmito zdrojmi.
<SPEAKER ID="028" NAME="Barbara Matera" AFFILIATION="PPE">
(IT) Znova sa od nás požaduje, aby sme obhájili svoju úlohu v rámci Európskej únie i mimo nej.
<P>
Podpora ľudských práv a základných slobôd, ktorá je ustanovená vo Všeobecnej deklarácii ľudských práv z roku 1948, v našej vlastnej Charte základných práv a v rámci regionálnych nástrojov, predstavuje súčasť našej zahraničnej a sociálnej politiky. Nariadenie (ES) č. 1889/2006 o zavedení nástroja financovania na podporu demokracie a ľudských práv vo svete musí byť účinný a praktický nástroj, ktorý je dostatočne flexibilný na to, aby sa prispôsobil mimoriadnym hospodárskym situáciám.
<P>
Popri prínose Európskej únie v rámci týchto stretov civilizácií prostredníctvom jej stratégií vonkajšej spolupráce a správneho využívania súvisiacich finančných nástrojov, to znamená väčšej účinnosti a viditeľnosti vonkajšej činnosti Únie vo svete, nemožno prehliadať zodpovednosť, a tým kontrolu zo strany svojho najväčšieho zastupiteľského orgánu, ktorým je Európsky parlament.
<P>
Vzhľadom na túto skutočnosť teda podporujem predložené pozmeňujúce a doplňujúce návrhy, ktoré sú zjavne v súlade so zmenami v našej nepretržite sa rozvíjajúcej Európe.
<P>
(Rečníčka prijala otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="029" NAME="Marek Henryk Migalski" AFFILIATION="ECR">
(PL) Chcel by som sa pani Materovej spýtať, či nám vie povedať, či nás Poslanecký klub Európskej ľudovej strany (kresťanských demokratov) bude ochotný podporiť konkrétne pri poskytovaní pomoci krajinám na Východe, a to najmä v súvislosti s otázkou demokracie a ľudských práv. Mám tým na mysli Ukrajinu, Bielorusko a iné krajiny v rámci Východného partnerstva.
<SPEAKER ID="030" NAME="Barbara Matera" AFFILIATION="PPE">
(IT) Áno, nepochybne. Náš Poslanecký klub Európskej ľudovej strany (kresťanských demokratov) sa každý deň veľmi usiluje o to, aby zabezpečil dodržiavanie základných ľudských práv na celom svete.
<P>
Som presvedčená, že vystúpenia našich vážených kolegov, ktorí tu pracujú omnoho dlhšie než ja, potvrdili a podporili politiku tohto Parlamentu. Znova zdôrazňujem, že patrím do Poslaneckého klubu Európskej ľudovej strany (kresťanských demokratov). Máme výlučne európske postoje a sme presvedčení o úlohe, ktorú môže tento Parlament zohrávať vo svete.
<SPEAKER ID="031" NAME="Richard Howitt" AFFILIATION="S&amp;D">
Chcel by som zdôrazniť svoju podporu vyjadreniam iných kolegov o otázke parlamentnej kontroly nástrojov a najmä nástroja na podporu demokracie a ľudských práv. Chcem poďakovať Komisii za vzájomnú štruktúrovanú spoluprácu. Obhajcovia ľudských práv sú vo svojej podstate ohrození a v tejto oblasti musíme dosiahnuť určitú mieru súkromia. Postarajme sa o to, aby táto spolupráca v budúcnosti pokračovala.
<P>
Jedna kritická poznámka k projektom sa týka toho, že uskutočňujeme projekty veľmi vysokej kvality. Sú však roztrúsené po svete a nezačlenili sa dostatočne v rámci iných programov.
<P>
Vytvorenie Európskej služby pre vonkajšiu činnosť nám dáva príležitosť napraviť to. Mali by sme sa snažiť, aby sa nám to podarilo. Aby sme túto kvalitu zachovali aj v budúcnosti, musíme sa vyrovnať s obavou v súvislosti s tým, že niektoré programy, ktoré v súčasnosti pripravujú pracovníci s právnickým vzdelaním, v budúcnosti nemusia existovať.
<P>
Na záver chcem v súvislosti so súčasnými udalosťami v Egypte a iných častiach arabského sveta uviesť, že v budúcnosti očakávame zvýšené požiadavky na financovanie budovania demokracie a monitorovania volieb. V rámci nariadenia sme trvali na stanovení pevnej percentuálnej miery, inak by sa toto financovanie uskutočňovalo na úkor iných projektov v oblasti ľudských práv. Možno však budeme potrebovať viac finančných prostriedkov, a pokiaľ ide o nový finančný výhľad, nesmieme sa vracať k starému argumentu o tom, že by sme sa mali tohto nariadenia zbaviť. V súčasnosti ho potrebujeme viac než kedykoľvek predtým.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="032" NAME="Nirj Deva" AFFILIATION="ECR">
Rád by som poďakoval predchádzajúcemu rečníkovi za to, že mi umožnil položiť mu otázku.
<P>
Veľmi si vážim znalosti pána Howitta v oblasti ľudských práv a prácu, ktorú v minulosti vykonal. Moja otázka znie: Ako môžeme uplatňovať svoje predpoklady o rovnosti, objektívnosti a spravodlivosti, ktoré vyplývajú z dlhodobej kresťanskej alebo humanistickej tradície v Európe, a očakávať od iných kultúr s inými náboženstvami alebo presvedčením, či s nedostatkom presvedčenia, že budú presne rozumieť našim slovám bez toho, aby sme vyzerali, že sa im nasilu snažíme vnútiť neokoloniálne názory? Ako to môžeme urobiť?
<SPEAKER ID="033" NAME="Richard Howitt" AFFILIATION="S&amp;D">
Odpovedať na túto otázku za 30 sekúnd je veľmi problematické. Ako by pán Deva a celý Parlament mali vedieť, odpoveď znie, že sloboda myslenia a náboženského vyznania predstavuje základné ľudské právo pre všetky národy, náboženstvá, krajiny a pre všetkých ľudí.
<SPEAKER ID="034" NAME="Andreas Mölzer" AFFILIATION="NI">
(DE) Rozvojová pomoc je vždy nákladná. Nanešťastie, často je neúčinná a niekedy dokonca škodlivá, pretože sa príliš často netýka konkrétnych problémov príslušnej krajiny. Zriedkavo dochádza k snahe zaujať dlhodobý prístup a činnosti sú nedostatočne koordinované. Podľa môjho názoru je otázne, či celoeurópsky nástroj financovania na podporu rozvoja a ľudských práv môže zlepšiť situáciu, najmä ak v rámci EÚ neexistuje dôsledná koordinácia.
<P>
Poskytovanie pomoci drobným africkým poľnohospodárom a zároveň to, že ich svojimi dotovanými poľnohospodárskymi výrobkami dostávame na pokraj krachu, v konečnom dôsledku znamená, že zbytočne vyhadzujeme miliardy eur. Kým budeme pokračovať v podpore veľkých spoločností v EÚ a nepriamo v rozvojových krajinách, nedôjde k žiadnej výraznej zmene.
<P>
Rozvojová pomoc Číny, ktorú vláda v Pekingu využíva na zabezpečenie surovín a nových trhov, konkuruje našim tradičným metódam rozvojovej spolupráce. Aj v tejto oblasti budeme musieť prijať určité nové prístupy. Okrem toho je rovnako dôležité, aby bola rozvojová pomoc závislá od spolupráce v súvislosti s problémom utečencov. Riešenie by možno spočívalo v zavedení readmisných dohôd.
<SPEAKER ID="035" NAME="Thijs Berman" AFFILIATION="S&amp;D">
(NL) Tento Parlament má rovnakú požiadavku ako každý iný parlament na svete. Požaduje demokratickú kontrolu vypracovávania a vykonávania politiky. Európska únia by v tejto súvislosti mala slúžiť ako model, ako príklad. Lisabonská zmluva znamenala dôležitý krok vpred pri zvyšovaní vplyvu Európskeho parlamentu.
<P>
Veľká väčšina v tomto Parlamente nesúhlasí s úsilím Rady a Komisie obmedziť parlamentnú kontrolu, čo je v rozpore s charakterom zmluvy. Tento Parlament nechce byť mikroriadiacou inštitúciou. Chce iba dosiahnuť vplyv na spôsob vypracovávania a vykonávania politiky. Ide preto o strategický výber, o obsah politiky.
<P>
V iných krajinách ľudia vychádzajú do ulíc a žiadajú o tento vplyv a my by sme ich mali všetkými spôsobmi podporovať. Boj za demokraciu však niekedy má aj podobu zložitých rokovaní a bezobsažných vyhlásení. To však v žiadnom prípade neovplyvňuje základné presvedčenie, pretože každá právomoc si vyžaduje čo najdôslednejšiu demokratickú kontrolu. Je to právo všetkých občanov bez ohľadu na to, či žijú v Káhire, Tunise alebo v Bruseli.
<SPEAKER ID="036" NAME="Nick Griffin" AFFILIATION="NI">
Mladá žena v mojom volebnom obvode dnes, ako každé ráno počas pracovného týždňa, odprevadila svoje dve deti do školy a práve sa vrátila domov.
<P>
Jenny ich vozievala autom, ale už si to nemôže dovoliť. Tankuje iba preto, aby sa dvakrát týždenne odviezla do najlacnejšieho supermarketu v časti Manchestru, kde býva.
<P>
Dnes ráno je Jenny hladná ako vždy, pretože si musí vybrať. Buď bude jesť ona, alebo jej dve dievčatká. Nemajú dosť chleba a lekváru pre všetkých.
<P>
Medzitým tu na planéte EÚ poslanci Európskeho parlamentu rokujú o zlepšeniach finančného nástroja, ktorý zahŕňa náklady vo výške 1,1 miliardy EUR z peňazí daňových poplatníkov na podporu demokracie a ľudských práv najmä v treťom svete. Väčšina z uvedených zlepšení ešte viac obmedzuje dohľad zo strany národných štátov, pretože Komisia si razí svoju cestu pomocou obrovských množstiev peňazí britských daňových poplatníkov. Aké mrhanie prostriedkami a aké pokrytectvo je hovoriť o právach žien v Afrike, keď tisíce žien, ako je Jenny, nemôžu ani dostatočne nasýtiť svoje deti.
<SPEAKER ID="037" NAME="George Sabin Cutaş" AFFILIATION="S&amp;D">
(RO) Na úvod by som chcel povedať, že o spolupráci s rozvojovými krajinami by sme pravdepodobne nerokovali, keby zakladajúce štáty Európskej únie nepožiadali v Rímskej zmluve o osobitnú zmienku o kolóniách, ktoré vlastnili. Táto skutočnosť vrhá tieň na koncepciu demokracie. Skutočný základ Európskej únie sa postupne zmenil na politiku, ktorej kľúčovými pojmami sa stali odstránenie chudoby, podpora ľudských práv, základné slobody, dôstojná práca a dobrá správa.
<P>
V súčasnosti sú rozvojové krajiny strategickými partnermi Európskej únie. Z uvedeného dôvodu som presvedčený, že finančný nástroj na podporu rozvojových krajín, ktoré nespĺňajú kritériá pre oficiálnu rozvojovú pomoc (ODA), uľahčuje hospodársku, finančnú, technickú, kultúrnu a akademickú spoluprácu. Okrem toho môže oživiť bilaterálny obchod, investície, hospodárske partnerstvá a podporiť dialóg medzi subjektmi z verejného sektora a mimovládnymi organizáciami v Európskej únii a partnerských krajinách.
<SPEAKER ID="038" NAME="Jörg Leichtfried" AFFILIATION="S&amp;D">
(DE) Diktátorov v susedných krajinách zbavujú moci a je správne, že odchádzajú. Napriek tomu, že naši vysokí predstavitelia v Európskej únii nie sú v postavení alebo nie sú pripravení na to, aby podporili a povzbudili ľudí, ktorí bojujú za demokraciu, je správne, aby sme dokázali aspoň prijať opatrenia a poskytnúť pomoc, aj keď ich nepodporujeme slovami. Je však veľmi dôležité, aby sme pomoc, ktorú poskytujeme, spojili s požiadavkou na dodržiavanie našich hodnôt vrátane demokracie, zásad právneho štátu a základných pracovných noriem Je nevyhnutné, aby Európska únia poskytla pomoc. Okrem toho nesmieme týmto ľuďom iba pomáhať, ale aj zabezpečiť, aby chápali hodnoty, ktoré nás posilnili.
<P>
Ak to tak bude, je mi jasné, že túto pomoc musí v konečnom dôsledku kontrolovať a riadiť demokratický Parlament. V budúcnosti nesmieme umožniť, aby opatrenia Európskej únie kontrolovala byrokratická organizácia. Parlament musí byť v takom postavení, aby plnil svoju úlohu ako parlamentný orgán, to znamená, aby bol schopný prijímať rozhodnutia.
<SPEAKER ID="039" NAME="Elena Băsescu" AFFILIATION="PPE">
(RO) Parlament musí byť schopný rovnako ako Rada kontrolovať prijímanie strategických rozhodnutí o spôsobe vynakladania zdrojov rozdelených v rámci nástrojov financovania spolupráce. EÚ však zároveň musí dosiahnuť väčšiu flexibilitu a urýchliť mechanizmy zamerané na rozvoj obchodných vzťahov s partnerskými krajinami. Podporujem predstavu Únie, ktorá uplatňuje pragmatický prístup v rámci svojich hospodárskych vzťahov s partnerskými krajinami.
<P>
Považujem za mimoriadne dôležité zaviesť nástroje financovania v krajinách ako Turkménsko a Irak, čo môže poskytnúť energetické zdroje prostredníctvom projektov, akým je projekt Nabucco. V tejto chvíli by som tiež chcela uviesť, že spoločné vyhlásenie prezidentov Rumunska a Turkménska znamenalo vytvorenie partnerstva v oblasti energetiky zameraného na ťažbu a prepravu zemného plynu a ropy, a to aj prostredníctvom prenosu skúseností a prepravy zariadení. Rumunsko sa zapojilo aj do vyslania misií zameraných na stabilizáciu a obnovu v Iraku.
<SPEAKER ID="040" NAME="Ivo Vajgl" AFFILIATION="ALDE">
(SL) Značná časť zdrojov, ku ktorým máme prístup prostredníctvom nástrojov financovania a ktoré sú určené na rozvoj rozvojových krajín, sa cez určité kanály vráti späť do rúk našich spoločností alebo monopolov v Európe. Myslím si, že základný cieľ týchto finančných nástrojov a nástrojov politiky by mal spočívať v zabezpečení toho, aby sa zdroje využívali v súlade s plánmi rozvoja tých, ktorých chceme podporovať.
<P>
Niektorí rečníci už zdôraznili, že často financujeme režimy, ktoré nie sú vôbec demokratické. Pokiaľ ide o financovanie rozvoja najchudobnejších krajín, domnievam sa, že by sme mali byť opatrní a nezachovávať trend pestovania jedného druhu plodiny, ale využívať príležitosti na moderný rozvoj týchto krajín.
<SPEAKER ID="041" NAME="Karel De Gucht">
člen Komisie. - Pozorne som počúval mnohé vystúpenia. Komisia dúfa, že v súvislosti s týmito dôležitými nástrojmi financovania nájdeme riešenie.
<P>
Musíme však byť schopní v plnej miere zaviesť finančné nástroje v oblasti vonkajších vzťahov. Otázka správneho vykonávania našich vonkajších činností by sa nemala stať rukojemníkom v spore medzi inštitúciami. Na základe tejto situácie je zložité zachovať si dôveryhodnosť voči vonkajšiemu svetu a riskujeme tak stratu dôležitosti ako globálny hráč a obchodný vyjednávač.
<P>
Komisia je pripravená usilovať sa o rýchle riešenie, s ktorým budú súhlasiť všetky príslušné inštitúcie.
<P>
V rámci súčasných nástrojov, ktoré platia do roku 2013, to znamená ďalšie dva roky, sa viacročné strategické dokumenty považujú za vykonávacie opatrenia nevyhnutné na plnenie rozpočtu. Tieto opatrenia sú predmetom komitologického systému.
<P>
Strategické dokumenty majú technický charakter, čo nevyhovuje tomu, aby sa stali záväznými právnymi aktmi. Súčasné nástroje budú fungovať už iba dva roky a treba prijať už iba niekoľko strategických dokumentov. Komisia sa domnieva, že súčasná zmena tohto systému by si vyžadovala značné úpravy nástrojov. Ich realizácia by trvala príliš dlho a výrazne by narušila vonkajšiu spoluprácu EÚ.
<P>
Komisia už zapája Parlament do procesu demokratickej kontroly strategických dokumentov. Komisia je ochotná posilniť tento proces tým, že Parlamentu poskytne výrazné kontrolné právomoci. Je príliš skoro hovoriť o tom, ako budú nové nástroje vyzerať, pretože sú predmetom rozsiahlych konzultácií so zúčastnenými stranami a návrhov Komisie.
<P>
Za predpokladu, že sa budú v plnej miere dodržiavať kritériá ustanovené v článku 290 Lisabonskej zmluvy, existuje otvorená možnosť zvážiť využitie delegovaných aktov v rámci nových nástrojov. Komisia však v tejto otázke ešte neprijala konečné stanovisko.
<SPEAKER ID="042" NAME="Charles Goerens" LANGUAGE="FR">
Tiež by som chcel poďakovať všetkým rečníkom, ktorí sa vyjadrili o nástrojoch financovania vo všeobecnosti a najmä o nástrojoch financovania týkajúcich sa správy, ktorú som vám predložil dnes dopoludnia.
<P>
Myslím si, že pán Brok zvolil správne slová na vyjadrenie nášho cieľa. Nechceme spôsobovať problémy, ale nechceme ani dať Komisii carte blanche, aby vykonávala základné dohody, ktoré prijal Európsky parlament, bez akéhokoľvek parlamentného dohľadu. Pri rozhodovaní o tom, či získa všetko, alebo nič, trval Parlament na prijatí rozumného riešenia, ktoré spočíva v dôslednej kontrole strategických aktov. Nič viac nepožadujeme.
<P>
Rád by som sa tiež vyjadril o vystúpeniach s kritickejšími poznámkami. Ide najmä o rečníkov, ktorí mali pomerne skeptický postoj k politike rozvojovej spolupráce, a o rečníkov, ktorí stále spomínajú daňového poplatníka, aby odmietli akúkoľvek podporu politiky rozvojovej spolupráce.
<P>
Podľa môjho názoru financuje daňový poplatník rozpočet. Rozpočet je nástroj prejavu solidarity s najchudobnejšími. Rozpočet teda vďaka príspevkom daňových poplatníkov poskytuje vo všeobecnosti príležitosť na to, aby naše krajiny pomohli najslabším vrstvám spoločnosti. Inou možnosťou by bolo prehliadať najzákladnejšie práva ľudí, ktorých tým zbavíme zdrojov.
<P>
Uvedeným poslancom by som chcel preto odporučiť, aby si preštudovali správy v rámci Rozvojového programu Organizácie Spojených národov a všimli si, že tí, ktorí najviac prispievajú v oblasti spolupráce a vonkajšej solidarity, tiež vynakladajú najviac prostriedkov na vnútornú solidaritu vo svojej vlastnej krajine. Inými slovami, medzi vnútornou a vonkajšou solidaritou nie je vnútorný rozpor.
<P>
Tým, ktorí by chceli zvyšok sveta presvedčiť o tom, že všetky naše peniaze vynaložené v rámci vonkajšej solidarity sa míňajú vo všetkých kútoch sveta, by som preto poradil, aby si znova prečítali štatistické údaje v správe Organizácie Spojených národov o ľudskom rozvoji.
<SPEAKER ID="043" NAME="Barbara Lochbihler" LANGUAGE="DE">
Som presvedčená, že v rozprave sa veľmi jasne ukázalo, prečo v Parlamente chceme tieto delegované akty. Nechceme dosiahnuť mikroriadenie, ale naozaj musíme vedieť využívať tento nástroj zodpovedným a erudovaným spôsobom, aby sme v prípade potreby mohli napraviť nesprávny postup. Ak hovoríme o stanovisku Parlamentu v súvislosti s externými orgánmi, napríklad s organizáciami pôsobiacimi v oblasti ľudských práv, ktoré by tým mohli byť zasiahnuté, a ak sa nám nepodarí dosiahnuť dohodu, hoci dúfam, že k tomu nedôjde, a následne sa jednotlivé projekty nebudú môcť uskutočniť, som presvedčená, že potom sa pre stanovisko Parlamentu nájde podpora a porozumenie. Nie je pravda, že Parlament a koncepcia nie sú pochopené.
<P>
Rada by som sa v krátkosti vyjadrila o kritike, ktorá sa týka toho, že Parlament míňa príliš veľa peňazí v oblasti ľudských práv a rozvoja demokracie. Myslím si, že opak je pravda. Ak uvažujeme nad týmto nástrojom na podporu demokracie a ľudských práv, ktorý funguje iba od roku 2004, ešte aj v súčasnosti vidíme, že s pomerne malým množstvom peňazí je možné dosiahnuť veľmi veľa. Nemôžeme ho jednoducho vnímať ako celok. Namiesto toho sa musíme dôkladne sústrediť na výsledky týchto projektov. Projekty sa museli prerušiť iba v niekoľkých jednotlivých prípadoch.
<P>
Ak naozaj chceme byť svedkami uplatňovania základných hodnôt EÚ, ak si naozaj želáme, aby ľudia žili slobodne, bez chudoby a strachu, musíme podporovať ľudské práva. Tento nástroj veľmi vhodne dopĺňa našu politiku zameranú na požadovanie podpory ľudských práv zo strany iných štátov. Nemíňame príliš veľa peňazí. Naopak, potrebujeme jasnejšiu finančnú podporu.
<SPEAKER ID="044" NAME="Kinga Gál">
spravodajkyňa. - (HU) Ďakujem kolegom poslancom a pánovi komisárovi za názory vyjadrené počas rozpravy. Samozrejme, tiež ďakujem kolegom poslancom za vyjadrenia o podpore nášho rozhodnutia. Pán Brok pomerne jasne vyjadril to, že naozaj chceme rozlíšiť výkonné a legislatívne povinnosti. Naším cieľom nie je spájať ich, ale ako uviedli obidvaja spravodajcovia a kolegovia poslanci, Parlament musí mať príležitosť vyjadriť svoj názor v rámci plánovania a stratégie a dosiahnuť tak skutočne účinný priebeh realizácie a nasmerovať finančné prostriedky tam, kde ich najviac potrebujú.
<P>
V súvislosti s názormi na využívanie finančných prostriedkov by som chcela poznamenať najmä to, že neverím, že ktorýkoľvek daňový poplatník by spochybňoval dôležitosť našej schopnosti pomáhať alebo zachraňovať ľudské životy, životy aktivistov v oblasti ľudských práv, pomocou tohto nástroja financovania na podporu demokracie a ľudských práv. Som teda presvedčená, že práve tento nástroj by každý daňový poplatník prijal. Mimoriadne vážne vnímam aj slová pána komisára o tom, že Parlamentu boli na základe Lisabonskej zmluvy poskytnuté nové právomoci a väčšie práva. Z tohto dôvodu by sme boli veľmi radi, keby Rada a Komisia prejavili otvorenosť s cieľom konečne dosiahnuť rozumný kompromis. Všetci totiž máme záujem o naozaj účinné fungovanie týchto nástrojov a na to sú potrebné všetky tri inštitúcie.
<SPEAKER ID="045" NAME="Gay Mitchell">
spravodajca. - Pochopil som, že mám k dispozícii dlhší rečnícky čas preto, že som sa sem nemohol dostať na začiatku rozpravy. Ospravedlňujem sa, uviazol som v dopravnej špičke.
<P>
V prvom rade, britský kolega kritizoval situáciu v súvislosti s dôležitosťou demokracie a ľudských práv. Keby demokracia a ľudské práva v našich členských štátoch fungovali, potom by naše deti pred odchodom do školy nejedli chlieb s lekvárom. Taká je skutočnosť.
<P>
Bez ohľadu na situáciu v Británii alebo v ktoromkoľvek inom členskom štáte sa domnievam, že je samozrejmou záležitosťou týchto členských štátov zabezpečiť, aby k tomu nedochádzalo. Otvorene si povedzme, že tu nejde len o demokraciu a ľudské práva. Na mieste, na ktoré by sme sa z tejto budovy dostali lietadlom za krátky čas, zomrie každý deň dvadsaťdvatisíc detí. Dvadsaťdvatisíc. Dobrá správa je, že ich počet dosahoval 34 000. Spolu s ostatnými sme ho vďaka demokracii, ľudským právam a určitým finančným nástrojom, ktoré schválila Únia, znížili na 22 000.
<P>
Neporovnávajme týchto ľudí s deťmi v našich členských štátoch, ktoré pred odchodom do školy jedia na raňajky chlieb s lekvárom, čo mi je tiež ľúto. Umožnime vládam našich členských štátov spoločne konať pri riešení otázky týchto detí.
<P>
Táto otázka sa týka vykonávania alebo delegovaných aktov. Ide o vykonávanie alebo o delegovaný akt? V ktorom prípade ide o legislatívu?
<P>
Navrhujem, aby sme sa v plnej miere držali prvého čítania Parlamentu a teda povedali, že znova predložíme alebo že sme predložili všetky pozmeňujúce a doplňujúce návrhy. Tie Rada neprijala. V tejto otázke ide o princíp a má zásadný význam pre budúci charakter medziinštitucionálnych vzťahov v oblasti vonkajšej činnosti.
<P>
Pozmeňujúce a doplňujúce návrhy, ktoré predložil Parlament, sa netýkajú obsahu nariadenia o nástroji financovania rozvojovej spolupráce alebo iných nástrojov. Ide o úlohu Parlamentu pri vykonávaní zákona v praxi.
<P>
Cieľom je zachovať demokratické výsady Európskeho parlamentu, ako to stanovuje Lisabonská zmluva. Parlament ako spoluzákonodarca musí byť schopný rovnako ako Rada kontrolovať prijímanie a vykonávanie strategických rozhodnutí o vynakladaní rozvojovej pomoci. Musí kontrolovať to, koľko, kde a na aké účely sa vynakladá rozvojová pomoc. Z technického hľadiska pozmeňujúce a doplňujúce návrhy zabezpečujú, aby sa niektoré návrhy rozhodnutí prijaté Komisiou uznávali ako delegované akty v súlade s článkom 290 Zmluvy o fungovaní Európskej únie.
<P>
Týmto by obe zložky legislatívneho orgánu získali možnosť namietať proti návrhom rozhodnutí, ktoré nie sú v súlade s požiadavkami zákona. Toto právo veta by zabezpečilo, aby Komisia pri plánovaní pomoci EÚ zohľadňovala návrhy Parlamentu.
<P>
Jasne poviem, že nejde o otázku mikroriadenia, ako už spomínala kolegyňa, alebo o otázku jednotlivých programov a projektov. Pozmeňujúce a doplňujúce návrhy zabezpečia, aby si zákonodarcovia udržali kontrolu nad strategickými rozhodnutiami v súvislosti s vyčleňovaním finančných prostriedkov a sektorovými prioritami.
<P>
Všetky predložené pozmeňujúce a doplňujúce návrhy už boli zahrnuté v pozícii Parlamentu v prvom čítaní, ktorá bola prijatá na plenárnej schôdzi 21. októbra 2010 veľkou väčšinou.
<P>
Rada však jednoznačne odmietla všetky pozmeňujúce a doplňujúce návrhy o demokratickej kontrole a delegovaných aktoch bez toho, aby navrhla akékoľvek alternatívne riešenie, ktoré by uspokojilo požiadavky Parlamentu.
<P>
Je poľutovaniahodné, že za mnoho mesiacov, za takmer jeden rok, ktorý uplynul od prvého rokovania o tomto spise vo výbore, medziinštitucionálne rokovania vôbec nepokročili. Môžem tento Parlament ubezpečiť, že sme sa naozaj veľmi snažili. Rokovania s Radou a Komisiou, ktoré by, mimochodom, mali tieto rokovania zjednodušiť, sa začali vo februári 2010. Uskutočnili sa tri rozhovory a niekoľko stretnutí na technickej úrovni. Týkali sa sporných otázok delegovaných aktov. V súvislosti s týmito otázkami nedošlo k dohode. Vyjednávači Komisie predložili kompromisný návrh až koncom minulého roka. Parlament okamžite reagoval a predložil protinávrh, ktorý sa však nezohľadnil v pozícii Rady. Uvedomujeme si, že nebol oficiálne odovzdaný členským štátom v Rade.
<P>
Napriek tvrdej línii zo strany Rady, na ktorej sa zúčastňuje aj Komisia, Parlament trvá na svojom stanovisku. Postoja Komisie je mi ľúto, pretože jej ústavná pozícia nedovoľuje, aby postupovala takýmto spôsobom. Naše argumenty sú z právneho hľadiska odôvodnené. Strategické dokumenty predstavujú viacročné programy, o ktorých sa rozhodlo napríklad v rámci nástroja financovania rozvojovej spolupráce, ktorý spĺňa kritériá na uplatňovanie postupu delegovaných aktov. Dopĺňajú základné nariadenie a majú všeobecné uplatnenie. Ak sa splnia kritériá uvedené v článku 290, sú povinné. Rada a Parlament musia mať právo veta.
<P>
Nejde o politické rokovanie alebo o nejaké osobitné úpravy. To by totiž bolo v rozpore so zmluvou. Je to právne záväzné. Z politického hľadiska máme plnú podporu našej Konferencie predsedov, ktorá pri dvoch rôznych príležitostiach rozhodla - poslednýkrát začiatkom tohto mesiaca -, že pri všetkých spisoch by vyjednávači mali trvať na uplatňovaní postupu delegovaných aktov v prípade rozhodnutí, ktoré sa týkajú cieľov, výberu priorít, očakávaných výsledkov a rozdelenia finančných prostriedkov v širšom zmysle.
<P>
Spoločný postoj prevláda aj vo výboroch. Spravodajcovia vo Výbore pre medzinárodný obchod, ktorý je zodpovedný za nástroj financovania spolupráce s industrializovanými krajinami, a vo Výbore pre zahraničné veci, ktorý je zodpovedný za nástroj financovania na podporu demokracie a ľudských práv, prijali presne to isté stanovisko ako ja. Mali by sa znova predložiť všetky pozmeňujúce a doplňujúce návrhy z prvého čítania, ktoré sa týkajú delegovaných aktov. Naša pozícia je jednoduchá a je v plnom súlade s mandátom Konferencie predsedov. Nerozdelíme sa a nedovolíme, aby sa prehliadala naša úloha zákonodarcu.
<P>
Som presvedčený, že zavedenie nového postupu by bolo aj v záujme určených príjemcov našich finančných nástrojov. Parlament by mohol zohrávať svoju úlohu strážcu oveľa účinnejšie a zabezpečiť, aby sa peniaze vynakladali na základné ciele rozvojovej spolupráce Únie, ktoré sú ustanovené v zmluve. Ide o zníženie a v konečnom dôsledku odstránenie chudoby. Každý deň nemusí zomrieť dvadsaťdvatisíc detí. Žiadame o možnosť vyjadriť svoj názor o spôsobe riešenia tejto otázky.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="046" NAME="Nirj Deva" AFFILIATION="ECR">
Chcel som sa len svojho kolegu a priateľa pána Mitchella spýtať, či so mnou súhlasí v tom, že v roku 2005 sa v súvislosti s týmito nástrojmi financovania Parlament vzdal 14 oblastí spolurozhodovacieho postupu.
<P>
V tomto období sa v skutočnosti snažíme o dosiahnutie istej reštitúcie, pretože sme nestratili iba svoju schopnosť vnímať, o čo ide v súvislosti s Komisiou, ale prišli sme aj o proces zodpovednosti a transparentnosti. Chcem sa teda pána Mitchella spýtať...
<P>
(Predsedajúca prerušila rečníka.)
<SPEAKER ID="047" NAME="Gay Mitchell">
spravodajca. - Súhlasím s pánom Devom, že sme sa niektorých svojich práv vzdali. Bol som spravodajcom pre nástroj financovania rozvojovej spolupráce. Schválenie tohto nástroja nám trvalo dva a pol roka, pretože sme sa jednoducho nechceli vzdať niektorých základných práv Parlamentu. Až do konca sme však naozaj museli uskutočňovať kompromisy.
<P>
Na záver sme dosiahli medziinštitucionálnu dohodu medzi Parlamentom, Komisiou a Radou, v ktorej sa uvádzalo, že by sme mali kontrolné právomoci v súvislosti s nástrojom financovania rozvojovej spolupráce napríklad prostredníctvom Výboru pre rozvoj, a vytvorili sme skupiny na vykonávanie tejto dohody. Uvedené nástroje sú v súlade s touto dohodou, ktorá by mala platiť aj naďalej.
<SPEAKER ID="048" NAME="Helmut Scholz" LANGUAGE="DE">
Pán De Gucht, máte úplnú pravdu, že vonkajší svet nerozumie tomu, prečo nemôžeme dosiahnuť dohodu s Radou. Rada sa na tejto rozprave ani nezúčastňuje. Je mi to veľmi ľúto, pretože to nie je dobré znamenie pre dokončenie druhého čítania. Musíme sa však spýtať, prečo sa neuznávajú bežná zásada a zvyčajné právo, ktoré sú ustanovené v zmluve. Som presvedčený, že ide iba o poskytnutie príležitosti, aby sme zasiahli. Pán Brok sa o tom vyjadril podrobne.
<P>
V súvislosti s obsahom možno môžem uviesť ešte jeden príklad. Vo viacročnom pláne Komisie v súvislosti s nástrojom financovania spolupráce s industrializovanými krajinami a územiami a inými krajinami a územiami s vysokými príjmami (ICI), na ktorom som pracoval, nebolo referenčným dokumentom zmenené a doplnené nariadenie, ale stratégia Globálna Európa. Od vzniku hospodárskej krízy a následných obchodných problémov sú formulácie v tejto stratégii zastarané. Uvádza sa v nej totiž, že cieľom viacročného plánu je podpora európskych obchodných záujmov a vytvárania zisku. Podľa jej znenia je cieľom nástroja vyriešenie problémov, ktoré majú spoločnosti EÚ pri prenikaní na niektoré trhy.
<P>
Môžem iba zopakovať, že zákonodarcovia nemali v úmysle dosiahnuť tento cieľ a peniaze daňových poplatníkov nevyčlenili na tento účel. Podľa nášho názoru by mal byť ICI moderný nástroj spolupráce a nie zbraň na dobýjanie. Uvediem jednoduchším spôsobom ďalší príklad. Krajiny juhovýchodnej Ázie pre nás nie sú iba vedľajšími partnermi, ako to uviedla Komisia. V rámci spolupráce so strednou Áziou sa nástroj nesmie sústrediť výlučne na prístup EÚ k zásobám zemného plynu na tomto území.
<P>
Keď si všimneme región Maghreb a vývoj na Blízkom východe, je jasné, že k spolupráci musíme zaujať dlhodobý prístup na širokom základe. Dúfam, že nové nariadenie bude trvácne. Dúfam tiež, že tento nástroj financovania podnieti výmeny na rovnakom základe medzi EÚ a tretími krajinami, pomôže dosiahnuť otvorenosť vo svete a bude viesť k zodpovednej podpore procesov trvalo udržateľného rozvoja v záujme občanov.
<SPEAKER ID="049" NAME="Predsedajúca">
Spoločná rozprava sa skončila.
<P>
Hlasovanie sa uskutoční dnes o 11.30 hod.
<SPEAKER ID="050" NAME="Ioan Enciu" LANGUAGE="RO">
Európsky nástroj financovania na podporu demokracie a ľudských práv vo svete je jedným z mála nástrojov zahraničnej politiky EÚ, ktorý má stále nepružný systém vyčleňovania finančných prostriedkov. Neponúka totiž príležitosť na výnimku zo zásady neoprávnenosti financovania nákladov súvisiacich s daňami, clami a inými poplatkami zo strany EÚ. V situácii, v ktorej dochádza k zhoršovaniu ochrany ľudských práv na celom svete, som presvedčený, že je absolútne nevyhnutné, aby Európska únia opätovne potvrdila svoju úlohu svetového vodcu v oblasti demokracie a základných práv. V tejto súvislosti je potrebné zvýšiť predovšetkým prispôsobivosť európskeho nástroja financovania a umožniť tak Únii a príjemcom európskej finančnej pomoci využívať pri riadení projektov, ktoré uskutočňujú, určitý stupeň flexibility. Na druhej strane sa bude tento flexibilný prístup k poskytovaniu finančných prostriedkov EÚ dôsledne monitorovať, aby sa predchádzalo prípadom zneužitia. Okrem výnimky týkajúcej sa schválenia financovania nákladov spojených s clami, daňami a inými poplatkami, ktorá by sa mala zachovať a uplatňovať na individuálnom základe, musí mať Európsky parlament právo kontrolovať činnosti, ktoré vykonáva Komisia, a strategické dokumenty, ktoré prijíma.
<SPEAKER ID="051" NAME="Zuzana Brzobohatá" LANGUAGE="CS">
V odporúčaní do druhého čítania, ktorým sa ustanovuje nástroj financovania rozvojovej spolupráce, sa konštatuje vysoká miera zhody v súvislosti s opatreniami a v zásade sa v ňom prijímajú všetky pozmeňujúce a doplňujúce návrhy z prvého čítania. Osobne považujem za prioritu vyriešiť systémové otázky v súvislosti s viacročným financovaním rozvojovej pomoci a súhlasím so spravodajcom v tom, že musíme upraviť spôsob financovania na roky 2012 a 2013. V odporúčaní sa uvádza, že nariadenie radikálne znižuje rezervy v rámci stropu okruhu 4 viacročného finančného rámca na obdobie 2007 až 2013 a neponecháva dostatočný manévrovací priestor v súvislosti s riešením a reakciou na budúce krízy. Odporúčanie sa venuje aj legislatívnym otázkam v rámci procedurálneho postupu Rady, ktorý Parlament kritizuje. V súvislosti s prijímaním strategických rozhodnutí o tom, kde a na aké účely sa vynakladá rozvojová pomoc, by totiž mal mať rovnaké kontrolné právomoci ako Rada. V súlade so znením a charakterom Lisabonskej zmluvy preto podporujem to, aby sa v rámci nariadenia o ustanovení nástroja rozvojovej spolupráce okamžite náležite začlenil postup pre delegované akty v súvislosti s plánovaním iných nástrojov financovania vonkajšej činnosti, ktoré sa v súčasnosti skúmajú. Ide o nástroj stability, nástroj financovania na podporu demokracie a ľudských práv a nástroj financovania spolupráce s industrializovanými krajinami.
<SPEAKER ID="052" NAME="Jiří Havel" AFFILIATION="S&amp;D">
písomne. - (CS) Jedným z hlavných cieľov rozvojovej politiky EÚ je zníženie a definitívne odstránenie chudoby. Navrhované sprievodné opatrenia týkajúce sa banánov (BAM) vo výške 190 miliónov EUR na roky 2010 až 2013, ktoré 17. marca 2010 schválila Komisia, by mali nepochybne prispieť k jeho splneniu. Pravda je aj to, že v minulosti sa plány v tejto oblasti vypracovávali viac z obchodného hľadiska než z hľadiska rozvoja. Nový návrh by mal odzrkadľovať práve uvedené hľadisko rozvoja. Zdá sa správne podporovať aj sprievodné opatrenia týkajúce sa banánov s cieľom zlepšiť životnú úroveň ľudí v krajinách AKT, ktoré sú dodávateľmi banánov a ktoré zasiahli clá uvalené na banány dovážané do EÚ. Návrh Komisie však má určité nedostatky, akým je napríklad absencia posúdenia vplyvu v súvislosti s navrhovanými opatreniami, načasovanie čerpania, sporné rozsiahle používanie rezerv EÚ alebo neustály problém nedostatočného financovania v rámci okruhu 4, na ktoré Komisia správne upozornila vo svojej hodnotiacej správe o fungovaní medziinštitucionálnej dohody. Celkovo si myslím, že správa, ktorú predložil Charles Goerens, obsahuje presnú analýzu otázky z obchodného hľadiska aj z hľadiska rozvoja a zároveň odzrkadľuje pripomienky, ktoré 13. apríla 2010 schválil Výbor pre rozpočet. Okrem toho obsahuje dôležité odporúčania v oblasti sprievodných opatrení týkajúcich sa banánov, a preto odporúčam schválenie navrhovanej verzie.
<SPEAKER ID="053" NAME="Anna Záborská" AFFILIATION="PPE">
písomne. - (SK) Chápem požiadavku Komisie na zvýšenie flexibility pri financovaní politicky citlivých projektov zameraných na podporu demokracie a ľudských práv. Ale zároveň som pevne presvedčená, že ak má tento Parlament dať Komisii voľnejšiu ruku pri financovaní takýchto projektov, musí zostať zachovaná jeho kontrolná úloha. Pretože v konečnom dôsledku sme to práve my, kto na seba pred občanmi berie zodpovednosť za rozpočet EÚ. No keď hovoríme o finančných nástrojoch na podporu šírenia demokracie, právnej istoty a rešpektu voči človeku, mali by sme však hovoriť aj o efektivite týchto nástrojov. O tom, či demokraciu a ľudské práva nedokážeme presadzovať aj účinnejšími spôsobmi. Pri rozprave o prenasledovaní kresťanov vo svete nás vysoká predstaviteľka EÚ pre zahraničné veci ubezpečila, že dnes už každá bilaterálna zmluva o spolupráci obsahuje klauzulu venovanú demokracii a ľudským právam. Podmieniť akúkoľvek finančnú pomoc či obchodnú dohodu plnením týchto záväzkov by možno pomohlo šíreniu demokracie a rešpektu voči základným ľudským právam viac než podpora rôznych viac aj menej zmysluplných projektov.
