<CHAPTER ID="001">
Otvorenie rokovania
<P>
(Rokovanie sa začalo o 9.00 hod.)
<SPEAKER ID="005" NAME="Predsedajúci">
(IT) Bola mi doručená žiadosť pána Hannana, ktorá sa týka výkladu článku 19 rokovacieho poriadku.
<SPEAKER ID="006" NAME="Daniel Hannan" AFFILIATION="PPE-DE">
Pán predsedajúci, včera oznámil predseda interpretáciu článku 19, ktorou tento Parlament porušuje svoje vlastné nariadenia. Týmto krokom sme opustili právny štát a vložili sme svojvoľné právomoci do rúk predsedu, aby porušil naše vlastné predpisy a konal tak, ako sám uzná za vhodné. Toto konanie je podľa našich vlastných predpisov vyslovene nelegálne. Táto rokovacia sála síce môže byť zvrchovaná, musí však rešpektovať svoje vlastné pravidlá.
<P>
Táto interpretácia Výborom pre ústavné záležitosti bude dnes popretá. Možno o tom budeme v tomto Parlamente hlasovať. Ak budeme hlasovať za, potom budeme kolektívne hlasovať za to, aby sme zrušili pravidlá, podľa ktorých konáme. Som takmer v pokušení porovnať dnešnú situáciu s tzv. splnomocňujúcim zákonom z roku 1933, ale domnievam sa, že to by bolo neprimerané a možno aj trochu drzé voči nášmu predsedovi, ktorý je oddaným demokratom a poctivým človekom.
<P>
Namiesto toho mi dovoľte citovať starého otca britského hnutia odporu voči totalitarizmu, Edmunda Burkeho: "Musia byť viac než slepí tí, ktorí nevidia, s akou neochvejnou pravidelnosťou systému, v tomto a vo všetkých ďalších prípadoch, uskutočňujú svoj plán úplnej deštrukcie každej nezávislej sily. ... Ich vôľa je zákon, nielen doma, ale vo všetkých národoch. ... Zmietli pod stôl tie isté ústavné práva, podľa ktorých konali zákonodarné zbory "
<P>
(predsedajúci prerušil rečníka)
<SPEAKER ID="007" NAME="Predsedajúci">
(IT) Ďakujem. Beriem vaše pripomienky na vedomie, ale ako dobre viete, hlasovanie o tomto bode, ktorý sa týka výkladu rokovacieho poriadku, je naplánované na 11.00 hod., takže podľa toho budeme aj postupovať.
