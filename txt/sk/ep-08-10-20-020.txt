<CHAPTER ID="020">
Vytvorenie globálnej aliancie proti zmene klímy medzi EÚ a chudobnými rozvojovými krajinami, ktoré sú najviac ohrozené zmenou klímy (krátke prednesenie)
<SPEAKER ID="234" NAME="Predsedajúci">
Ďalším bodom programu je krátke prednesenie správy pána Wijkmana v mene Výboru pre rozvoj o vytvorení globálnej aliancie proti zmene klímy medzi Európskou úniou a chudobnými rozvojovými krajinami, ktoré sú najviac ohrozené zmenou klímy.
<SPEAKER ID="235" NAME="Anders Wijkman">
spravodajca. - Vážený pán predsedajúci, táto správa je reakciou na globálnu alianciu proti zmene klímy, ktorú iniciovala Európska komisia koncom minulého roka. Globálna aliancia proti zmene klímy je v zásade veľmi dobrou iniciatívou. V prvom rade sa ňou uznáva, že zmena klímy predstavuje vážne riziko pre krajiny s nízkymi príjmami.
<P>
Je iróniou, že len pred ôsmimi rokmi boli v New Yorku dohodnuté rozvojové ciele tisícročia. Zmena klímy bola sotva spomenutá, hoci už vtedy bolo zrejmé, že mnohé krajiny s nízkymi príjmami budú veľmi trpieť v dôsledku negatívnych účinkov zmeny klímy.
<P>
Ale spôsob, akým sme organizovaní v národných organizáciách, vo vládach atď. - zmena klímy je jedna oblasť, rozvojová spolupráca je druhá oblasť - bola už skutočnou prekážkou alebo bariérou, ktorá nám bránila v plnom rozsahu uznať hrozbu zmeny klímy pre rozvoj a znižovanie chudoby.
<P>
Tento problém je, samozrejme, veľký. Ak chceme pomôcť krajinám s nízkymi príjmami pri adaptácii a znížení rizík a pri opatreniach na zmiernenie dôsledkov, ako aj pri hľadaní synergie medzi oboma oblasťami, je potrebné osobitne sa zamerať na odlesňovanie a potom, čo je najdôležitejšie, realizovať všetky tieto opatrenia v rámci plánovania rozvoja a znižovania chudoby.
<P>
Je veľmi dôležité, aby sme neskončili so sériou izolovaných projektov na prispôsobenie. Prispôsobenie a znižovanie rizika skôr musíme dávať do popredia v rámci rozvojovej spolupráce.
<P>
Keď sme o tom diskutovali vo Výbore pre rozvoj, hlavnou otázkou bolo financovanie. Návrh Komisie predstavuje len 60 miliónov EUR: to je kvapka vody v oceáne. Nikto nevie, koľko bude stáť znižovanie rizika prispôsobenia sa, nikto nevie, koľko bude stáť technologická spolupráca vzhľadom na zmiernenie dôsledkov. Svetová banka, Oxfam, UNDP a iné organizácie uviedli odhady pohybujúce sa od 10 miliárd USD a, povedal by som, 100 miliárd USD ročne. Niektoré opatrenia nemusia stáť viac. Ak sa stratégie plánovania rozvoja a znižovania chudoby realizujú už od začiatku s ohľadom na negatívne dôsledky zmeny klímy, nemusí to spôsobiť vyššie náklady. Ale vieme, že v mnohých oblastiach vzniknú dodatočné náklady. Poľnohospodárske postupy, znižovanie rizika pre prípad extrémnych poveternostných udalostí, zvyšovanie hladiny morí, opatrenia v oblasti zdravotníctva: to všetko sem patrí.
<P>
Otázka znie, odkiaľ budú pochádzať ďalšie finančné prostriedky. V správe uvádzame niekoľko návrhov. Jeden z nich je celkom prirodzene ten, aby sa využila časť z príjmov z dražieb emisných povoleniek očakávaných v budúcnosti. V tejto súvislosti je veľmi dôležité vyčleniť nejakým spôsobom finančné prostriedky pre rozvojové krajiny.
<P>
Ďalší návrh sa zameriava na to, že členské štáty by mali podporiť iniciatívu Komisie a nepresadzovať vlastné iniciatívy. Toto je nová oblasť, v ktorej je zmysluplné sústrediť zdroje.
<P>
Napokon všetko, čo v tejto oblasti podnikneme, treba vnímať v súvislosti s rokovaniami o zmene klímy, ktoré sa uskutočnia budúci rok v Kodani. V tejto oblasti je na dosiahnutie globálnej dohody rozhodujúci aktívny prístup zo strany krajín uvedených v prílohe 1, najmä štátov EÚ.
<P>
Správa o rozvoji sa zaoberá uvedenými, ako aj mnohými ďalšími záležitosťami, v duchu podpory iniciatívy Európskej komisie a s primárnym cieľom posilniť ju z hľadiska obsahu i finančných prostriedkov.
<SPEAKER ID="236" NAME="Joe Borg">
člen Komisie. - Vážený pán predsedajúci, vítam správu pána Wijkmana a ďakujem mu za jeho trvalú podporu globálnej aliancie proti zmene klímy. Vo všeobecnosti si myslíme, že správa zdôrazňuje správne priority a identifikuje hlavné úlohy, ktorým v súčasnosti čelí medzinárodné spoločenstvo v súvislosti s poskytovaním podpory na zmiernenie dôsledkov zmeny klímy a prispôsobenie sa v rozvojových krajinách. Osobitne oceňujeme návrhy správy. Po prvé, rozvinúť globálnu alianciu proti zmene klímy na centrum iniciatív členských štátov. Súhlasíme s tým, že súčasné úsilie pomôcť rozvojovým krajinám v tejto dôležitej oblasti je roztrieštené a nezodpovedá parížskym zásadám o účinnosti pomoci, ku ktorým sa zaviazali všetky členské štáty EÚ.
<P>
Po druhé, návrh stanoviť dlhodobý cieľ financovania globálnej aliancie proti zmene klímy (GCCA). Je však veľmi dôležité, aby sa členské štáty v plnej miere zapojili do tejto iniciatívy a zvýšili svoje záväzky v rámci ODA a aby sprístupnili inovačné zdroje financovania pre alianciu GCCA. Finančný cieľ stanovený len Európskou komisiou by nemal význam.
<P>
Napokon návrh použiť časť očakávaných výnosov z dražieb emisných práv v rámci systému EÚ na obchodovanie s emisnými kvótami na financovanie aliancie GCCA a iné opatrenia proti zmene klímy v rozvojových krajinách. Najmä v súčasnej situácii potrebujeme trvalú podporu Európskeho parlamentu pri realizácii týchto návrhov, najmä prostredníctvom zapojenia rozhodovacích grémií na úrovni členských štátov.
<P>
Správa zdôrazňuje množstvo bodov, ktoré musí Komisia ďalej rozpracovať, pričom Komisia by osobitne poukázala na jednoznačný prínos aliancie GCCA. Aliancia GCCA má byť vo všeobecnosti kľúčovým prvkom politiky EÚ v oblasti boja proti zmene klímy. Táto politika sa tradične zameriavala na zmiernenie dôsledkov v rámci Únie, ako aj mimo nej. Proces zelenej/bielej knihy sa teraz primárne zaoberá prispôsobením sa v rámci Únie. GCCA predstavuje vonkajšiu dimenziu nášho adaptačného úsilia. Okrem toho je dôležité zdôrazniť skutočnosť, že medzinárodné spoločenstvo musí dospieť k uzatvoreniu globálnej dohody o zmene klímy v Kodani v decembri 2009 s cieľom zabrániť rozdielu medzi Kjótskym protokolom a nadväzujúcou dohodou. Rozvojové krajiny k tejto dohode pristúpia len vtedy, ak sa bude osobitne zohľadňovať prispôsobenie. Európska únia sa preto musí v tejto súvislosti ujať svojej vedúcej úlohy a aliancia GCCA je nástrojom, ako demonštrovať naše odhodlanie.
<P>
Správa pána Wijkmana sa mohla výraznejšie zmieniť o tomto politickom imperatíve. Európska únia je naďalej najväčším poskytovateľom rozvojovej pomoci. Zmena klímy je však hrozbou pre rozvoj. Zámerom aliancie GCCA je začleniť prispôsobenie sa zmene klímy pevne do rozvojovej politiky EÚ.
<P>
GCCA by napokon chcela využiť iné prostriedky pri rozvíjaní pomoci v súvislosti so zmenou klímy: upúšťať od financovania projektov a prikloniť sa k postupom na základe programov. Myslíme si, že len takto možno účinne vybudovať odolnosť voči zmene klímy. Komisia už vstúpila do počiatočnej realizačnej fázy globálnej aliancie proti zmene klímy. Týmto venuje primeranú pozornosť návrhom správy, najmä s ohľadom na úzke zapojenie zástupcov partnerských krajín a úzku koordináciu s inými súvisiacimi dvoj- a viacročnými multilaterálnymi iniciatívami.
<P>
Na záver, Komisia uznáva potrebu lepšieho začlenenia zmeny klímy do vlastných programov pomoci v úzkej koordinácii s partnerskými krajinami a partnermi pre rozvoj na úrovni krajín. V tomto úsilí nás podporí práca, ktorá prebieha v OECD na rozvoji usmernení pre začlenenie prispôsobenia sa do rozvojovej spolupráce.
<SPEAKER ID="237" NAME="Predsedajúci">
Týmto uzatváram tento bod rokovania.
<P>
Hlasovanie sa uskutoční v utorok.
<P>
Písomné vyhlásenia (článok 142)
<SPEAKER ID="994" NAME="Mihaela Popa  " LANGUAGE="RO">
Táto iniciatíva je odôvodnená v súvislosti so zodpovednosťou, ktorú Európska únia prijala voči rozvojovým krajinám, a so skutočnosťou, že Európska únia je najväčším poskytovateľom humanitárnej pomoci na svete.
<P>
V tejto súvislosti je dôležité, aby sme zabránili duplicite iniciatív zameraných na rozvojové krajiny a iniciovaných na úrovni Spoločenstva a členských štátov.
<P>
Myslím si, že keď sa zaoberáme zmenou klímy, je veľmi dôležité, aby sme neprijali len jednorazový záväzok, ale aby sme zohľadnili dôležitosť preventívneho postupu vo všetkých opatreniach prijatých v EÚ, najmä v opatreniach týkajúcich sa rozvojovej pomoci.
<P>
Na záver by som chcela dodať, že je rovnako dôležité, aby sa preventívne opatrenia stali dôležitejšou prioritou ako opatrenia spojené s humanitárnymi krízami, pretože si musíme uvedomiť, že náklady na rekonštrukciu sú oveľa vyššie v prípade katastrof.
<P>
Európska únia musí prejaviť solidaritu, ale aj zodpovednosť voči iným regiónom sveta, čím sa globálna aliancia proti zmene klímy stáva dôležitým krokom týmto smerom.
<SPEAKER ID="238" NAME="Pierre Schapira  " AFFILIATION="PSE">
písomne. - (FR) Globálna aliancia proti zmene klímy sa musí stať účinným nástrojom, ktorý najchudobnejším krajinám umožní prispôsobiť sa dôsledkom zmeny klímy, pretože sú ich prvou obeťou.
<P>
Prostredníctvom pozmeňujúcich a doplňujúcich návrhov, ktoré predložila Socialistická skupina v Európskom parlamente, je možné zlepšiť výbornú prácu, ktorú odviedol pán spravodajca.
<P>
Vzhľadom na financovanie aliancie sa PSE pripája k pánovi spravodajcovi a vyslovuje poľutovanie nad nízkou úrovňou ročného objemu prostriedkov poskytovaných Európskou komisiou.
<P>
Vyslovujeme poľutovanie aj nad takpovediac systematickým návratom k ERF na financovanie nových iniciatív, ako napríklad aliancie. Toto využívanie by sa malo prísne kontrolovať, aby sa zabezpečilo, že bude financovať skutočne rozvojové operácie a že sa obmedzí na prvý rok činnosti aliancie. Komisia musí preto dodržať svoj záväzok a nájsť ďalšie prostriedky pre alianciu.
<P>
PSE vyjadrila aj svoju podporu vytvoreniu úzkeho prepojenia medzi zmenou klímy a súčasnou potravinovou krízou. Aliancia by mala predložiť konkrétne iniciatívy v tejto oblasti, ako napríklad vytvorenie zelených pásov okolo miest na južnej pologuli na podporu poľnohospodárstva zameraného na výrobu potravín.
<P>
Napokon sme vyzvali na vypracovanie environmentálnych, sociálnych a hospodárskych kritérií v súvislosti s výrobou biopalív a na zabezpečenie potravinovej bezpečnosti uprednostnenej pred podporou poľnohospodárstva zameraného na export.
