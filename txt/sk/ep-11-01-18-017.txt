<CHAPTER ID="017">
Kríza týkajúca sa odpadu v Kampánii (rozprava) 
<SPEAKER ID="627" NAME="Predsedajúca">
Ďalším bodom programu je rozprava o:
<P>
otázke na ústne zodpovedanie o kríze týkajúcej sa odpadu v Kampánii, ktorú Komisii predložili Margrete Aukenová a Eva Lichtenbergerová v mene skupiny Verts/ALE - B7-0667/2010),
<P>
otázke na ústne zodpovedanie o kríze týkajúcej sa odpadu v Kampánii, ktorú Komisii predložili Bairbre de Brúnová a Willy Meyer v mene skupiny GUE/NGL - B7-0801/2010),
<P>
otázke na ústne zodpovedanie o kríze týkajúcej sa odpadu v Kampánii, v Taliansku, ktorú Komisii predložili Judith A. Merkiesová a Victor Boştinaru v mene Skupiny socialistov - B7-0805/2010) a,
<P>
otázke na ústne zodpovedanie o kríze týkajúcej sa likvidácie odpadu v Neapoli a v regióne Kampánia a využívaní finančných prostriedkov EÚ, ktorú Komisii predložili Mara Bizzottová a Lorenzo Fontana v mene skupiny EFD - B7-0806/2010).
<SPEAKER ID="628" NAME="Margrete Auken" LANGUAGE="DA">
Chcela by som veľmi pekne poďakovať pánovi komisárovi Potočnikovi za skutočnosť, že konečne sa zdá, že na strane Komisie je trochu dôslednosti. Chcela by som požiadať o to, aby sme o tom videli aj dôkaz. Mám veľké očakávania, čo sa týka odpovede, ktorú dnes dostaneme, pretože ak sa teraz nestane nič konkrétne a Taliansko nedostane za to prísnu pokutu, keď to bude potrebné, na tento problém narazíme na mnohých iných miestach. Nielen Taliansko má veľké problémy, pokiaľ ide o odpad. Ak budú mať všetci dojem, že sa nič nestane, ak budú používať len skládky odpadu, budeme mať na krku veľmi vážnu katastrofu. Teším sa preto na odpoveď.
<P>
Chcela by som využiť svoj zostávajúci rečnícky čas na to, aby som oslovila Taliansko. Dobre si uvedomujem, že talianska vláda tu nie je priamo zastúpená, ale napriek tomu je pre samotné Taliansko dôležité, aby uznalo, že tento problém sa musí teraz vyriešiť. Je to pozoruhodná krajina a je na pokraji toho, že sa utopí v odpade. Vzniká veľa konfliktov a v poslednom čase sa situácia len zhoršila. Taliansko teraz nemôže zažiť situáciu, v ktorej by pokuty ešte viac zaťažili ľudí. Namiesto toho musí zabezpečiť, aby sa zaviedol plán, ktorý je dôveryhodný, a teda využíva mnohých aktívnych občanov ako súčasť riešenia a nerobí z nich stále cieľ kriminalizácie a podobne. Nemôžeme vyriešiť problém s odpadom, ak nemáme podporu občanov, a je veľa občanov, ktorí sú veľmi ochotní vykonať veľa dobrej práce v Taliansku.
<P>
Použite ozbrojené sily a políciu - nie na potlačenie ľudí, nie na vylúčenie miestnych orgánov -, ale na zadržanie skutočných vinníkov. Samozrejme, jedna strana, ktorá má z toho úžitok, je veľký priemysel v severnom Taliansku, ktorý vytvára pekný tučný zisk zo skutočnosti, že sa môže jednoducho lacno zbaviť svojho odpadu namiesto toho, aby zaplatil skutočnú cenu. Úžitok majú aj gangstri z mafie, ktorí majú takisto veľké zisky. Preto sa to musí teraz skončiť a dúfam, že Taliansko začne brať túto záležitosť veľmi vážne.
<SPEAKER ID="629" NAME="Søren Bo Søndergaard" LANGUAGE="DA">
Keď minulú jeseň delegácia z Výboru pre kontrolu rozpočtu navštívila Taliansko, stretli sme sa s predsedom regiónu Kampánia. Keď sme sa ho spýtali, prečo sa katastrofálna situácia s odpadom v Kampánii ešte nevyriešila, povedal, že je to politický problém.
<P>
Táto odpoveď veľa vysvetľuje. Samozrejme, mohol povedať čokoľvek - že je to problém technický, logistický alebo finančný. Nie, problém je politický. Problémom je, že chýba politická vôľa. Pre tento nedostatok politickej vôle Taliansko nesplnilo svoje povinnosti vyplývajúce zo smernice o odpade. Rovnako pre tento nedostatok politickej vôle sme v októbri mohli vidieť, že sa nezaviedli žiadne zlepšenia, ktoré vyžadoval Európsky súdny dvor. Opäť z dôvodu tohto nedostatku politickej vôle ku koncu roka EÚ ešte stále nedostala plán triedenia odpadov.
<P>
Naopak, vidíme, že orgány majú politickú vôľu udržať tieto škandály v tajnosti tým, že ich zapečatia. Naša skupina preto zaujíma k tejto záležitosti jasné stanovisko. Podporujeme všetkých - a je ich veľa - dobrých Talianov a Talianky, ktorí bojujú za otvorenosť v tejto záležitosti a za to, aby sa zodpovedali tí, ktorí sú zodpovední za to, že sa táto situácia dostala takto ďaleko. Sme však tiež presvedčení, že skôr než sa to stane, musíme úplne odmietnuť akúkoľvek myšlienku, že európski daňoví poplatníci by mali platiť čo i len o jedno euro viac za debakel s odpadom v Taliansku. Nesmieme zbytočne rozhadzovať peniaze.
<SPEAKER ID="630" NAME="Judith A. Merkies" LANGUAGE="NL">
Spolu s Výborom pre petície sme minulý rok navštívili Kampániu a Neapol, aby sme na vlastné oči videli krízovú situáciu týkajúcu sa odpadu, situáciu, ktorú mnohí predkladatelia petície opísali ako veľmi vážnu. Aj nám pripadala situácia na mieste veľmi vážna. Videli sme skládku odpadu v národnom parku na vrchole Vezuvu. Videli sme mnoho nezákonných skládok a horiacich kôp odpadkov. Dokonca som v hromade označenej ako skládka domového odpadu objavila priemyselný odpad a videli sme aj nefungujúcu spaľovňu alebo aspoň niečo, čo tak vyzeralo.
<P>
Jedna vec je jasná: veci tam v tejto chvíli nefungujú a súhlasím s predchádzajúcimi rečníkmi, že sa zdá, že je tam veľa politických hádok o tom, kto presne je zodpovedný za túto situáciu. V skutočnosti sme tam vyzvali politikov a občanov, aby zabudli na všetky politické rozdiely a spojili sa, aby vyriešili túto situáciu.
<P>
Odvtedy som však nevidela žiadny náznak riešenia a ani som nevidela, že by sa tu zostavoval nejaký plán - aspoň nie verejne -, a dúfam, že nám budete môcť objasniť, či plán v skutočnosti existuje. Ľudia z Kampánie nám minulý rok povedali veľmi jasne toto: "Žiadali sme každého o pomoc a klopali sme na všetky dvere v našej provincii a regióne, v celom Taliansku a v talianskej vláde, a odvšadiaľ sme odišli s prázdnymi rukami. Európska únia je naša posledná nádej a v čase, keď nás nikto iný nepočúval, Európska únia si prišla vypočuť, čo máme na srdci."
<P>
Upierajú svoje nádeje na vás a na nás v nádeji, že nakoniec budeme schopní pomôcť nájsť nejaké riešenie v ich regióne. Samozrejme, situáciu na mieste musia vyriešiť sami. Aj keď, bohužiaľ, tam nemôžeme ísť vlastnoručne odpratať odpadky, zohrávame v tom kľúčovú úlohu. Mohli by ste objasniť, či existuje plán, ak áno, či je kvalitný, a ak nie, čo s tým plánujete robiť? Aké sú termíny? Do kedy sa musí realizovať a ako dlho ste pripravení čakať? Kedy budete v konečnom dôsledku presadzovať uvalenie sankcií Európskym súdnym dvorom a čo sa deje so štrukturálnymi fondmi, ktoré sú v súčasnosti stále zmrazené?
<P>
Nie je to len kríza týkajúca sa odpadu. Tieto veci by tiež mohli viesť k situáciám, ktoré sú nebezpečné pre ľudské zdravie. Aký je postoj Európskej komisie k tejto veci? Možno to nie je vaša oblasť, ale možno nám môžete aj tak povedať, či ste to začali riešiť.
<P>
Samozrejme, aj mafia v tom má jasne prsty. Treba však povedať, že nie je ani na Európskej komisii, ani na nás, aby sme s tým niečo priamo urobili. Jediné, čo nakoniec môžeme urobiť, je monitorovať vykonávanie našich smerníc v Európskej únii. Akým spôsobom by sme mohli poskytnúť ďalšiu podporu, možno prostredníctvom výmeny osvedčených postupov? Ako tu môžu členské štáty pomôcť jeden druhému? Nesúhlasíte, že v tomto prípade by sa na odpad nemalo pozerať tak veľmi ako na problém, ale ako na príležitosť? Kampánia by mohla urobiť zo dňa na deň obrovský skok k tomu, aby sa stala recyklujúcim spoločenstvom. Podľa mňa by sme mali naozaj podporovať na európskej úrovni úplný zákaz skládkovania odpadu a zákaz skládok odpadu.
<SPEAKER ID="631" NAME="Mara Bizzotto">
autorka. - (IT) Žiaľ, každý si teraz dobre uvedomuje situáciu, ktorú Kampánia a najmä mesto Neapol roky prežívajú, a Európska únia sa musela týmto problémom zaoberať mnohokrát.
<P>
Vzhľadom na túto teraz paradoxnú situáciu ako v treťom svete by som sa chcela od Komisie dozvedieť, akým následkom bude čeliť Taliansko z hľadiska právnych predpisov EÚ a aké finančné pokuty mu môžu byť uložené, ak sa kríza týkajúca sa odpadu v Kampánii čoskoro definitívne nevyrieši.
<P>
Chcela by som tiež vedieť, či Komisia môže poskytnúť podrobné informácie o európskych finančných prostriedkoch, ktoré región Kampánia doteraz dostal na vytvorenie integrovaného systému zberu a likvidácie odpadu. Viete, pán komisár, zvyčajne keď hovoríme o krízach, hovoríme o tragických, extrémnych situáciách, ale stále sa vyriešia v rozumnom časovom rámci. Keď takzvaná "kríza" trvá viac ako 15 rokov, niečo jasne nie je v poriadku.
<P>
V posledných rokoch talianska vláda skúšala všetko možné, aby vyriešila dlhodobý problém systému zberu a likvidácie odpadu. Skutočnosť, že ulice Neapola sú dnes zaplavené tonami a tonami odpadkov, je však zjavne chybou predovšetkým miestnych orgánov v Kampánii a ich úplnej neschopnosti alebo neochoty pracovať na hľadaní riešenia.
<P>
Je jasné - v skutočnosti celkom jasné -, že podmienky ovplyvňujúce Neapol a Kampániu sú následkom vyhýbania sa zodpovednosti, ktoré je mnoho rokov charakteristické pre mesto, provinciu a región, pokiaľ ide o odpadové hospodárstvo. Nemožno viniť centrálnu vládu za skutočnosť, že separovaný zber, prvý a kľúčový prvok účinného plánu odpadového hospodárstva, nebol zavedený. Jasne nemožno viniť centrálnu vládu za skutočnosť, že pred pár týždňami musela vyslať armádu - ale aj pri iných predchádzajúcich udalostiach -, aby nahradila stovky smetiarov, ktorí zrazu naraz ochoreli.
<P>
Skutočnosť, že kríza zasiahla Neapol, zatiaľ čo situácia vo zvyšku Talianska je veľmi odlišná, napríklad v našom regióne Benátsko, kde sa robí separovaný zber roky bez akýchkoľvek problémov a s veľmi vysokou mierou recyklácie, znamená, že zodpovednosť za krízu má tvorba politiky v Kampánii, úradníci miestnej vlády a predovšetkým závažná tajná dohoda s podsvetím, ktoré sa vždy snažilo a malo obrovské zisky z obchodu s odpadom vďaka prenikaniu Camorry do miestnej tvorby politík a miestnej vlády.
<SPEAKER ID="632" NAME="Janez Potočnik">
člen Komisie. - V prvom rade by som chcel poďakovať všetkým poslancom Parlamentu, ktorí upozornili mňa a naše útvary na túto dôležitú otázku. Som rád, že Európsky parlament zohráva aktívnu úlohu pri monitorovaní situácie odpadového hospodárstva v Kampánii, ako ukazuje napríklad správa prijatá Výborom pre petície po návšteve Kampánie, ktorú tento výbor uskutočnil v apríli minulého roku. Parlament tu má skutočne dôležitú úlohu a plne ju prevzal.
<P>
Okamžite po rozhodnutí Európskeho súdneho dvora 4. marca 2010 Komisia napísala talianskym orgánom a pýtala sa, aké opatrenia plánujú prijať alebo aké opatrenia prijali, aby ho splnili. Potom mala Komisia niekoľko kontaktov a stretnutí s talianskymi orgánmi, naposledy počas misie do Neapola, ktorú uskutočnila 22. a 23. novembra 2010 delegácia Generálneho riaditeľstva pre životné prostredie.
<P>
Náš názor je, že talianske orgány majú pred sebou ešte dlhú cestu, aby vykonali toto rozhodnutie. Po prvé, potrebujú predovšetkým rozšíriť a zmodernizovať zariadenia odpadového hospodárstva v celej Kampánii a po druhé, vypracovať účinný plán nakladania s komunálnym odpadom v Kampánii, pričom zohľadnia okrem iného hierarchiu nakladania s odpadom v EÚ.
<P>
Komisia nie je spokojná s opatreniami, ktoré talianske orgány oznámili po rozhodnutí Súdneho dvora, pretože neobsahujú podrobný harmonogram označujúci medzníky pre stavby predpokladaných zariadení.
<P>
Myslíme si, že plán odpadového hospodárstva pre Kampániu musí byť plne v súlade s právnymi predpismi EÚ v oblasti životného prostredia a musí uprednostňovať znižovanie produkcie odpadu, opätovné využívanie a recykláciu; zaistiť realizáciu separovaného zberu v celom regióne; poskytnúť Kampánii potrebnú kapacitu na kompostovanie a zaviesť opatrenia na bezpečnú likvidáciu viac ako siedmich miliónov ton baleného odpadu uskladneného v niekoľkých mestách v Kampánii v rozumnom čase, čo tiež znamená, že talianske orgány budú musieť vykonať analýzu baleného odpadu, takzvaných "ekobalíkov", predtým, ako rozhodnú, ktorý spôsob je najbezpečnejší na jeho likvidáciu.
<P>
Ak nebudú mať žiadny primeraný a účinný plán odpadového hospodárstva, Komisia sa vráti k Súdnemu dvoru a navrhne uloženie pokút. Preto musíme dôkladne posúdiť návrh plánu odpadového hospodárstva, ktorý orgány Kampánie práve predložili Komisii - a "práve" naozaj znamená "práve" -, a pozorne monitorovať, či ho skutočne prijmú a zrealizujú. Rozhodnutie, či a kedy otvoriť konanie podľa článku 260 proti Taliansku, bude hlavne závisieť od obsahu plánu odpadového hospodárstva a od načasovania opatrení použitých na okamžité riešenie problému presvedčivým spôsobom.
<P>
Pokiaľ ide o existujúce skládky, Komisia začala vyšetrovanie a požiadala talianske orgány, aby podali správu o fungovaní skládok v Terziane a Cicciane. Na taliansku odpoveď stále čakáme, a keď ju dostaneme, Komisia ju posúdi.
<P>
Komisia nemá v tomto štádiu dôkaz o porušení právnych predpisov EÚ v oblasti životného prostredia. Skutočnosť, že skládka je umiestnená v prírodnej chránenej oblasti, sama osebe nie je porušením právnych predpisov EÚ, samozrejme, za predpokladu, že sa uplatňujú ostatné pravidlá a že príslušné vnútroštátne orgány vykonávajú primerané hodnotenie životného prostredia a realizujú potrebné zmierňujúce a tiež kompenzačné opatrenia.
<P>
Pokiaľ ide o spolufinancovanie opatrení odpadového hospodárstva v Kampánii, v programovom období 1994 - 1999 sa vyčlenilo 88,1 milióna EUR na projekty zamerané na nakladanie s odpadom, takmer 49 % z nich spolufinancovaných z EFRR. Použilo sa však len 90 % z celkových pridelených prostriedkov pre ťažkosti súvisiace tiež s krízou odpadového hospodárstva a zavedením mimoriadneho riadenia talianskymi orgánmi v roku 1994.
<P>
V programovom období 2002 - 2006 sa celkové pridelené finančné prostriedky vo výške 140 miliónov EUR, z toho 50 % znovu spolufinancovaných z EFRR, sústredili na projekty odpadového hospodárstva. Po kríze odpadového hospodárstva sa však Komisia rozhodla prijať špecifické opatrenia, aby zaistila, že finančné prostriedky EFRR pridelené Kampánii sa využívajú správne.
<P>
Po prvé, od 1. januára 2005 sa riadenie výdavkov považovalo za neoprávnené pre spolufinancovanie. Po druhé, po oficiálnom oznámení Taliansku, že sa začalo konanie vo veci porušenia predpisov pre odpadové hospodárstvo, Komisia 29. júna 2007 informovala talianske orgány, že pre nakladanie s odpadom nebude prijateľné žiadne ďalšie spolufinancovanie.
<P>
Regionálny operačný program 2007 - 2013 predpokladá v Kampánii celkové investície vo výške 270 miliónov EUR, z toho 50 % znovu spolufinancovaných z EFRR, na odpadové hospodárstvo. Vyplatenie financovania ES pre projekty v sektore odpadového hospodárstva však podlieha najmä podmienke, že talianske orgány prijmú regionálny plán odpadového hospodárstva, ktorý, samozrejme, potvrdí Komisia.
<P>
Zajtra v Komisii zverejníme správu o vykonávaní tematickej stratégie predchádzania vzniku odpadu a jeho recyklovania. Táto správa ukazuje značné rozdiely medzi členskými štátmi, pokiaľ ide o výkonnosť odpadového hospodárstva. Jasne ukazuje, že s primeranou stratégiou odpadového hospodárstva sa môže skládkovanie znížiť skoro na nulu a že spaľovanie by sa mohlo dramaticky obmedziť zvýšením kompostovania a recyklovania odpadu. Okrem toho, že to premieňa odpad na zdroje, vytvára to pracovné miesta a hospodársku činnosť, pričom to znižuje vplyv odpadového hospodárstva na životné prostredie. Takže naozaj dúfam, že príslušné orgány nakoniec premenia túto krízu na príležitosť spustením serióznych systémov separovaného zberu a recyklovania v Kampánii.
<P>
Stručne povedané, Komisia dúfa, že plán odpadového hospodárstva pre Kampániu je presvedčivý. Kým si nebudeme istí účinným plánom, ktorý vytvára systém s potrebnou infraštruktúrou, a nebudeme mať silné záruky, že projekty sa účinne zrealizujú, je financovanie príslušných projektov odpadového hospodárstva Komisiou v Kampánii prerušené.
<P>
Niektorými vašimi otázkami, ktoré ste už položili, sa budem zaoberať vo svojich záverečných poznámkach.
<SPEAKER ID="633" NAME="Erminia Mazzoni" LANGUAGE="IT">
Som vďačná Komisii, že sa snažila zdôrazniť to, že Výbor pre petície dal tomuto Parlamentu aktívnu úlohu, aby názorne ukázal, že tí, ktorí tu vystupujú, a politické skupiny, ktoré zastupujú, majú veľký záujem, aby sa touto situáciou zaoberalo zodpovedne, aby všetky postupy boli transparentné a aby bola verejnosť zapojená do dialógu, ktorý dá každému pocit zodpovednosti.
<P>
Ako už bolo povedané, regionálna výkonná moc, ktorá, chcela by som vám pripomenúť, sa sformovala až v máji 2010, v posledných mesiacoch rozvinula úzky dialóg s Európskou komisiou a začala proces, ktorý môžeme určite považovať za odklon od toho, čo tu bolo v predchádzajúcich rokoch. Nedejú sa tu však žiadne zázraky; jednoducho sa prevzala zodpovednosť za drastickú situáciu, ktorá sa upevňovala počas 15 rokov neúčinného alebo neexistujúceho konania. Chcela by som vám pripomenúť, že Taliansko bolo odsúdené Súdnym dvorom v marci 2010, ale za konanie, ktoré bolo odhalené a riešené v roku 2007.
<P>
Situácia sa odvtedy zmenila. Člen regionálnej rady už cestoval do Bruselu trikrát a dokončil už značnú časť pracovného programu, ktorý bol načrtnutý na vypočutí vo Výbore pre petície v júli. Rýchlo prebehnem cez zoznam: schválil špeciálny plán likvidácie odpadu, dotiahol do konca plán likvidácie pevného komunálneho odpadu; a 31. decembra predložil aj ďalší plán s opravami požadovanými Komisiou, ktorý bude, ako už bolo oznámené, schválený do 30. apríla.
<P>
Plán je už čiastočne zrealizovaný: závod na výrobu energie spaľovaním odpadu v Acerre normálne funguje; verejné zákazky na zariadenie v Salerne boli ukončené; zákazka na zariadenie vo východnom Neapole bola oznámená; a 182 oblastí separovania a recyklovania odpadu, 7 recyklačných zariadení, 9 kompostovacích zariadení, 4 viacmateriálové zariadenia na separáciu, 1 zariadenie na spracovanie odpadu z elektrických a elektronických zariadení, 2 zariadenia aeróbneho odpadového hospodárstva, 34 schválených plošín a 5 skládok je teraz plne funkčných a som rada, že na ne bude dohliadať Komisia.
<P>
Uzatvorila sa dohoda s piatimi provinciami, aby sa zaistila likvidácia ich nahromadeného odpadu, a uzatvorili sa aj dohody s piatimi regiónmi, aby sa zabezpečilo dočasné premiestnenie ich odpadu, kým zariadenie nebude definitívne zrealizované. Mimoriadny proces riadenia sa už skončil a využili sa nejaké finančné prostriedky z regionálneho rozpočtu.
<P>
Ako pani Bucellová povedala počas svojho nedávneho vypočutia vo Výbore pre životné prostredie, verejné zdravie a bezpečnosť potravín, lehota na splnenie rozsudku zvyčajne kolíše od 12 do 24 mesiacov, takže sme v termíne. Komisia však môže využiť svoje právo a posúdiť, či by sa lehota nemala predĺžiť, aby bola reálne v súlade s postupom prác.
<P>
Myslím si, že odpovede na všetky položené otázky už boli v tomto čase poskytnuté, a ako povedal pán komisár, neexistuje žiadny dôvod na uloženie ďalších finančných pokút. Komisia je správne opatrná a dúfam, že táto rozprava sa nevyužije na ďalšiu prácu proti inštitúciám a politickým stranám.
<P>
Ak je toto seriózna rozprava, ktorá má za cieľ pomôcť regiónu Kampánia a pokúsiť sa nájsť riešenie dlhotrvajúceho problému, potom určite uznesenie, o ktorom očakávame hlasovanie vo februári, môže byť spoločným uznesením. Ak nie, bude to ďalšia strata času a spôsobí to ešte väčšie škody.
<SPEAKER ID="634" NAME="Mario Pirillo" LANGUAGE="IT">
Musíme sa obávať vážnej krízy odpadového hospodárstva, ktorú Kampánia teraz roky znáša, najmä keď zvážime, aký vážny vplyv má na kvalitu života miestneho obyvateľstva.
<P>
Ako európska inštitúcia máme povinnosť zasiahnuť a zaistiť, aby sa táto situácia neťahala príliš dlho. Musíme byť veľmi opatrní a pozorne sledovať miestne orgány, bez váhania ich naliehavo vyzývať, aby prijali dôveryhodné opatrenia, ktoré umožnia Kampánii ukončiť túto vážnu krízu.
<P>
Je pravda, že už sme dlho hovorili o kríze týkajúcej sa odpadu bez toho, aby sme vedeli, ako sa veci skutočne majú. Región Kampánia sa zaviazal, že predloží regionálny plán do roku 2010, ale teraz sa to odložilo na marec 2011. Situácia sa stane nezvládnuteľnou, ak dôjde k akémukoľvek ďalšiemu oneskoreniu: riziká pre verejné zdravie sa zvyšujú a organizovaný zločin naďalej profituje z kríz.
<P>
Podľa zákonného dekrétu č. 195/2009 talianska vláda vyhlásila krízu za ukončenú a zodpovednosť za odpadové hospodárstvo preniesla na provincie. Toto rozhodnutie nepodporujeme; bude ťažko realizovateľné v provincii, akou je Neapol, kde žije 52 % kampánskeho obyvateľstva.
<P>
Miestne samosprávy musia byť v centre diania, keďže len oni sú schopné poskytnúť cielené a účinné riešenia. Rôzne kampánske odborové zväzy začali separované zbery, pričom vynakladajú značné úsilie a dosahujú významné výsledky. Mali by dostať zdroje, ktoré už boli prevedené do regiónu.
<P>
Počúvať miestne orgány je dôležitejšie ako kedykoľvek predtým: sú v prvej línii a majú reálny, komplexný prehľad o svojom vlastnom regióne. Oni bijú na poplach v súvislosti s plnými skládkami. V nasledujúcich rokoch budú potrebné nové skládky a nové spaľovne a musia sa identifikovať príslušné plochy. Je to čiastočne pre vylúčenie lomu Vitiello v Terzigne, ktoré požadovala miestna komunita a náš Parlament, aby sa vyhlo riziku postupného zastavenia celého systému zberu komunálneho odpadu.
<P>
Očakávame odpoveď Komisie týkajúcu sa plánu, ktorý predložil región Kampánia.
<SPEAKER ID="635" NAME="Sonia Alfano" LANGUAGE="IT">
Napriek propagande talianskej vlády, ktorú Komisia čoskoro vyvrátila, kríza týkajúca sa odpadu v Kampánii je štrukturálnym problémom, ktorý vôbec nie je vyriešený.
<P>
Pochybné zoznamy nechajme bokom, musíme si uvedomiť jednu vec: ľudia v Kampánii aj naďalej žijú - a zomierajú - obklopení odpadom. Miestni, regionálni a národní politici, pravicoví a ľavicoví, majú obrovskú zodpovednosť. Úlohu vyriešiť problém nemožno hodiť na krk občanom, ktorí už trpia úplne nezdravými životnými podmienkami. Európska únia musí trvať na nájdení vhodného riešenia, lebo inak jej zásah bude zbytočný.
<P>
Výstavba spaľovní, ktoré sú, mimochodom, financované ako obnoviteľné zdroje energie, čím sa porušujú súčasné európske právne predpisy, problém nevyrieši. Odpad sa zmení na popol, čo spôsobí škodlivé a smrteľné emisie. Podľa smernice o odpade majú byť spaľovne poslednou možnosťou v hierarchii integrovaných systémov odpadu, ktoré poskytujú poctivé alternatívy, ktoré nemajú žiadny vplyv na verejné zdravie alebo životné prostredie, ale namiesto toho vytvárajú pracovné miesta.
<P>
Pokiaľ ide o prenikanie mafie, mám pocit, že by sa malo uznať, že hoci sa prenikanie mafie, najmä v oblasti odpadu, deje aj na juhu, deje sa hlavne na severe. Platí to najmä v posledných pár rokoch.
<P>
Preto mám pre Komisiu tri otázky: aké kroky hodlá podniknúť, aby zaistila, že riešenie problému neovplyvní zdravie ľudí, a ako hodlá zabrániť tomu, aby rozhodnutia neboli verejnosti vnútené a aby sa oblasti nestali skutočne militarizovanými?
<P>
Myslí si, že okamžité otvorenie registračného úradu pre rakovinu pre celý región by malo byť jednou z podmienok ukončenia konania vo veci porušenia predpisov?
<P>
Ako Komisia hodnotí zákon č. 210 z roku 2008, najmä článok 9 o stimuloch na výstavbu spaľovní, ktorým sa jasne porušujú európske právne predpisy o štátnej pomoci?
<SPEAKER ID="636" NAME="Eva Lichtenberger" LANGUAGE="DE">
Po rozprávkach talianskych členov Poslaneckého klubu Európskej ľudovej strany (kresťanských demokratov) by sme sa možno mohli vrátiť späť na zem. Skutočnosť je, že konanie o porušení práva sa viedlo proti Taliansku, a to celkom správne. Súd rozhodol v neprospech Talianska - znovu celkom správne. Taliansko nedodržalo termín. Vláda zjavne predložila plán, ale tento nebol poskytnutý včas. Stále sa vraciame k rovnakej situácii. Človek sa nemôže ubrániť dojmu, že zodpovední otáľajú a otáľajú tak dlho, kým nenastane núdzová situácia, aby potom mohli reagovať a rozhodovať s využitím núdzových právnych predpisov Talianska, ktoré majú prednosť pred všetkými ostatnými normami. Ak je na uliciach veľa odpadkov a ak sú tiež zmiešané s priemyselným odpadom zo severu a z juhu, potom sa môžu rýchlo uložiť niekam na nezabezpečenú skládku bez toho, aby sa urobili alebo aby sa mohli urobiť primerané preventívne opatrenia. Váženým poslankyniam a váženým poslancom z Talianska hovorím, že toto nie je talianska rozprava. Je to rozprava o nedodržiavaní a nevykonávaní európskych právnych predpisov.
<P>
Ak by sa tento spôsob zaoberania sa vecami rozšíril do iných krajín, potom by to malo následky pre celú Európu. To, čo sa deje v Kampánii, nie je príjemná prechádzka v nedeľu popoludní. Je to škandál. Nie je to záležitosť nepretržitého určovania 536 nových skládok a používania policajného násilia na zastavenie občanov, ktorí protestujú, pretože nechcú, aby bol pred ich dverami pohodený domáci odpad, ktorý sa zmiešal s toxickým priemyselným odpadom. Toto nebude fungovať. Musia sa vyvodiť dôsledky a musia to byť dôsledky, ktoré bude cítiť. Je dobre, že finančné prostriedky sa už nemôžu využívať v takom rozsahu ako predtým. Uniklo ich už dosť. Potrebujeme raz a navždy zaviesť hmatateľné dôsledky, pretože tu hovoríme o vykonávaní rozumných, potrebných a dobrých európskych právnych predpisov.
<SPEAKER ID="637" NAME="Oreste Rossi" LANGUAGE="IT">
Vypracovaný plán likvidácie odpadu sa musí realizovať takým spôsobom, aby sa zabezpečil separovaný zber, recyklovanie a len nakoniec spaľovanie.
<P>
Bolo by nesprávne zvažovať uloženie ďalších pokút. Okrem toho by som vám chcel pripomenúť, že vinný nie je ani sever, ani iné politické skupiny; jeden z predchádzajúcich ministrov dokonca patril do Skupiny zelených/Európskej slobodnej aliancie, ktorej ste členkou, takže prosím vás, zamyslite sa nad tým, čo hovoríte. Ľudia hovoria o kríze týkajúcej sa odpadu v Neapole a v regióne Kampánia desaťročia. Hoci sa vyčlenili značné finančné prostriedky, je pravda, že tu stále existuje krízová situácia. Je to však neospravedlniteľné. Povedať, že zodpovedné je severné Taliansko alebo dokonca - ako povedala moja kolegyňa poslankyňa - že odpad zo severu dnes môžeme nájsť na uliciach Neapola, je jednoducho nepravdivé.
<P>
Zodpovedné sú jasne predchádzajúce miestne orgány, ktoré na jednej strane dovolili organizovanému zločinu voľne nezákonne obchodovať s odpadom a na druhej strane nedokázali zaistiť vhodné a primerané územia na zber a likvidáciu odpadu.
<P>
Potrebujeme, aby ľudia v Kampánii a Neapole boli statoční a vo voľbách vymenili svojich nekompetentných úradníkov, ako sa to už stalo na regionálnej úrovni.
<SPEAKER ID="638" NAME="Angelika Werthmann" AFFILIATION="NI">
(DE) Kríza týkajúca sa odpadu v mestskej oblasti Neapola teraz trvá už celých 14 rokov.
<P>
Existujúce skládky sú preplnené, kým výstavbu nových zariadení blokujú komunity, ktorých sa to týka. Nedôveru, ktorú občania prejavujú k akémukoľvek odpadovému projektu, však možno vysvetliť skutočnosťou, že v týchto časoch sa toho na politickej úrovni veľa sľúbilo, ale prakticky žiadny z týchto sľubov sa nedodržal.
<P>
V praxi sa tento problém doteraz riešil prostredníctvom krátkodobých dočasných riešení. Vytvorili sa špeciálne komisie, ale tie dokonca ani neboli povinné informovať miestne orgány a obyvateľov. Na druhej strane, jednorazové predmety sú v Taliansku súčasťou každodenného života. V dôsledku toho je jeho denná produkcia odpadu vysoko nad európskym priemerom, zatiaľ čo v tom istom čase sa separovaniu odpadu a recyklovaniu prikladá veľmi malý význam.
<P>
Smutným výsledkom tohto nedostatku environmentálneho povedomia na obidvoch stranách je, že Kampánia je dnes regiónom s veľkými kontaminovanými oblasťami a že miera výskytu rakoviny medzi jej obyvateľmi a miera výskytu respiračných chorôb medzi deťmi v mestskej oblasti Neapola sú obidve oveľa vyššie, ako je taliansky priemer.
<P>
Preto je naliehavo potrebné nájsť riešenia a realizovať ich.
<SPEAKER ID="639" NAME="Crescenzio Rivellini" AFFILIATION="PPE">
(IT) Som vďačný pánovi Seeberovi a všetkým svojim kolegom poslancom za úlohu, ktorú mi pridelili, ale chcel by som zdôrazniť, ak smiem, že v Kampánii sa už podnikajú nejaké mimoriadne pozitívne kroky.
<P>
Preto som presvedčený, že odvolávanie sa na článok 260 Zmluvy o fungovaní EÚ s cieľom získať finančnú pokutu, ako niektorí urobili, je zneužívanie situácie. Regionálna rada, ktorá funguje len niekoľko mesiacov, už vypracovala plán likvidácie nebezpečného odpadu a plán integrovaného systému odpadu. Okrem toho sa spustila politika separovaného zberu a prijali sa iniciatívy na zníženie celkového objemu vyprodukovaného odpadu. Prebieha predkladanie ponúk na výstavbu spaľovne v Salerne a postupy týkajúce sa oznámenia vyhlásenia verejného obstarávania na spaľovňu vo východnom Neapole sú v pokročilom štádiu.
<P>
Na záver, zavedené politiky majú za cieľ nielen vyčistiť mesto, ale aj navrhnúť integrovaný systém odpadu zahrňujúci separovaný zber, znižovanie produkcie odpadu, výstavbu moderných zariadení - najmä na zlikvidovanie "ekobalíkov" alebo obrovských hromád zlisovaného odpadu - a prestavbu starých skládok.
<P>
Ľudia, ktorí sú naozaj zodpovední za to, čo sa stalo v minulosti, by mali byť potrestaní. Určite k nim možno zaradiť bývalých úradníkov Kampánie patriacich k ľavici a najmä k zeleným, ale aj istých úradníkov, ktorí v severnom Taliansku využili miestne podsvetie na zbavenie sa nimi vyprodukovaného toxického odpadu.
<P>
Európska únia musí pomôcť Kampánii bez predsudkov a ja vyzývam všetkých, aby na tom pracovali, nie proti tomu - nepracujte proti tomu len preto, aby ste naplnili mediálny imidž svojej strany alebo ideológie. Naozaj si myslíte, že uloženie finančných pokút Kampánii vyrieši túto krízu?
<SPEAKER ID="640" NAME="Luigi de Magistris" AFFILIATION="ALDE">
(IT) Po klamstvách Berlusconiho vlády, ktorá nastúpila v roku 2008 a hovorila Talianom, že problém odpadu je vyriešený, robí Európska únia správnu vec, keď odmieta poskytnúť Taliansku finančné prostriedky, kým nepredstaví systém odpadu ohľaduplný k životnému prostrediu založený na recyklovaní odpadu a kompostovaní.
<P>
Takýto systém nie je určite zabezpečený plánom pána Caldora, ktorý je opäť založený na nekontrolovaných skládkach, ako sú tie v Chiaiane, Taverne del Re a Terzigne - skládka v Terzigne je v skutočnosti vo Vezuvskom národnom parku -, ani spaľovňami, ktoré spôsobujú smrť, rakovinu a plne rozvinuté zdravotné krízy. Počas 13 rokov trvania environmentálnej krízy verejné prostriedky v Kampánii posilnili zločinecké prepojenie medzi ľavicovými aj pravicovými politikmi, podnikateľmi a Camorrou.
<P>
Okrem toho záležitosti životného prostredia sa neriešia kriminalizovaním odlišných názorov alebo kriminalizovaním miestnych komunít, rodín a regiónu, ako to urobila talianska vláda s použitím obuškov, aby skrotila každého, kto bráni životné prostredie a krajinu.
<SPEAKER ID="641" NAME="Francesco Enrico Speroni" AFFILIATION="EFD">
(IT) Centralistická a byrokratická Európa neuznáva rozdiely medzi regiónmi a medzi administratívnymi štruktúrami v rámci členských štátov.
<P>
Zodpovednosť za katastrofálnu situáciu v Kampánii majú predovšetkým ľudia z Kampánie a ja ako rodák z Padánie odmietam tieto obvinenia a vznášam ich proti tým, ktorí v Kampánii hlasovali za miestnych úradníkov, ktorí neboli schopní vyriešiť problém, a ktorí zopakovali svoju chybu tým, že ich zvolili znovu v nasledujúcich voľbách. Padánia je ochotná pomôcť ľuďom z Kampánie, ale nebude akceptovať žiadne obvinenia vznesené proti nej.
<SPEAKER ID="642" NAME="Raffaele Baldassarre" AFFILIATION="PPE">
(IT) Určite nemám v úmysle, aby moje vystúpenie poprelo vážnosť situácie, ktorá je nevyhnutným výsledkom zjavných administratívnych a politických chýb, ktoré vystavovali - a stále vystavujú - celé mesto a jeho okolie nebezpečenstvu, že budú pochované v odpade.
<P>
Pán Søndergaard a pani Lichtenbergerová, táto kríza v Kampánii sa pôvodne začala a potom sa vyvinula tak dramaticky pre neschopnosť regionálnej rady a ľavicovej mestskej rady v Neapoli spolu s členmi rady za zelených prijať rozhodnutia vrátane nepopulárnych a odvážnych rozhodnutí na vytvorenie systému zberu a likvidácie odpadu ohľaduplného k životnému prostrediu. Nezodpovednosť, nerozhodnosť, politický zisk, hrozivé tajné dohody a odpad charakterizovali politickú a administratívnu fázu, ktorá sa teraz definitívne skončila.
<P>
Chcem uistiť tých, ktorí predložili otázky na ústne zodpovedanie, a politické skupiny, ktoré ich podporili, že politická situácia je životaschopná a úplne sa zmenila. Národná vláda a nová regionálna rada prevzali svoje povinnosti a majú politické odhodlanie vyriešiť krízu. Prostredníctvom dialógu s dotknutým obyvateľstvom a s potrebnou odhodlanosťou prekonávajú prekážky a námietky, ktoré sú často spôsobené syndrómom "nimby", alebo myšlienkou, že ľudia nechcú mať za domom odpadky niekoho druhého.
<P>
Preto vypracovali integrovaný plán zberu a likvidácie odpadu, ktorý čoskoro poskytne stimuly na separovaný zber a výstavbu potrebných zariadení.
<P>
Bolo by preto mimoriadne nespravodlivé, kontraproduktívne a vykorisťovateľské urobiť to, čo žiada pán De Magistris: uloženie zabrzďujúcich pokút a opatrení by dnes poškodilo inštitúcie, ktoré plne spolupracujú s Európskou úniou, keď sa pokúšajú uzatvoriť túto hroznú kapitolu odvekej histórie Neapola a Kampánie prostredníctvom účinného využívania európskych a národných zdrojov.
<SPEAKER ID="643" NAME="Horst Schnellhardt" AFFILIATION="PPE">
(DE) Je mojou túžbou - a dúfam, že to tak bude -, aby dnešná rozprava predstavovala štartovací výstrel pre komplexnú revíziu odpadového hospodárstva v Kampánii. Rozhodnutie alebo nariadenie Európskeho súdneho dvora sa musí raz a navždy vykonať a v tomto regióne sa musia uplatňovať európske pravidlá zberu a likvidácie odpadu.
<P>
Po druhé, je potrebné sa tiež popasovať so škodami, ktoré spôsobili nezákonné skládky. Viem, o čom hovorím. Vo východnom Nemecku sa musíme aj dnes - dvadsať rokov po znovuzjednotení - zaoberať znečisťovaním spôsobeným nezákonnou alebo mizernou likvidáciou odpadu.
<P>
Myslím si však, že kým nezaútočíme na koreň problému, nebudeme v tomto všetkom úspešní. Hovorte o riadení, čo chcete. Skutočnosť je, že štruktúry mafie tam existujú. Musíme ich zničiť, inak nebudeme úspešní.
<P>
Skutočne by som stanovil štyri podmienky. Po prvé, musí sa vypracovať plán odpadového hospodárstva. Zdá sa, že toto sa už urobilo. Komisia by však mala v tomto tiež pomôcť. Po druhé, musia byť k dispozícii finančné prostriedky na vytvorenie nových zariadení na recykláciu a likvidáciu odpadu. Po tretie, musia existovať tvrdšie pokuty za nezákonnú likvidáciu a tiež si myslím - a tieto pripomienky adresujem Komisii -, že Europol a Eurojust by mali podporovať taliansku políciu a prokurátorov v ich boji proti organizovanému zločinu.
<P>
Prostriedky, ktoré sú k dispozícii, by mali byť zablokované, kým sa tieto podmienky nesplnia. Potom budem rád hlasovať za to, aby sa tieto prostriedky znovu uvoľnili.
<SPEAKER ID="644" NAME="Lara Comi" AFFILIATION="PPE">
(IT) Vo svojom prejave by som chcela jasne povedať, že situácia týkajúca sa odpadu v Kampánii je lepšia ako predtým a je v procese riešenia.
<P>
Je to veľmi komplexný problém; predstavuje rôzne typy problému a nájdenie primeraného, konečného riešenia nejaký čas potrvá. Otázky na ústne zodpovedanie, o ktorých diskutujeme, požadujú uplatňovanie postupu stanoveného v článku 260 Zmluvy o fungovaní EÚ, ale použitie finančnej pokuty nevyrieši situáciu v Kampánii. Ak by sme pokračovali týmto spôsobom, vystavili by sme sa nebezpečenstvu, že podporíme scenár, podľa ktorého je členský štát uznaný vinným z porušenia predpisov čisto na objektívnom základe, jednoducho preto, že ešte objektívne nesplnil záväzok vyplývajúci z európskych právnych predpisov.
<P>
Do úvahy sa musí zobrať aj subjektívne správanie štátu. Určite nemožno povedať, že Taliansko nesplnilo záväzok skutočnej spolupráce, ale, ako potvrdil pán komisár, pracovníci Komisie sú v neustálom kontakte s talianskymi vnútroštátnymi a regionálnymi orgánmi a dôkladne sledujú vývoj situácie.
<P>
Nemožno poprieť odhodlanie a oddanosť, ktorú prejavilo Taliansko. Je dôležité zdôrazniť, že operačná úloha sa presunula z regiónov do provincií, aby sa umožnilo vypracovanie plánu, ktorý splní rôzne požiadavky regiónu. Európa musí prejaviť solidaritu s Talianskom a obidve strany musia spolupracovať v dokonalej synergii.
<P>
Na záver by som chcela spomenúť, že regionálnu radu Kampánie zvykla tvoriť aj strana Taliansko hodnôt, ktorá má možno v týchto dňoch krátku pamäť - príliš krátku pamäť, aby si spomenula, čo robila alebo skôr čo nerobila.
<SPEAKER ID="645" NAME="Barbara Matera" AFFILIATION="PPE">
(IT) Neujímam sa slova len preto, aby som obhajovala náš región. Chcem sa skôr s vami podeliť o reakciu Talianska na porušenie zákonov Spoločenstva a zdôrazniť, že naším záujmom je, aby sme chránili záujmy občanov a našich ľudí.
<P>
Región Kampánia a taliansky štát vo všeobecnosti pracujú na vytvorení siete zariadení na likvidáciu odpadov v súlade s európskymi právnymi predpismi. Chcela by som zdôrazniť, že európske fondy vyčlenené na likvidáciu odpadu v Kampánii boli použité na opatrenie 1.7 Regionálneho operačného programu (ROP) 2000 - 2006 a na operačný cieľ 1.1 ROP 2007 - 2013.
<P>
Pokiaľ ide o ROP 2000 - 2006, región Kampánia mal k dispozícii finančný balík vo výške 140 miliónov EUR. Tieto peniaze sa použili na vybudovanie skladovacích zariadení, zariadení na spracovanie a recykláciu, zariadení na výrobu energie spaľovaním odpadu a zariadení na separovanie mokrého a suchého odpadu; ďalej na zabezpečenie skládok, vybudovanie alebo rozšírenie recyklačných zariadení pre odpadové materiály a na realizáciu opatrení separovaného zberu. Pokiaľ ide o ROP 2007 - 2013, vyčlenilo sa 110 miliónov EUR na budovanie zariadení na spracovanie odpadu a 50 miliónov EUR na financovanie komunálnych zariadení na separovaný zber.
<P>
Činnosti vykonané v rámci cieľa 1.1 ROP EFRR 2007 - 2013 a opatrenia 1.7 ROP 2000 - 2006 boli veľmi obmedzené podmienkami na výdavky, ktoré boli zavedené v dôsledku konania vo veci porušenia predpisov začatého v súvislosti so situáciou odpadového hospodárstva v Kampánii. Preto sa vyčlenila suma z Fondu pre málo využívané oblasti (FAS), aby sa zatiaľ zaistilo pokračovanie činností, ktoré podliehajú európskemu vetu na poskytovanie prostriedkov z ROP.
<P>
Na záver si myslíme, že je dôležité, aby sme mohli ukázať Komisii a Parlamentu skutočné ťažkosti, ktoré existujú pri rýchlom plnení rozhodnutia Súdneho dvora.
<SPEAKER ID="646" NAME="RadvilMorkūnaitė-Mikulėnien" AFFILIATION="PPE">
(LT) Chcela by som jednoducho využiť túto príležitosť a upozorniť na ďalšie problémy odpadového hospodárstva v Európskej únii. Týmto problémom je v prvom rade skoro ľahostajný postoj inštitúcií centrálnej a miestnej vlády k prioritám odpadového hospodárstva. Napríklad v jednom z litovských miest podnikatelia, ktorí chcú vybudovať spaľovňu odpadu, zavádzajú verejnosť zastávaním názoru, že spaľovanie odpadu je rovnaké alebo lepšie ako ostatné metódy odpadového hospodárstva, ako sú vyhýbanie sa produkcii odpadu a triedenie. Žiaľ, inštitúciám miestnej vlády a riadiacim pracovníkom zodpovedným za odpadové hospodárstvo sa nedarí dostatočne upozorňovať na takéto dezinformácie. Vyzývam preto Komisiu, aby pri riešení problémov odpadového hospodárstva v Európskej únii upozornila na také porušenia, keď sa nedodržiavajú priority odpadového hospodárstva stanovené v smernici Európskej únie o odpade a ich nedodržiavanie sa podporuje.
<SPEAKER ID="647" NAME="Peter Jahr" AFFILIATION="PPE">
(DE) Sám som mohol vidieť situáciu odpadového hospodárstva v Kampánii ako člen delegácie Výboru pre petície. Treba povedať, že inštitúcie tam stoja pred mimoriadne ťažkou úlohou. Musia sa vyrovnať nielen s problémami odpadového hospodárstva z minulosti - ekobalíky sú konkrétny problém -, ale aj so súčasnými a budúcimi problémami. Môj dojem z tejto cesty bol taký, že hospodárenie so súčasným odpadom bolo v čase našej návštevy prakticky vyriešené, čiastočne využitím zásahu armády. Vyriešené tak, že odpad sa odviezol z mesta a uložil sa na skládku; žiaľ, treba povedať, že niekedy na nezákonné skládky. Potrebujeme strategické riešenia pre minulosť, ale predovšetkým pre budúcnosť.
<P>
Ponuka EÚ je dobrá, zrozumiteľná a spravodlivá. Keď región predloží premyslený plán odpadového hospodárstva, Európska únia uvoľní finančné prostriedky. Mali by sme tiež povzbudiť miestne orgány, aby takto postupovali. Poviem to znovu: podľa mňa ani Komisia, ani Európsky parlament nemajú záujem o finančné pokuty. Máme záujem o to, aby sa problémami s odpadom zaoberali na miestnej úrovni v Kampánii. Mali by sme medzi sebou uzatvoriť túto dohodu a spolupracovať.
<SPEAKER ID="648" NAME="Crescenzio Rivellini" AFFILIATION="PPE">
(IT) Finančné prostriedky, ktoré môže Európska únia zablokovať, sú tie, ktoré sú špecificky určené na skvalitnenie pôdy.
<P>
Čudujem sa, ako vôbec môže niekto uvažovať o zablokovaní týchto prostriedkov, a vyzývam konkrétne talianskych poslancov, ktorí boli navyše zvolení ľuďmi z Kampánie, aby sa ideologicky nerozčuľovali alebo aby netrestali svojich spoluobčanov.
<P>
Naliehavo ich vyzývam, aby zastupovali záujmy svojej komunity a nie svoje vlastné záujmy.
<SPEAKER ID="649" NAME="Janez Potočnik">
člen Komisie. - Chcel by som sa veľmi pekne poďakovať poslancom za všetky ich názory.
<P>
Sú tu tri alebo štyri záležitosti, ktorými by som sa chcel zaoberať. Prvá záležitosť je tá, ktorou sa celkom vášnivo zaoberali mnohí z vás. Situácia je kritická. Neexistuje rýchle riešenie. Došlo k nejakému pozitívnemu vývoju, ale je zrejmé, že ešte stále potrebujeme systémové riešenie tejto otázky. Nie je to jednoduché, ale je to viac ako potrebné. V tejto súvislosti je naším partnerom pri hľadaní riešenia, samozrejme, Taliansko, ale spolupráca s regionálnymi orgánmi je v tomto ohľade nepochybne potrebná.
<P>
Veľmi sa preto teším na vyhodnotenie nového návrhu plánu odpadového hospodárstva, o ktorom úprimne dúfame, že je taký, aký sme všetci presvedčení, že by mal byť. Hodnotiť ho budú naše útvary, odborníci a môžem vás uistiť, že sa to urobí takým spôsobom, že s Talianskom sa bude zaobchádzať ako s akýmkoľvek iným členským štátom, pretože je zásadne dôležité, aby sme si udržali túto dôveru medzi členskými štátmi.
<P>
Teda keď hovoríme o riešení týchto problémov, môj prístup by sa mohol v skutočnosti zhrnúť do štyroch slov. Chcem byť ústretovo prísny a prísne ústretový. Ukladanie pokút určite nie je cieľom. Ako niektorí z vás spomenuli, cieľom je vyriešiť problémy, ale aj uložením pokút, ak neexistuje žiadny iný spôsob riešenia problémov, pretože to je mojou povinnosťou.
<P>
Takže v spolupráci s talianskymi orgánmi naozaj robím všetko, aby sme našli správne riešenia. Úprimne v to dúfam. Nakoniec hovoríme o zdraví talianskych občanov a životnom prostredí Talianska.
<P>
Druhá vec, ktorú chcem spomenúť, súvisí s rámcovou smernicou o odpadoch. Je to nová smernica, ktorá bola prijatá nedávno. V tejto smernici je dosť jasne uvedené, že každá krajina musí zaviesť podľa zákona hierarchiu odpadov. To znamená, že najlepší odpad je žiadny odpad; je tu opätovné využívanie, recyklácia, energetická regenerácia a, ak neexistuje žiadna iná možnosť, skládkovanie.
<P>
Toto je situácia prevzatá zo správy o efektívnosti členských štátov v Európskej únii, ktorá bude zverejnená zajtra. Je o trendoch skládkovania komunálneho odpadu, pretože najlepšie dostupné údaje sú o komunálnom odpade.
<P>
Verte či neverte, v piatich členských štátoch sa skládkuje menej ako 5 % komunálneho odpadu, ale v siedmich členských štátoch sa skládkuje viac ako 80 %, v Európe máme teda skutočne rôzne situácie, v ktorých sa zaoberáme týmito programami, a toto je problém, ktorý určite chceme riešiť. Je to obraz situácie medzi rokmi 1995 a 2007 a ak niečo ukazuje, tak to, že ak krajiny chcú, môžu sa zmeniť. Ak sa správne zorganizujú, môžu sa skutočne zmeniť.
<P>
V zásade dnes môžeme Európu rozdeliť na dve časti: jedna časť vidí odpad ako problém a jedna časť ho vidí ako veľkú príležitosť na získanie zdrojov a nových finančných ziskov, pretože taká je realita. Počul som veľa príbehov o potrebe rozhodovať verejným obstarávaním, kto získa odpad, pretože existuje viac ako dostatočný počet spracovateľov, ktorí by ho chceli mať, aby ho mohli využiť. Na tento účel však musí byť odpad vybratý hneď na začiatku. Je to zásadná a najdôležitejšia potreba.
<P>
Nakoniec by som chcel spomenúť váženú poslankyňu, ktorá povedala, že by sme si mali viac dávať pozor na problémy odpadového hospodárstva inde v Európskej únii. Z prípadov porušenia právnych predpisov podľa sektora v roku 2009 predstavuje odpad 19 %, voda 20 %, príroda 19 %, vzduch 16 % a zostávajúce sektory menej. Na všetky problémy s realizáciou sa pozeráme horizontálne a musíme to robiť. Môžem vás ubezpečiť, že to budeme robiť aj v budúcnosti.
<P>
Aby som to uzavrel, mali by sme skutočne urobiť všetko, čo je v našich silách, vy ako poslanci a ja ako komisár pre životné prostredie, aby sme rozšírili po Európe odkaz, že odpad je príležitosť do budúcnosti. Tento odkaz zúfalo potrebujeme v kontexte obmedzených zdrojov, ktorým čelíme zo dňa na deň čoraz viac. Problém sa volá efektívnosť využívania zdrojov a efektívnosť využívania zdrojov stojí v centre našej budúcej konkurencieschopnosti v Európe. Ak mi neveríte, spýtajte sa ma o 10 rokov. Môžem zaručiť, že to tak bude.
<SPEAKER ID="650" NAME="Predsedajúca">
Rozprava sa skončila.
<P>
Hlasovanie sa uskutoční počas nasledujúcej schôdze.
