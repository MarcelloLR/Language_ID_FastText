<CHAPTER ID="017">
Hodina otázok (otázky pre Komisiu) 
<SPEAKER ID="573" NAME="Predsedajúci">
Ďalším bodom programu je hodina otázok (B7-0655/2010).
<P>
Nasledujúce otázky sú určené Komisii.
<P>
Prvá časť
<P>

<P>
Vec: Ochrana zdravia žien
<P>
Komisia prijala novú stratégiu na roky 2010 - 2015, ktorá sa týka rodovej rovnosti. Táto stratégia upozorňuje na sociálne rozdiely medzi ženami a mužmi a uvádza, že ženy sú aj naďalej vystavené riziku chudoby častejšie ako muži. Ženám hrozí rýchlejšia strata zamestnania ako mužom. V súčasnosti je veľa žien zamestnaných v odvetviach trhu práce, v ktorých sú nižšie mzdy, a len veľmi málo žien je vo vedúcich funkciách. Miera zamestnanosti je nízka z dôvodu materstva. Preto sú ich dôchodky nižšie ako dôchodky mužov. Okrem toho nie je výnimkou, že ženy nevyužívajú sociálne zabezpečenie.
<P>
Stratégia nestanovuje žiadne konkrétne opatrenia alebo spôsoby na zabezpečenie ochrany zdravia žien. Má Komisia v úmysle predložiť pokyny alebo návrhy týkajúce sa ochrany zdravia žien.
<SPEAKER ID="575" NAME="John Dalli">
člen Komisie. - Ženy a muži sú vystavení zdravotným rizikám rôznymi spôsobmi, dôsledkom čoho sú odlišné následky na zdravie. Ženy žijú v priemere o šesť rokov dlhšie než muži, väčšinu týchto dodatočných šiestich rokov však majú zhoršené zdravie.
<P>
Niektoré choroby, napríklad osteoporóza, sa oveľa častejšie vyskytujú u žien než u mužov. Z tohto dôvodu poukazuje stratégia EÚ týkajúca sa rovnosti žien a mužov (2010 - 2015), ktorú Komisia nedávno prijala, na to, že lekársky výskum a poskytované zdravotnícke služby musia odrážať tieto rozdiely. Táto stratégia zdôrazňuje, že zdravotné služby musia pokračovať v procese prispôsobovania sa s cieľom lepšie odzrkadľovať potreby, ktoré sú špecifické pre ženy alebo mužov. Stratégia týchto opatrení, ktoré sa konkrétne zameriavajú na zdravie žien, zahŕňa semináre o zdraví žien orientované na zvyšovanie informovanosti a výmenu osvedčených postupov v oblasti zdravotných politík zameraných na ženy a mužov.
<P>
Nezačíname však od nuly. Stratégia EÚ v oblasti zdravia, ktorá bola prijatá pred troma rokmi, už naznačila, že pri tvorbe politík v oblasti zdravia treba zohľadňovať veci týkajúce sa žien alebo mužov. Preto podporil program Komisie v oblasti zdravia mnohé projekty vzťahujúce sa na zdravie žien zamerané na podporu lepšieho pochopenia a uznania potrieb žien v oblasti zdravia.
<P>
Vhodný príklad toho, ako by EÚ mohla pomôcť členským štátom zlepšiť zdravie žien, je skríning rakoviny. Podľa odhadov by sa v Európskej únii dalo ročne predísť 32 000 prípadom úmrtí iba v dôsledku rakoviny prsníka, ak by sa v jednotlivých členských štátoch uplatňovali účinné programy skríningu rakoviny prsníka. Z tohto dôvodu vypracovala Komisia európske usmernenia pre skríning rakoviny prsníka.
<P>
Na záver by som chcel vyjadriť radosť z toho, že Komisia tento rok zverejnila správu o zdraví žien, ktorá prispieva k zvyšovaniu informovanosti o potrebe politík, ktoré budú lepším spôsobom reagovať na problémy žien alebo mužov.
<SPEAKER ID="576" NAME="Vilija Blinkevičiūt" AFFILIATION="S&amp;D">
- (LT) Chcela by som si niečo overiť. Máme dostatok údajov o ochrane zdravia žien v členských štátoch? Vieme, aký vplyv má táto závažná hospodárska a sociálna kríza najmä na zdravie žien? Nemali by sme preskúmať aj vplyv chudoby na zdravie žien, najmä na zdravie starších žien? Majú ženy žijúce v chudobe prístup ku kvalitným službám zdravotnej starostlivosti?
<SPEAKER ID="577" NAME="John Dalli">
člen Komisie. - Komisia sa usiluje získať čo najviac informácií a spätnej väzby a vypracovať štatistickú základňu o všetkých otázkach týkajúcich sa zdravia. Naša presnosť, samozrejme, závisí vo veľkej miere od odpovedí a spätnej väzby, ktoré získame od členských štátov.
<P>
Súhlasím s tým, že by sme naďalej mali zhromažďovať informácie a zisťovať, ako chudoba vplýva na zdravie, najmä na zdravie žien. Zdravie a chudoba sú však navzájom prepojené a nesúvisia s pohlavím. Náš názor je taký, že zdravie je v chudobných oblastiach spravidla ohrozené.
<P>
Prijímame tiež opatrenia týkajúce sa starších ľudí. Ako viete, Komisia práve spustila iniciatívu, konkrétne partnerstvá v oblasti inovácií. Prvým pilotným projektom tohto partnerstva v oblasti inovácií bude zdravé a aktívne starnutie. Som si istý, že sa tým ovplyvní zdravie všetkých našich občanov, žien aj mužov.
<SPEAKER ID="578" NAME="Silvia-Adriana Ţicău" AFFILIATION="S&amp;D">
(RO) V súčasnosti ohrozuje chudoba 120 miliónov občanov Európskej únie. Hospodárska kríza očividne veľmi vážne postihla ženy, ktoré sú vo väčšej miere ohrozené chudobou, najmä pokiaľ ide o ženy samostatne vychovávajúce deti.
<P>
Hospodárska kríza vážne zasiahla systémy zdravotnej starostlivosti. Rozpočty sa znížili a veľké inštitúcie v tomto sektore boli dokonca zatvorené. Chcela by som sa opýtať, aké opatrenia máte na mysli, pomocou ktorých by sme zabezpečili, aby boli opatrenia na včasný skríning rakoviny prsníka alebo krčka maternice dostupné pre všetky ženy bez ohľadu na ich sociálnu alebo materiálnu situáciu, a najmä aby sme zabezpečili spravodlivý systém zdravotnej starostlivosti, ktorý bude poskytovať kvalitné služby v celej Európskej únii.
<SPEAKER ID="579" NAME="John Dalli">
člen Komisie. - Opakujeme, že poskytovanie zdravotnej starostlivosti a zdravotníckych služieb je v kompetencii členských štátov. Komisia už vydala svoje usmernenia týkajúce sa skríningu prsníkov a nalieha na členské štáty, aby ich dodržiavali a čo najskôr zaviedli vnútroštátne programy skríningu prsníkov. Môžem povedať, že vo väčšine členských štátov máme primerané a veľmi dobré programy skríningu prsníkov, ktoré prinášajú ovocie. Niektoré štáty, žiaľ, ešte stále napredujú trochu pomalšie. Môžem vás ubezpečiť, že pri všetkých kontaktoch s členskými štátmi predstavuje táto oblasť jednu z prioritných tém našich rozhovorov.
<P>
Vec: Vyhlásenie Európskeho parlamentu z 23. júna 2010 o vytvorení európskeho systému včasného varovania (SARE) pred pedofilmi a osobami, ktoré sexuálne obťažujú iné osoby
<P>
Európsky parlament prijal 23. júna 2010 vyhlásenie o vytvorení európskeho systému včasného varovania (SARE) pred pedofilmi a osobami, ktoré sexuálne obťažujú iné osoby. Komisia uverejnila ešte 22. mája 2007 oznámenie s názvom Smerovanie k všeobecnej politike boja proti počítačovej trestnej činnosti. Európsky parlament vyzval Radu a Komisiu, aby nadviazali na oznámenie Komisie z mája 2007 a vykonávali a rozšírili smernicu Európskeho parlamentu a Rady 2006/24/ES z 15. marca 2006 o uchovávaní údajov vytvorených alebo spracovaných v súvislosti s poskytovaním verejne dostupných elektronických komunikačných služieb alebo verejných komunikačných sietí s úmyslom stanoviť normy na ochranu údajov osoby, ktorá na internet vložila údaje užitočné na to, aby policajné a súdne orgány mohli urýchlene a účinne zakročiť proti detskej pornografii a sexuálnemu obťažovaniu na internete. Môže Komisia objasniť, ako sa plní toto vyhlásenie?
<SPEAKER ID="581" NAME="László Andor">
člen Komisie. - Som pevne odhodlaný bojovať proti zneužívaniu detí, predovšetkým proti sexuálnemu zneužívaniu detí. Komisia prijala 29. marca 2010 návrh smernice o boji proti sexuálnemu zneužívaniu a sexuálnemu vykorisťovaniu detí a proti detskej pornografii. Tento ambiciózny text zahŕňa stíhanie páchateľov, ochranu obetí a prevenciu trestnej činnosti.
<P>
S cieľom evidovať riziká, ktoré prináša technologický rozvoj, definuje návrh najmä nové trestné činy, ako napríklad nadväzovanie kontaktu s deťmi s cieľom ich sexuálneho zneužitia (tzv. grooming), prezeranie detskej pornografie bez sťahovania súborov, sexuálne zneužívanie cez internet alebo inzerovanie možnosti zneužívania detí, napríklad prostredníctvom internetových fór. Mali by byť k dispozícii osobitné nástroje vyšetrovania, napríklad operácie v utajení, pri ktorých by polícia prenikla do kruhov páchateľov sexuálnych trestných činov, a osobitné vyšetrovacie jednotky by mali analyzovať materiály s detskou pornografiou s cieľom identifikovať jej detské obete.
<P>
Členské štáty by mali zaviesť vnútroštátne systémy na zablokovanie prístupu na internetové stránky s detskou pornografiou a prijať opatrenia na odstránenie ich obsahu priamo pri zdroji. Podrobne sme preskúmali vyhlásenie Európskeho parlamentu z 23. júna 2010, pričom by ma zaujímal návrh váženého pána poslanca týkajúci sa systému včasného varovania. Všimol som si aj návrh rozšíriť rozsah smernice o uchovávaní údajov s cieľom zadržať údaje o osobách, ktoré vyhľadávajú materiály s detskou pornografiou a materiály o sexuálnom zneužívaní detí vystavované na internete alebo správy využívané na nadviazanie kontaktu s deťmi s cieľom ich sexuálneho zneužitia (tzv. grooming).
<P>
Smernica o uchovávaní údajov ukladá poskytovateľom komunikačných a internetových služieb povinnosť uchovávať prevádzkové údaje a údaje o polohe účastníkov. Nevzťahuje sa na informácie týkajúce sa obsahu. Obsah možno získať a uchovávať v kontexte trestného vyšetrovania pomocou nástroja známeho ako legálne sledovanie komunikácie. Legálne sledovanie komunikácie sa riadi výlučne vnútroštátnymi právnymi predpismi a je odlišné v jednotlivých členských štátoch, vo všeobecnosti ho však možno použiť iba v prípade, ak orgány činné v trestnom konaní majú podozrenie, že sa pácha konkrétna trestná činnosť, ktorá vyžaduje ďalšie vyšetrovanie. Smernica o uchovávaní údajov nepokrýva tento nástroj vyšetrovania.
<P>
Legálne sledovanie komunikácie sa využíva v kontexte trestného vyšetrovania, pri ktorom sa predpokladá existencia podozrivej osoby. Smernica o uchovávaní údajov, naopak, zaväzuje poskytovateľov, aby uchovávali určité kategórie údajov bez ohľadu na to, či je držiteľ údajov podozrivý, alebo nie. Rozšírenie smernice o uchovávaní údajov na obrovské objemy osobných údajov a údajov týkajúcich sa obsahu, napríklad hľadania kľúčových slov na internete, a to v rôznych jazykoch, vloženie obsahu na internet, výmeny správ a prvkov potrebných na identifikáciu všetkých používateľov, by sa muselo zakladať na argumentoch nevyhnutnosti a proporcionality, ktoré ešte neboli predložené. Takéto rozšírenie by sa vzťahovalo na obsah vložený na internet kýmkoľvek, kedykoľvek a týkajúci sa akejkoľvek témy.
<P>
Návrh, ktorý predložil vážený pán poslanec, vyvoláva vážne pochybnosti o jeho súlade so zásadou proporcionality, aj keď je jeho cieľ legitímny a zasluhuje si našu plnú pozornosť. Komisia sa domnieva, že jej nedávny návrh smernice by bol vhodnejším nástrojom na dosiahnutie nášho spoločného cieľa, a to ochrany detí pred osobami, ktoré sexuálne zneužívajú deti.
<SPEAKER ID="582" NAME="Tiziano Motti" AFFILIATION="PPE">
(IT) Vážený pán predsedajúci, dámy a páni, chcel by som dostať slovo len na niekoľko sekúnd, pretože som spokojný s odpoveďou a pánovi komisárovi za ňu ďakujem. Teším sa, že sa pracuje na vyriešení podstaty tohto problému.
<P>
Pokiaľ ide o vyhlásenie prijaté 23. júna 2010, chcel by som upozorniť na to, že sa konkrétne spomínali vložené údaje, nie sťahovanie materiálu z internetových stránok. Myslíme si totiž, že by sa malo náležite zohľadniť právo používateľov vyhľadávačov na súkromie.
<P>
Myslím si však, že sa dá urobiť viac, ešte oveľa viac, pretože keď hovoríme o zásade proporcionality, ak občania nemajú žiadne pochybnosti pri vyhľadávaní údajov pred nastúpením do lietadla, pretože vedia o maximálnej ochrane súkromia, ktorá sa vzťahuje na cestujúcich pri vyhľadávaní údajov, dal by sa v tejto oblasti určite dosiahnuť uspokojivý kompromis aj v záujme ochrany maloletých.
<SPEAKER ID="583" NAME="Janusz Władysław Zemke" AFFILIATION="S&amp;D">
Chcel by som sa vrátiť k vyhláseniu, ktoré Parlament prijal 23. júna 2010. Určite si spomínate, že sa v ňom hovorí najmä o vytvorení rýchleho a účinného systému včasného varovania pred pedofilmi. Moja otázka v tejto súvislosti sa týka inej záležitosti: nemali by policajné zložky pod záštitou Európskej únie v jednotlivých členských štátoch vytvoriť databázy odsúdených pedofilov? Policajné zložky iných členských štátov by totiž mohli využiť takéto databázy vytvorené v jednotlivých členských štátoch.
<SPEAKER ID="584" NAME="Georgios Papanikolaou" AFFILIATION="PPE">
(EL) Vážený pán predsedajúci, pán komisár, v Poľsku bola po nedávnom zatknutí 45-ročného muža, ktorý splodil so svojou maloletou dcérou dve deti, zavedená chemická kastrácia pedofilov a sexuálnych násilníkov, pri ktorej sa využíva hormonálna terapia na potlačenie ich sexuálnych chúťok. Ako si určite viete predstaviť, toto opatrenie vyvolalo v Poľsku intenzívnu diskusiu a reakciu, pri ktorej sa uvažuje o tom, koho práva sa majú uprednostniť: či to majú byť práva spoločnosti, ktorá očakáva ochranu pred sexuálnymi násilníkmi, alebo práva osôb odsúdených za sexuálne zločiny, ktoré by mohli dostať trest, ktorí mnohí považujú za nehumánny. Zaujala Komisia stanovisko k týmto otázkam a k legalizácii chemickej kastrácie v prípade sexuálnych trestných činov?
<SPEAKER ID="585" NAME="László Andor">
člen Komisie. - Ako som už povedal na začiatku svojho prejavu, jedným z najlepších nástrojov boja proti detskej pornografii a sexuálnemu zneužívaniu detí je rýchle prijatie návrhu Komisie týkajúceho sa boja proti zneužívaniu detí, ktorý bol predložený v marci 2010.
<P>
Komisia sa teší na návrh správy Európskeho parlamentu a na začatie trojstranných rozhovorov. Počítam tiež s tým, že členské štáty a Európsky parlament vypracujú konečný text, ktorý bude nevyhnutný pre boj s týmito zločinmi. Chcel by som opäť upriamiť vašu pozornosť na zásadu proporcionality, ktorá sa podľa mňa vzťahuje k poslednej otázke týkajúcej sa tejto záležitosti.
<SPEAKER ID="586" NAME="Predsedajúci">
Dostávame sa k otázke č. 17, ktorú predkladá pani Materová sediaca na mieste 666. To miesto vám vôbec nepristane!
<P>

<P>
Vec: Mladí ľudia a pracovný trh
<P>
Podľa odhadov Eurostatu je v Európe nezamestnaných 9,6 % ľudí v produktívnom veku. K tomu v Európe každoročne ukončia vysokoškolské štúdium 3 milióny mladých ľudí. Počet ľudí v Európe, ktorým hrozí chudoba, sa v rokoch 2004 až 2008 zvýšil z 15 % na 16,5 %, teda o 1,5 %.
<P>
Komisia nedávno zverejnila dokument s názvom Nový impulz pre európsku spoluprácu pri odbornom vzdelávaní a príprave na podporu stratégie Európa 2020. Rok 2010 je okrem toho Európskym rokom boja proti chudobe.
<P>
Prijme preto Komisia opatrenia na zabezpečenie skutočného prístupu mladých ľudí na pracovný trh tak, aby sa nestali obeťou nezamestnanosti, ktorá sa po dovŕšení veku 30 rokov môže stať patologickou? Dalo by sa to dosiahnuť prijatím opatrení, ktoré by podporili členské štáty v tom, aby strednodobo až dlhodobo zamestnávali ľudí vo veku 19 až 35 rokov na základe dosiahnutých výsledkov a s primeranou odmenou.
<SPEAKER ID="588" NAME="László Andor">
člen Komisie. - V posledných dvoch rokoch vzrástol počet nezamestnaných mladých ľudí v Európskej únii o jeden milión. V súčasnosti si päť miliónov ľudí mladších ako 25 rokov nevie nájsť prácu.
<P>
Komisia si veľmi dobre uvedomuje ťažkosti mladých ľudí na súčasnom trhu práce. Primnohí pracujú na základe krátkodobých zmlúv, ktoré poskytujú len málo príležitostí na zlepšenie, bez ohľadu na to, akú vysokú kvalifikáciu má daná osoba. Niektoré skupiny majú navyše osobitné ťažkosti s prístupom k pracovným miestam a s udržaním sa na trhu práce. Týka sa to mladých ľudí z prostredia migrantov a príslušníkov etnických menšín, napríklad Rómov.
<P>
Dopyt po vysoko kvalifikovaných ľuďoch by pritom mal vzrásť takmer o 16 miliónov a dopyt po ľuďoch so strednou kvalifikáciou o viac než 3,5 milióna. Pre mladých ľudí to predstavuje veľkú príležitosť zamestnania a musíme zabezpečiť, aby ju plne využili.
<P>
Stratégia Európa 2020, ktorou sa stanovuje podrobný plán rastu a tvorby pracovných miest v EÚ na nasledujúce desaťročie, kladie zvláštny dôraz na mladých ľudí a definuje jasné ciele v oblasti vzdelanosti. V septembri predstavila Komisia súbor politických iniciatív pre mladých ľudí s názvom Mládež v pohybe. Stanovuje sa ňou program zlepšenia vzdelávania a zamestnanosti našich mladých ľudí na nasledujúcich desať rokov. Komisia nedávno predstavila ďalšiu pilotnú iniciatívu s názvom Program pre nové zručnosti a nové pracovné miesta. Komisia podporuje iniciatívu na ochranu európskej mládeže, ktorou by sa zabezpečilo, aby mladí ľudia do štyroch mesiacov od ukončenia štúdia mali pracovné miesto, ďalej sa vzdelávali alebo boli zapojení do aktivačných opatrení.
<P>
Ďalším bodom je potreba znížiť segmentáciu trhu práce v súlade s všeobecnými politikami flexiistoty. Navrhujeme, aby členské štáty so segmentovanými trhmi práce pouvažovali o zavedení zmlúv na dobu neurčitú s dostatočne dlhou skúšobnou dobou a s postupným zvyšovaním práv na ochranu. Musíme tiež podporovať väčšiu mobilitu pracovníkov a inováciu. Pri tom by mohli pomôcť dva nástroje: projekt mobility pracovných miest v Únii nazvaný Tvoje prvé pracovné miesto EURES a európsky monitor voľných pracovných miest. Tvoje prvé pracovné miesto EURES podporí mobilitu mladej pracovnej sily a európsky monitor voľných pracovných miest poskytne mladým ľuďom a poradcom v oblasti zamestnanosti prehľad o voľných pracovných miestach a požadovaných zručnostiach v Únii. Európsky nástroj mikrofinancovania Progress medzitým finančne podporí mladých podnikateľov, ktorým sa nedarí nájsť alternatívne zdroje financovania na začatie podnikania.
<P>
Je samozrejmé, že všetky problémy, ktorým čelíme, nemajú jediné riešenie, výmenou skúseností sa však môžeme navzájom veľa naučiť. Rámec pre zamestnanosť mládeže, ktorý navrhujeme, poskytuje usmernenia, ako môžu politickí činitelia, zainteresované subjekty a inštitúcie napomôcť riešenie problému. Významnú úlohu musia zohrať verejné služby zamestnanosti, sociálni partneri, zamestnávatelia a podporné služby pre mladých ľudí na miestnej úrovni. Budeme sa usilovať podporiť intenzívnejšiu výmenu skúseností a osvedčených postupov medzi týmito subjektmi na úrovni EÚ. Som pevne presvedčený o tom, že zhromaždením zdrojov na úrovni EÚ môžeme prispieť k rozvoju a podpore úspešných politík s cieľom podporiť mladých ľudí.
<SPEAKER ID="589" NAME="Barbara Matera" AFFILIATION="PPE">
(IT) Vážený pán predsedajúci, dámy a páni, s odpoveďou pána komisára som spokojná. Vzhľadom na celosvetovú hospodársku situáciu a krízu, ktorá podstatne zhoršila podmienky na trhu práce, čo sa dotklo najzraniteľnejšej skupiny, teda mladých ľudí, by som chcela pána komisára požiadať, aby vyjadril svoje rozhodnutie o potrebe väčšieho zdôrazňovania európskych nástrojov, napríklad Európskeho fondu na prispôsobenie sa globalizácii, ktorý potrebujeme na rekvalifikáciu pracovníkov prepustených z dôvodov súvisiacich s hospodárskou krízou, takže vlastne prepustených v dôsledku globalizácie.
<SPEAKER ID="590" NAME="Nikolaos Chountis" AFFILIATION="GUE/NGL">
(EL) Vážený pán predsedajúci, pán komisár, vypočul som si vašu odpoveď na otázku našej váženej pani kolegyne, ale chcel by som vás upozorniť na to, čo sa deje priamo medzi občanmi.
<P>
V roku 2009 bolo v Grécku nezamestnaných 20 % mladých mužov a 34 % mladých žien. Po zásahu Medzinárodného menového fondu sa táto situácia ešte zhoršila. Dva programy financované Európskou úniou prostredníctvom národného strategického referenčného rámca zároveň vykazujú mieru čerpania vo výške 1,9 a 3,2.
<P>
Moja otázka teda znie: prečo je miera využitia v Grécku taká nízka? Je na vine grécka vláda? A po druhé, uvažuje Komisia o dodatočných opatreniach na riešenie tohto problému zamestnanosti?
<SPEAKER ID="591" NAME="Seán Kelly" AFFILIATION="PPE">
Stručne povedané, táto téma je síce smutná, ale je veľmi dôležitá. Viem, že v mojej vlasti dosahuje miera nezamestnanosti mladých ľudí 20 %, a emigrácia, ktorá poľavila, sa opäť začína tým, čo sa označuje únikom mozgov, a dotýka sa okrem iného aj mojej rodiny.
<P>
A v nadväznosti na poslednú otázku sa chcem spýtať, či sú niektoré krajiny vnímavejšie voči opatreniam navrhovaným Európskou úniou, a aké prekážky sa u nich vyskytujú.
<SPEAKER ID="592" NAME="László Andor">
člen Komisie. - Chcel by som sa vám poďakovať za pripomienky a za upozornenie na ďalšie fondy okrem tých, ktoré som už spomenul: nástroj mikrofinancovania, Európsky sociálny fond a Európsky fond na prispôsobenie sa globalizácii. Tiež môžu zohrávať určitú úlohu, Európsky fond na prispôsobenie sa globalizácii najmä v prípade neočakávaného masového prepúšťania, ktoré sa týka najmä ľudí vo výrobnom priemysle, môže sa však dotýkať aj iných odvetví.
<P>
Jednoznačne sme presvedčení o tom, že tieto fondy pomáhajú, a sme presvedčení, že vyžadujú bezpečné financovanie v budúcom období financovania alebo v budúcom programovom období, pretože, žiaľ, napriek tomu, že sa prosperita blíži, budeme v určitých prípadoch musieť počítať s výrazným prepúšťaním z dôvodu reštrukturalizácie a premiestňovania podnikov za hranice. Budeme musieť venovať pozornosť konkrétnym prípadom.
<P>
V Európskej únii práve vzniká priepasť, istý druh dualizmu, máme totiž ústredný región, v ktorom už HDP a počet pracovných miest rastie, ale máme aj krajiny ako Grécko a Írsko, ktoré naďalej zápasia pod tlakom finančného trhu.
<P>
Nedávno som osobne rokoval s pani ministerkou Katseliovou o účinnejšom využití Európskeho sociálneho fondu v Grécku. V nedávnej minulosti viaceré problémy vrátane samotnej krízy, ťažkosti so spolufinancovaním a určité administratívne problémy sťažovali výrazné využívanie prostriedkov Európskeho sociálneho fondu. Chcem vás však ubezpečiť, že moje útvary veľmi intenzívne a úzko spolupracujú s gréckym riadiacim orgánom na hľadaní vhodných možností financovania, ktoré poskytuje ESF v tomto období. Myslím si, že skutočne pomôže, ak sa nám podarí zabezpečiť financovanie vhodným spôsobom.
<P>
V núdzových situáciách je to skutočne ešte zložitejšie a reštrukturalizácia dostupného financovania prostredníctvom ESF je potrebná a aj vhodná. Z dlhodobého hľadiska budeme podľa môjho názoru musieť prispôsobiť ESF tak, aby dokázal v konkrétnych situáciách účinnejšie fungovať a vyvážiť dosah nerovnomerného hospodárskeho vývoja v rámci Únie, ktorý sa odzrkadlil už aj v demografii, a to spustením migračných tokov, ktoré neboli v predchádzajúcom období dostatočne docenené. Tejto veci budeme venovať pozornosť a uvedieme ju do súvislosti s trendmi na trhu práce.
<SPEAKER ID="593" NAME="Predsedajúci">
Vážené kolegyne, vážení kolegovia, do 20.30 hod., keď tento bod programu uzavrieme, zostáva 40 minút. Navrhujem, aby sme ich rozdelili medzi pani podpredsedníčku Redingovú a pána Füleho. Najprv otázka pre pani Redingovú.
<P>
Dámy a páni, prosím vás, vypočítajte si, či vaše otázky prídu na rad. Ospravedlňujem sa, že pre natiahnutie predchádzajúcej rozpravy máme primálo času, ale chcem tento bod programu uzavrieť o 20.30 hod., aby sa tlmočníci mohli ísť navečerať. Ja tu budem až do polnoci.
<P>
Druhá časť
<P>

<P>
Vec: Rovnosť mužov a žien pri prijímaní rozhodnutí
<P>
Vzhľadom na skutočnosť, že na ženy pripadá v národných parlamentoch a vládach iba jedno miesto zo štyroch, že predstavujú iba 10 % členov správnych rád veľkých spoločností, ktoré sú kótované na burze v EÚ, a len 3 % pracovníkov na vedúcich pozíciách v týchto radách, Komisia uvádza vo svojej stratégii rovnosti žien a mužov 2010 - 2015, že bude "zvažovať [...] iniciatívy", "monitorovať pokrok" a "podporovať úsilie". V záujme boja proti tzv. skleneného stropu sú však teraz nevyhnutné konkrétne zamerané opatrenia.
<P>
Počíta Komisia so zavedením kvót na zvýšenie účasti žien na prijímaní rozhodnutí? Zamýšľa Komisia dôraznejšie nabádať členské štáty, aby rozvíjali systémy starostlivosti o deti, a tým umožnili matkám lepšie zosúladiť prácu a súkromný život? Aké ďalšie opatrenia plánuje prijať v tejto oblasti, najmä v boji proti stereotypom?
<SPEAKER ID="595" NAME="Viviane Reding">
podpredsedníčka Komisie. - Táto téma patrí, mimochodom, k mojim obľúbeným, preto zvážim všetky legislatívne a nelegislatívne opatrenia s cieľom napraviť pretrvávajúcu nerovnováhu pri prijímaní rozhodnutí. Posledné údaje nie sú veľmi pozitívne, preto skutočne musíme niečo urobiť, a to najmä preto, lebo sa údaje vytrvalo držia na rovnakej negatívnej úrovni.
<P>
Toto je jedna z piatich priorít stratégie rovnosti žien a mužov 2010 - 2015, ktorú predložila Komisia a ktorú som tomuto Parlamentu už predstavila. Povedala som už aj to, že by bolo dobré, ak by bol v správnych radách a na vedúcich pozíciách vyšší počet žien. Preto musíme hovoriť s kompetentnými osobami. Vedúcich predstaviteľov veľkých spoločností kótovaných na burze pozvem na marcové rokovania pri okrúhlom stole, aby sme podporili dialóg so zainteresovanými stranami v obchodnom sektore, s cieľom uviesť veci do pohybu. Ak sa veci nerozhýbu, podnietim vypracovanie cielených iniciatív na zlepšenie situácie.
<P>
Pokiaľ ide o zhromažďovanie údajov a poskytovanie porovnateľných údajov, veľmi dobre vieme, že aj v tejto oblasti sú nedostatky. Teraz máme agentúru pre rodovú rovnosť vo Vilniuse, takže sa môžeme začať spoliehať na serióznejšie údaje, porovnateľné údaje, najmä na databázu žien a mužov pri prijímaní rozhodnutí a na pravidelné podávanie správ.
<P>
Nedostatok kvalitnej infraštruktúry starostlivosti o deti je skutočne jedným z dôvodov, nie však jediným dôvodom, prečo je na pozíciách, na ktorých sa prijímajú rozhodnutia, tak málo žien. Budeme sa teda musieť pozrieť na výkon členských štátov v tejto oblasti. V období rokov 2007 - 2013 bude zo štrukturálnych fondov k dispozícii pol miliardy EUR na rozvoj zariadení určených na starostlivosť o deti a ďalšie 2,4 miliardy EUR na financovanie opatrení s cieľom uľahčiť ženám prístup k zamestnanosti a zosúladiť prácu a rodinu vrátane prístupu k starostlivosti o deti.
<P>
Keďže počujete moje slová, budete rozumieť tomu, že nie som veľmi nadšená tým, čo mnohé členské štáty robia na úrovni starostlivosti o deti, takže táto téma je tiež v popredí politického programu. Môj kolega pán Andor skúma tieto údaje a opatrenia v stratégii Európa 2020 a ja som skutočne presvedčená, že členské štáty by mali zintenzívniť svoje úsilie v tejto oblasti.
<SPEAKER ID="596" NAME="Marc Tarabella" AFFILIATION="S&amp;D">
(FR) Vážený pán predsedajúci, pani komisárka, chcem sa vám poďakovať za odpoveď a najmä za vaše odhodlanie. Viem, že táto téma patrí k vašim obľúbeným. Chcel by som zdôrazniť najmä potrebu podporiť rovnováhu medzi pracovným a súkromným životom, a to tak u mužov, ako aj u žien. Iba takýmto spôsobom dosiahneme úplnú rovnosť. Viac než polovica členských štátov nesplnila cieľ vytvoriť zariadenia určené na starostlivosť o aspoň 90 % detí vo veku od troch rokov do začiatku školskej dochádzky a o 33 % detí vo veku do troch rokov. Preto som sa vás chcel opýtať, či máte v úmysle prijať odvetné opatrenia alebo dokonca penalizovať členské štáty, ktoré nesplnili tento cieľ.
<SPEAKER ID="597" NAME="Mairead McGuinness" AFFILIATION="PPE">
V otázke sa spomína slovo "kvóta", ale nepočula som konkrétnu odpoveď na túto otázku o kvótach. Po druhé, mrzelo by ma, ak by sa deti považovali za "problém" pre účasť žien na pracovnom živote. Deti sú deťmi iba veľmi krátko, ženy však môžu pracovať v každom veku. Takže sa, prosím, nesústreďujte na deti ako na problém. Problémom nie sú deti, problémom je, že v skutočnosti potrebujeme v Európskej únii viac detí. Problémom je, ako prelomia ženy ten takzvaný sklenený strop, ktorý spomenul autor otázky.
<SPEAKER ID="598" NAME="Silvia-Adriana Ţicău" AFFILIATION="S&amp;D">
(RO) Aj keď ženy predstavujú viac než 55 % absolventov vysokých škôl, naďalej ich nevídať vo vedúcich funkciách verejných inštitúcií a často ani podnikov. Okrem toho existuje ešte približne 17 % rozdiel v odmeňovaní žien a mužov.
<P>
Chcela by som vás požiadať, aby ste pouvažovali o komplexných programoch a dokonca prísnejších kontrolách v členských štátoch týkajúcich sa zariadení určených na starostlivosť o deti. Ak nedokážeme vytvoriť rovnováhu medzi pracovným a súkromným životom, nepodarí sa nám povzbudiť mladé ženy k tomu, aby si budovali kariéru s cieľom obsadiť riadiace pozície.
<SPEAKER ID="599" NAME="Viviane Reding">
podpredsedníčka Komisie. - Plne súhlasím s analýzou, podľa ktorej mnohé členské štáty neplnia barcelonské ciele. Iba osem členských štátov spĺňa barcelonské ciele týkajúce sa detí od 0 do 3 rokov a iba sedem členských štátov spĺňa ciele týkajúce sa detí od troch rokov veku do začiatku povinnej školskej dochádzky.
<P>
Ako komisárka zodpovedná za rovnosť nenesiem zodpovednosť za sociálne veci a viem, že tieto záležitosti sú na programe stratégie Európa 2020. Na všetky tieto veci sa určite budeme musieť pozrieť, pretože problémy sa so zvyšujúcim vekom populácie ešte zhoršia. A kto sa napokon bude starať o starých ľudí? Ženy sa nebudú musieť starať iba o malé deti, ale aj o starých ľudí. Takže sa tým skutočne budeme musieť zaoberať a tiež analyzovať, prečo členské štáty nevyužívajú financie, ktoré sú k dispozícii, aby mali viac zariadení určených na starostlivosť o deti.
<P>
Pokiaľ ide o kvóty, myslím si, že som vo svojej odpovedi nepoužila slovo kvóty, veľmi jasne som však povedala, že ak sa nedosiahne nejaký pokrok, niečo spravím, a tiež som jasne povedala, čo si pod pokrokom predstavujem. Pokrok znamená, že v správnych radách spoločností kótovaných na burze bude podiel žien predstavovať 30 % do roku 2015 a 40 % do roku 2020. Dúfam, že tieto ciele dosiahneme bez nutnej výraznej intervencie na európskej úrovni. Ak sa to nepodarí, tak ciele sú uvedené v programe. A aj keď tomu mnohí možno neveria, urobím, čo som povedala. Som známa tým, že skutočne urobím to, čo som oznámila. A to je aj dôvod, prečo majú teraz podniky veľkú šancu predísť mojej intervencii, pretože ak budú robiť veci správne, nebudem musieť zasiahnuť.
<P>
Jednoznačne súhlasím s uvedenými údajmi. My ženy predstavujeme 60 % čerstvých absolventov vysokých škôl, takže by sme akosi mali pokrývať aj 60 % riadiacich funkcií, od toho sme však ďaleko. Preto musíme ženám pomôcť dosiahnuť riadiace pozície. Dôvodov, prečo sa im to nedarí, je viacero. Jedným z nich je kultúra, ktorá sa mení najťažšie. Aj preto je zvýšenie účasti žien na prijímaní rozhodnutí jednou z priorít stratégie rovnosti žien a mužov. Ďalšou prioritou je rozdiel v odmeňovaní žien a mužov, ktorý predstavuje na európskej úrovni v priemere 17 %, pričom v niektorých krajinách je rozdiel malý, v niektorých veľký.
<P>
Budúci rok spustíme kampaň na zvýšenie informovanosti o týchto faktoch. Napríklad v Nemecku sa uplatňuje veľmi dobrý projekt, ktorý by sme mohli vo všeobecnosti využiť aj v iných krajinách a pri ktorom sa na verejných miestach graficky zobrazuje, o koľko dlhšie musí žena pracovať, aby dosiahla rovnakú priemernú mzdu ako muž. Samozrejme, že do tejto diskusie musíme zapojiť aj sociálnych partnerov a začať vykonávať opatrenia na zaistenie transparentnosti.
<P>
Všetky tieto témy sú súčasťou programu stratégie zameranej na ženy a budeme ju postupne zavádzať, aby sme o nej nielen hovorili, ale aby sme aj dosiahli zmenu.
<P>
Vec: Náklady členských štátov na tlmočenie, preklad a poskytovanie informácií v rámci trestného konania
<P>
Smernica o práve na tlmočenie a preklad, ktorú nedávno prijala Rada, ako aj smernica o práve obvineného na informácie, o ktorej sa v súčasnosti rokuje, predstavujú dve z hlavných opatrení plánu, ktorý navrhla Komisia v záujme posilniť práva obvinených na obhajobu.
<P>
Mohla by Komisia odpovedať na tieto otázky?
<P>
Keďže sa predpokladá, že členské štáty budú hradiť náklady na preklad, tlmočenie a poskytovanie informácií v plnej výške, aké finančné dôsledky môžu očakávať a akú sumu budú musieť vyhradiť na poskytovanie takýchto služieb? V členských štátoch ako Grécko alebo Malta dochádza k značnému prílivu nelegálnych prisťahovalcov, v dôsledku čoho čelia dodatočným osobitným nákladom na poskytovanie prekladateľských a tlmočníckych služieb alebo informácií týkajúcich sa obvinenia a odborného vzdelávania policajtov a prokurátorov.
<P>
Mieni Komisia prispieť k podpore týchto krajín, ako aj k finančnej pomoci, ktorá im umožní, aby nemuseli hradiť náklady vyplývajúce z účasti nelegálnych prisťahovalcov na trestnom konaní v plnej výške? Ak áno, podľa akých kritérií sa stanoví výška tejto pomoci a určí sa zoznam krajín, ktoré sa o ňu budú môcť v prípade potreby uchádzať?
<SPEAKER ID="601" NAME="Viviane Reding">
podpredsedníčka Komisie. - Keď som sa stala komisárkou, videla som, že kým v minulosti sa v oblasti bezpečnosti vykonalo veľa práce, v oblasti práv toho bolo veľmi málo. Preto sme sa vzhľadom na to, že máme k dispozícii nástroje Lisabonskej zmluvy a Štokholmský program, ktorý obsahuje mnohé body určujúce náš postup, rozhodli konať a konali sme veľmi rýchlo.
<P>
V prvom rade by som chcela poďakovať Parlamentu za vynikajúcu prácu, ktorú vykonal v oblasti procesných práv. Už sa nám podarilo dosiahnuť dohodu o právach osôb, ktoré boli postavené pred súd, na tlmočenie a preklad v trestnom konaní. Dosahujeme skutočný pokrok v práci na smernici o práve na informácie v trestnom konaní - na známom zozname práv. Ak sa chceme stať kontinentom práv, budeme musieť po malých krokoch zaviesť procesné práva. Sú s nimi spojené určité výdavky, ale sú nevyhnutné na zabezpečenie práva na obhajobu pre európskych občanov a tiež na zabezpečenie riadneho fungovania vzájomného uznávania.
<P>
Pred predložením akéhokoľvek návrhu vždy vykonávame dôkladné posúdenie finančného vplyvu právnych predpisov EÚ na členské štáty. Až potom predkladáme legislatívne návrhy. Toto posúdenie vplyvu, samozrejme, vychádzalo z údajov, ktoré nám poskytli vlády členských štátov. Podľa poskytnutých údajov by dodatočné náklady, ktoré budú znášať členské štáty, nemali byť privysoké.
<P>
Pokiaľ ide o právo na tlmočenie a preklad, smernica iba potvrdzuje už existujúci záväzok členských štátov obsiahnutý v Dohovore o ochrane ľudských práv a základných slobôd, ktorý vytvorila Rada Európy, takže nepožaduje nič mimoriadne. Žiada iba základnú vec. Je nepravdepodobné, že členským štátom vzniknú nejaké ďalšie náklady presahujúce tie, ktoré už znášajú. Mnohé členské štáty už plnia záväzky uložené štrasburským súdom.
<P>
Čo sa týka práva na informácie, najväčšie výdavky budú predstavovať jednorazové výdavky na vypracovanie zoznamu práv. V tejto súvislosti už Komisia predložila model vo forme prílohy k smernici vo všetkých jazykoch používaných v EÚ. Členské štáty budú musieť iba prevziať a odkopírovať tento model, takže ich náklady nebudú veľmi vysoké. Komisia nemá rozpočet obsahujúci rozpočtové prostriedky, ktoré by inštitúcii umožnili poskytovať členským štátom finančnú podporu na pokrývanie týchto výdavkov. Ak členské štáty vypracujú kalkuláciu, v ktorej zohľadnia riziko justičných omylov, opravných prostriedkov a obnovených procesov, ujmu na povesti súdneho systému ako celku a v niektorých prípadoch aj náhradu škody nariadenú štrasburským alebo vnútroštátnym súdom, je finančne oveľa nákladnejšie, ak príslušný štát nebude financovať tieto základné práva.
<SPEAKER ID="602" NAME="Georgios Papanikolaou" AFFILIATION="PPE">
(EL) Vážený pán predsedajúci, pani komisárka, veľmi pekne vám ďakujem za odpoveď. Máte úplnú pravdu v tom, čo hovoríte, a musím s vami súhlasiť.
<P>
Chcel by som si však niečo ujasniť a opäť sa spýtať, či napríklad v prípade krajín ako Grécko a Malta, pri ktorých viete o silnom tlaku zo strany prisťahovalcov a osôb, ktoré by mohli potrebovať pomoc v trestnom konaní, by mohli obžalovaní okrem rôznych štandardných dokumentov, ktoré majú k dispozícii, potrebovať preklad niektorých iných dokumentov v spisoch. Ako viete, prekladanie je špecializovaná činnosť, ktorá má pri každom prípade svoje špecifiká. Máme nejaké odhady týkajúce sa nákladov najmä v prípade malých krajín pod takým obrovským tlakom a s takým závažným problémom?
<SPEAKER ID="603" NAME="Brian Crowley" AFFILIATION="ALDE">
Aj ja by som sa chcel poďakovať pani komisárke za odpoveď. Rovnako ako predchádzajúci rečník si myslím, že jedným z najväčších problémov, ktoré by sme mali identifikovať, je, že kým všetci uznávame význam prístupu k spravodlivosti vo formáte zrozumiteľnom pre osobu, ktorá žiada spravodlivosť, tieto nové pravidlá nemožno použiť ako právny mechanizmus na odklad ďalšieho výsluchu v dôležitých prípadoch, či už ide o deportácie podľa imigračných pravidiel, alebo o vyžiadanie určitých záznamov z trestného registra atď.
<P>
Nachádza sa v právnom predpise alebo v návrhu formulácia, ktorá by súdu umožnila ignorovať nevyhnutnosť preložiť každý dokument do príslušného jazyka?
<SPEAKER ID="604" NAME="Viviane Reding">
podpredsedníčka Komisie. - Môžem iba opätovne pripomenúť, že náklady na nedobre fungujúcu justíciu alebo náklady na zaobchádzanie s ľuďmi takým spôsobom, akým by sa s nimi v Európe práv nemalo zaobchádzať, sú oveľa vyššie než náklady na investície do týchto základných práv.
<P>
Samozrejme, pre krajiny, ktoré sú hlboko pod minimálnou hranicou, bude oveľa ťažšie túto hranicu dosiahnuť, ako pre krajiny, ktoré už majú určitú úroveň práv. Je to dôvod na nečinnosť? Práve naopak. Možné náklady jednotlivých členských štátov sme analyzovali aj na základe tlaku, pod ktorým fungujú. Nejde len o otázku azylu. Ide aj o otázku trestného konania napríklad v prípade, ak je pred súd postavený nelegálny prisťahovalec obvinený z trestného činu. Nestanovili sme povinnosť prekladať všetky dokumenty, iba tie, ktoré sú nevyhnutné na to, aby trestne stíhaná osoba porozumela, čo sa s ňou deje.
<P>
Mimochodom, prevažná väčšina osôb, ktorých sa to bude týkať, nebudú nelegálni prisťahovalci. Najväčšou skupinou ľudí, ktorých sa to bude týkať, budú ľudia cestujúci do iného členského štátu, napríklad ako turisti alebo osoby žijúce v inom členskom štáte, ktoré však neovládajú jazyk krajiny. Takže to prinesie základný úžitok miliónom európskych občanov.
<P>
Predstavte si, že cestujete zo Štrasburgu do susednej krajiny. Stanete sa účastníkom dopravnej nehody, pri ktorej niekoho zraníte. Vezmú vás na políciu, postavia pred súd a vy ani len netušíte, z čoho vás obviňujú. Za takýchto okolností by ste veľmi radi vedeli aspoň to, z čoho vás obviňujú, aby ste sa mohli pokúsiť obhajovať. Myslím si, že ide o základné ľudské právo a že by sme mali pouvažovať o tom, aké náklady vznikajú spoločnosti v prípade, ak sa toto základné ľudské právo neuvedie do praxe.
<SPEAKER ID="605" NAME="Predsedajúci">
Mrzí ma to, ale otázky pani Harkinovej, pána Cashmana, pána Mirského a pána Crowleyho neprídu dnes večer na rad a budú zodpovedané písomne. Ako som už povedal, pre prekročenie času stanoveného pre predchádzajúcu rozpravu máme málo času.
<P>
Teraz prejdeme k otázkam pre pána Füleho.
<P>

<P>
Vec: Rozšírenie EÚ o Turecko
<P>
Mohla by Komisia načrtnúť súčasnú situáciu, pokiaľ ide o žiadosť Turecka o pristúpenie k EÚ?
<SPEAKER ID="607" NAME="Štefan Füle">
člen Komisie. Na helsinskom zasadnutí Európskej rady v decembri 1999 bol Turecku udelený štatút kandidátskej krajiny a v októbri 2005 sa začali prístupové rokovania s Tureckom. Komisia pravidelne podávala Rade a Parlamentu správy o pokroku Turecka pri dosahovaní kodanských kritérií.
<P>
Dňa 9. novembra zverejnila Komisia správu o pokroku Turecka za rok 2010. Správa pokrýva obdobie od začiatku októbra 2009 do októbra 2010, pričom pokrok sa hodnotí na základe prijatých rozhodnutí, prijatých právnych predpisov a zrealizovaných opatrení.
<P>
Turecko pokračovalo v procese politických reforiem, a to najmä vo forme reformy svojej ústavy, a naďalej v dostatočnej miere napĺňa politické kritériá. Novela ústavy, ktorá bola prijatá referendom dňa 12. septembra, vytvorila podmienky pre pokrok vo viacerých oblastiach, napríklad v súdnictve, v oblasti základných práv a vo verejnej správe.
<P>
Pre pokrok Turecka je rozhodujúce uplatňovanie zmien v ústave transparentným a inkluzívnym spôsobom. Otvorenie sa demokracii, ktoré je zamerané prednostne na riešenie kurdskej otázky, zatiaľ nesplnilo očakávania. Túto politiku podkopalo aj rozhodnutie tureckého ústavného súdu zakázať Stranu za demokratickú spoločnosť a nárast teroristických útokov organizácie PKK (Strana kurdských pracujúcich).
<P>
Podstatné reformy si ešte vyžadujú základné práva, najmä oblasť slobody prejavu. Veľké množstvo žalôb proti novinárom a neprimeraný tlak na médiá podkopávajú slobodu prejavu v praxi.
<P>
Pokiaľ ide o regionálne otázky a medzinárodné záväzky, je naliehavé, aby Turecko splnilo svoj záväzok úplného nediskriminačného vykonávania dodatočných protokolov dohody o pridružení. Komisia odporučila, aby sa v prípade, ak sa nepodarí dosiahnuť pokrok v tejto otázke, pokračovalo v opatreniach, ktoré prijala Európska únia v roku 2006. Ovplyvní to celkový pokrok v rokovaniach.
<P>
Turecko naďalej vyjadruje verejnú podporu rokovaniam pod záštitou Organizácie Spojených národov medzi vodcami gréckych a tureckých Cyperčanov o dosiahnutí komplexného riešenia cyperského problému. Stále sa však nepodarilo dosiahnuť pokrok v normalizácii dvojstranných vzťahov s Cyperskou republikou.
<P>
Pokiaľ ide o hospodárske kritériá pristúpenia k Európskej únii, Turecko je naďalej fungujúcim trhovým hospodárstvom, ktoré sa dokáže vyrovnať s konkurenčným tlakom a trhovými silami v Únii. Turecko zažilo v roku 2010 silný hospodársky rast, čím sa vyrovnali škody spôsobené počas finančnej krízy, proces privatizácie a štrukturálna reforma však musia pokračovať.
<P>
Turecko naďalej zlepšovalo svoju schopnosť plniť záväzky vyplývajúce z členstva a harmonizovalo svoje právo a právne predpisy s právom a predpismi Európskej únie. Počas hodnoteného obdobia boli otvorené dve rokovacie kapitoly - životné prostredie a bezpečnosť potravín -, čím sa celkový počet otvorených kapitol zvýšil na 13. Významný pokrok sa podarilo dosiahnuť v otázke energetickej bezpečnosti, a to ratifikáciou medzivládnej dohody o plynovode Nabucco, ako aj v oblasti spolupráce v sektore leteckej dopravy, a to iniciovaním horizontálnej dohody o leteckej doprave medzi EÚ a Tureckom. Ešte bude treba harmonizovať mnohé oblasti, najmä rybné hospodárstvo, sociálne politiky, spravodlivosť a vnútorné veci a sféru colnej únie, v ktorej sú dlhodobo nedoriešené obchodné záležitosti.
<P>
Naďalej je veľmi dôležité, aby Turecko zlepšovalo svoju administratívnu kapacitu s cieľom zavádzať a presadzovať právne predpisy týkajúce sa EÚ.
<SPEAKER ID="608" NAME="Bernd Posselt" AFFILIATION="PPE">
(DE) Vážený pán predsedajúci, chcel by som sa ospravedlniť. Bol som na zasadnutí poslaneckého klubu. Hodina otázok s pani Redingovou sa začala o 20.00 hod. Videl som to na obrazovke a prišiel som sem, len čo bola položená druhá otázka. Veď napokon ich dostala šesť. Myslel som si, že to bude trvať pol hodiny, ako určoval program. Preto som práve zmeškal svoju otázku. Chcel by som vás požiadať, aby ste boli taký láskavý a dovolili mi položiť otázku po otázke pána Higginsa. Skutočne som prišiel do rokovacej sály práve vtedy, keď som mal byť na rade.
<SPEAKER ID="609" NAME="Predsedajúci">
Problém spočíva v tom, že podľa článku 116 platí, že ak poslanec nie je na svojom mieste v čase, keď by sa malo odpovedať na jeho otázku, otázka prepadne. Zamestnanci sa neúspešne pokúšali dovolať do vašej kancelárie, aj keď to nie je ich povinnosť. Chápem, že vznikli ťažkosti, ale hodina otázok začala o 20 minút neskôr. Každému komisárovi som poskytol 20 minút. Pani Redingová mala 20 minút, odpovedala na dve otázky a dohodli sme sa, že prejdeme k otázkam pre pána Füleho o 20.10 hod. Veľmi ma to mrzí, pán Posselt.
<P>
Prijmem dve doplňujúce otázky a uvidíme, kam sa dostaneme.
<SPEAKER ID="610" NAME="Jim Higgins" AFFILIATION="PPE">
(GA) Vážený pán predsedajúci, musíme uznať, že aj keď je Turecko moslimským štátom, veľmi pomáha Západu, najmä ak ide o Kuvajt, Irak a NATO. Napriek tomu, že sú tam ťažkosti s veľmi vysokým počtom obyvateľov, 74 miliónov, ťažkosti v oblasti ľudských práv, hospodárskych vecí a Cypru, mohol by pán komisár zároveň uznať, že sa situácia zlepšuje? Vedel by nám poskytnúť nejaký časový plán, či už dlhodobý, alebo krátkodobý, v rámci ktorého by sme dokázali Turecku udeliť právo stať sa plnohodnotným členom Európskej únie?
<SPEAKER ID="611" NAME="Seán Kelly" AFFILIATION="PPE">
Iba stručne chcem povedať, že napriek tomu, že Turecko dosiahlo v určitých oblastiach pokrok, musí ešte výrazne pokročiť v oblasti slobody prejavu a slobody tlače. Ak sa to jedného dňa podarí dosiahnuť a Turecko skutočne pristúpi k Európskej únii, nehrozí, že sa vráti späť v mnohých veciach, ktoré požadujeme a ktoré ešte neboli splnené?
<SPEAKER ID="612" NAME="Štefan Füle">
člen Komisie. - Pokiaľ ide o prvú otázku, jednoznačne patrím k tým, ktorí nie sú spokojní s tempom našich prístupových rokovaní. To, že otvárame počas každého predsedníctva iba jednu kapitolu, podľa mňa neodzrkadľuje význam krajiny a obojstranné odhodlanie. Navyše sa nám počas tohto predsedníctva nepodarilo otvoriť novú kapitolu napriek tomu, že bol dosiahnutý značný pokrok, a to najmä v kapitole 8, ktorej témou je hospodárska súťaž.
<P>
Má to viaceré dôvody. Jedným z nich sú nevyriešené otázky týkajúce sa pretrvávajúceho rozdelenia Cypru. Počet kapitol, ktoré môžeme otvoriť prostredníctvom rámca prístupových rokovaní, je skutočne obmedzený. V čase, ktorý nám zostáva, máme už otvoriť iba tri kapitoly: o hospodárskej súťaži, verejnom obstarávaní a sociálnej politike. Osem z nich bolo na základe odporúčania Komisie pozastavených ako reakcia na to, že Turecko neplní dodatočný protokol, niektoré kapitoly však blokujú jednotlivé členské štáty.
<P>
Za takýchto okolností je pre Komisiu zložité predložiť akýkoľvek rozumný časový plán. Môžem povedať, že sme dnes v Bruseli mali v rámci prvého zasadnutia Generálnej rady na ministerskej úrovni dobrú diskusiu o vzťahu EÚ a Turecka a o prístupových rokovaniach a dohodli sme sa na znení vyhlásení. Na zintenzívnenie tohto procesu využívam viaceré možnosti. Verím, že po nadchádzajúcich parlamentných voľbách v Turecku budú obe strany pripravené urobiť to tiež.
<P>
Pokiaľ ide o slobodu tlače, je to znepokojujúca záležitosť, ktorú Komisia veľmi pozorne sleduje. Cieľom tohto procesu je prejsť všetkých 35 kapitol, všetky východiskové a záverečné stavy, aby sme sa ubezpečili, že Turecko nielen harmonizuje svoje procesy s acquis Európskej únie, ale skutočne preukáže aj vykonávanie acquis. To sa vo veľkej miere dotýka politickej časti kodanských kritérií, čo sa konkrétne vzťahuje na slobodu médií a slobodu prejavu.
<P>
Spoločne s členskými štátmi a s podporou Európskeho parlamentu veľmi chceme, aby proces rozširovania nebol iba procesom zaškrtávania splnených vecí, čo by mohlo neskôr spôsobiť problémy s vykonávaním niektorých právnych predpisov alebo s fungovaním inštitúcií. Ide o vážny proces, pri ktorom zohrávajú výsledky práce čoraz dôležitejšiu úlohu. Presne toto je proces, ktorý musí Turecko absolvovať pred tým, ako si položíme otázku, či sa mu podarí stať sa členom Európskej únie. To by totiž bolo najlepším ubezpečením toho, že budú zaručené všetky slobody, aj tá, ktorú spomenul vážený pán poslanec.
<P>
Vec: Spolupráca Vojvodina - východné Chorvátsko
<P>
Ako hodnotí Komisia možnosti posilnenej cezhraničnej spolupráce medzi srbskou provinciou Vojvodina a východom Chorvátska (oblasť Osijek/východná Slavónia), najmä pokiaľ ide o výstavbu cezhraničnej infraštruktúry, ktorej súčasťou je aj projekt rýchlostnej cestnej komunikácie zo Somboru do Osijeku?
<P>
Vec: Účinky kvantitatívneho a kvalitatívneho nárastu nacionalizmu v Albánsku a európske vyhliadky tejto krajiny
<P>
Už dlho je hlavnou črtou politického života v Albánsku extrémna nestálosť vlády. Táto situácia má negatívne dôsledky na nevyhnutnosť pristúpiť k zásadným inštitucionálnym reformám potrebným na pristúpenie Albánska k Európskej únii. V tejto klíme pretrvávajúcej politickej neistoty vzrastajú obavy predovšetkým z kvalitatívneho i kvantitatívneho posilňovania prejavov fanatického nacionalizmu tak v médiách, ako aj v spoločnosti, najmä medzi mladými. Možno uviesť konkrétne príklady, akými sú vražda štátneho príslušníka Albánska gréckeho pôvodu v Himare v auguste, vandalizmus na vencoch na cintoríne Boboshticë alebo vážne a opakované slovné útoky, ktoré albánska mienkotvorná tlač zverejnila voči hlave ortodoxnej cirkvi Albánska. Vzhľadom na uvedené skutočnosti žiadam Komisiu, aby odpovedala na tieto otázky:
<P>
Je si týchto skutočností vedomá? Je znepokojená stupňujúcimi sa prejavmi nového fanatického nacionalizmu? Má v úmysle zasiahnuť u albánskej vlády v záujme ich potlačenia? A napokon, nazdáva sa Komisia, že všetky tieto okolnosti ovplyvňujú tempo, ktorým krajina napreduje k vstupu do Európskej únie?
<SPEAKER ID="614" NAME="Štefan Füle">
člen Komisie. - Stručne odpoviem na obe otázky.
<P>
Hlavným cieľom programov cezhraničnej spolupráce je podpora rozvoja spoločného sociálno-hospodárskeho prostredia pre občanov, spoločenstvá a hospodárstva vrátane poskytovania technickej pomoci. Týmto spôsobom by sa mali krajiny pripraviť na riadenie budúcich cezhraničných programov v rámci cieľov európskej územnej spolupráce štrukturálnych fondov Európskej únie.
<P>
Programy cezhraničnej spolupráce medzi krajinami západného Balkánu majú za cieľ prekonanie dedičstva minulých konfliktov. Na západnom Balkáne sa začali vykonávať cezhraničné programy v rámci nástroja predvstupovej pomoci v roku 2007. Dosiahnuté výsledky boli zatiaľ veľmi pozitívne. Chorvátsko a Srbsko prejavili pripravenosť spolupracovať v rámci svojich cezhraničných programov v oblastiach ležiacich na oboch brehoch Dunaja. Rozpočtové prostriedky pridelené cezhraničnému programu Chorvátsko - Srbsko predstavujú ročne 1,8 milióna EUR. Takéto pridelené prostriedky sa využívajú na poskytovanie grantov pre malé spoločné projekty predkladané miestnymi zainteresovanými stranami v rozličných sektoroch, ako sú hospodárstvo, kultúra, cestovný ruch, ochrana životného prostredia a sociálne veci.
<P>
Príjemcami finančných prostriedkov na projekty môžu byť obce, mimovládne organizácie, obchodné komory alebo kultúrne inštitúcie. Veľké cezhraničné projekty v oblasti infraštruktúry, akým je aj projekt spomínaný v otázke, nepatria ani do rozsahu, ani medzi ciele komponentu cezhraničnej spolupráce nástroja predvstupovej pomoci (IPA). Ak o to požiadajú príslušné chorvátske a srbské orgány, mohla by Komisia zvážiť financovanie takýchto projektov v rámci komponentu IPA jeden pre Srbsko, ktorý predstavuje budovanie inštitúcií, a v rámci komponentu IPA tri pre Chorvátsko, ktorý patrí pod regionálny rozvoj.
<P>
Ak smiem pokračovať, odpovedal by som teraz na druhú otázku. Ako už bolo uvedené v písomnej odpovedi na predchádzajúcu otázku č., ktorú vážený pán poslanec už predložil, Európska komisia vie o odsúdeniahodnom incidente v Himarë a pozorne sleduje vývoj situácie. Údajný páchateľ sa sám prihlásil na polícii a čaká na súdny proces. Albánske úrady nesú plnú zodpovednosť za účinné vyšetrenie skutočností a spravodlivý súdny proces s osobami zodpovednými za incident.
<P>
Komisia bude sledovať riešenie prípadu v súlade so zásadami ľudských práv a právneho štátu. Vážený pán poslanec uvádza vo svojej otázke aj podrobnosti iných incidentov. Albánsko a Grécko úzko spája história. Jednoznačne je v záujme oboch krajín, aby pokračovali vo vzájomnej spolupráci a prekonali nacionalistické a extrémistické myšlienky, ktoré boli základom mnohých nešťastí, ktoré si v minulosti vytrpel celý región.
<P>
Komisia opakovane zdôraznila potrebu dôsledného presadzovania zásad právneho štátu a plného dodržiavania ľudských práv, najmä ochrany práv príslušníkov menšín. Význam plnenia týchto kritérií pre pokrok smerom k EÚ si uvedomujú všetky krajiny, ktoré žiadajú o členstvo.
<P>
Komisia sa vo svojom nedávnom stanovisku pozitívne vyjadrila o vzťahoch medzi etnikami v Albánsku. Naďalej je však potrebné vyvíjať úsilie v záujme presadzovania rešpektovania a ochrany menšín.
<SPEAKER ID="615" NAME="Bernd Posselt" AFFILIATION="PPE">
(DE) Ďakujem vám veľmi pekne za veľkorysosť, vážený pán predsedajúci. Budem veľmi stručný, pán komisár. Mohli by ste sa, prosím, pozrieť na spojenie medzi srbským mestom Sombor a chorvátskym mestom Osijek? Cez Dunaj tam vedie veľký most a v Chorvátsku je letisko, ale žiadna primeraná cesta. Malo by to skutočne mimoriadny význam pre celý región.
<SPEAKER ID="616" NAME="Georgios Koumoutsakos" AFFILIATION="PPE">
(EL) Vážený pán predsedajúci, pán komisár, veľmi pozorne som si vypočul vašu odpoveď. Ďakujem vám za konkrétne informácie. Na druhej strane bola však dôvodom mojej dnešnej otázky v prvom rade skutočnosť, že v Albánsku, všeobecne povedané, vypukol nacionalizmus. Nás v Grécku to znepokojuje a trápi, lebo takéto veci by sa nemali stávať v krajine, ktorá sa usiluje o pridruženie k EÚ. Veríme, že sa tieto problémy budú riešiť.
<SPEAKER ID="617" NAME="Predsedajúci">
Pán Paleckis, chceli by ste vysloviť pripomienku k Bielorusku?
<SPEAKER ID="618" NAME="Justas Vincas Paleckis" AFFILIATION="S&amp;D">
Áno, mám otázku týkajúcu sa Bieloruska. Ďakujem vám za vianočné darčeky.
<P>
Prezident Lukašenko nedávno navštívil Moskvu a s prezidentom Medvedevom podpísal veľmi dôležité dohody. Ako hodnotíte túto novú situáciu pred voľbami a po podpísaní týchto dohôd?
<SPEAKER ID="619" NAME="Predsedajúci">
Pán komisár, to sú tri otázky. Máte na ne najviac tri minúty.
<SPEAKER ID="620" NAME="Štefan Füle">
člen Komisie. - Odpoveď na prvú otázku je áno, po predložení žiadosti a pre obe krajiny. Som pripravený pozrieť sa na túto záležitosť a zistiť, ako by mohla Komisia pomôcť.
<P>
Po druhé, Komisia má obavy pri každom náraste nacionalizmu. Touto vecou sa v kontexte našich vzťahov s krajinou treba veľmi vážne zaoberať. Ako viete, na začiatku októbra sme predstavili stanovisko k Albánsku. Obsahovalo viacero, konkrétne dvanásť takzvaných kľúčových priorít, ktoré musí Albánsko splniť pred tým, ako budeme môcť odporúčať začatie prístupových rokovaní. Spolu s kolegami zabezpečíme, aby sa téma, ktorú ste predložili, uspokojivo vyriešila v rámci týchto dvanástich priorít a aby Komisia nevyjadrila odporúčanie začať prístupové rokovania, kým nebudú uspokojivo vyriešené také otázky, aké ste spomenuli.
<P>
Pokiaľ ide o tretiu otázku, trochu váham, ako ju stručne zodpovedať. Myslím, že sme zaznamenali určitý obmedzený pokrok v predvolebnom procese. Už sme veľmi zvedaví na správu monitorovacej misie OBSE/ODIHR. Sme pripravení podniknúť ďalšie kroky na tomto základe a zapojiť Bielorusko, bude to však celoplošný záväzok, pričom budeme mať vo veľkej miere na pamäti kroky, ktoré musia bieloruské úrady urobiť v zásadných otázkach demokracie, právneho štátu a základných práv.
<P>
Týmto končím. Poskytnem vám písomnú odpoveď o súčasnej práci Komisie a členských štátov na spoločnom predbežnom pláne, o ktorom budem s vami a vašimi kolegami zo zhromaždenia Euronest hovoriť zajtra, o práci na mandáte na dohodu o readmisii a dohode o zjednodušení vízového režimu a uvediem aj dodatočné informácie, ktorými odpoviem na vašu otázku. Pridám aj svoj pripravený prejav.
<SPEAKER ID="621" NAME="Predsedajúci">
Pán Paleckis, mal som dojem, že by sme vzhľadom na prebiehajúce voľby mali zaznamenať vaše pripomienky k Bielorusku.
<P>
Ospravedlňujem sa pánovi Madlenerovi, pani Theocharousovej a pánovi Hadjigeorgiouovi, ktorí sú tiež prítomní. Ich otázky sme už nestihli predložiť. Budú zodpovedané písomne.
<P>
Pán Madlener, skutočne nemáme čas.
<SPEAKER ID="622" NAME="Barry Madlener" AFFILIATION="NI">
(NL) (bez mikrofónu)... položiť tú otázku, ale teraz nás v podstate jednoducho vypustíte z programu. Toto je bežný postup? Nemohli ste nás informovať skôr alebo zasiahnuť, aby sme všetci dostali slovo?
<SPEAKER ID="623" NAME="Predsedajúci">
Pán Madlener, keď predsedám rozprave ja, vždy sa snažíme skončiť o 20.30 hod. Tento čas sme prekročili o sedem minút pre dlhé odpovede a preto, že predchádzajúca rozprava trvala o 20 minút dlhšie. Nie je to moja chyba, ale považujem za dôležité, aby sa zamestnanci mohli najesť pred tým, ako sa vrátia o 21.00 h.
<P>
Otázky, ktoré neboli zodpovedané pre nedostatok času, budú zodpovedané písomne (pozri prílohu).
<P>
Týmto končím hodinu otázok.
<P>
(Rokovanie bolo prerušené o 20.40 hod. a pokračovalo o 21.00 hod.)
