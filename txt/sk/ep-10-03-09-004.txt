<CHAPTER ID="004">
Hodnotenie výsledkov vnútorného trhu - Ochrana spotrebiteľa - Sieť SOLVIT (rozprava) 
<SPEAKER ID="009" NAME="Predsedajúci">
Prvým bodom programu je veľmi dôležitá spoločná rozprava o troch správach o vnútornom trhu a ochrane spotrebiteľa:
<P>
o správe o hodnotení výsledkov vnútorného trhu, ktorú predkladá pani Von Thunová Und Hohensteinová v mene Výboru pre vnútorný trh a ochranu spotrebiteľa (SEK (2009)/1007 -,
<P>
o správe o ochrane spotrebiteľa, ktorú predkladá pani Hedhová v mene Výboru pre vnútorný trh a ochranu spotrebiteľa, a
<P>
o správe o sieti SOLVIT, ktorú predkladá pán Buşoi v mene Výboru pre vnútorný trh a ochranu spotrebiteľa.
<SPEAKER ID="010" NAME="Róża Gräfin Von Thun Und Hohenstein" LANGUAGE="PL">
Som rada, že môžem predstaviť 19. hodnotenie výsledkov vnútorného trhu, ktoré bolo vypracované v júli minulého roka. Tento dokument ukazuje, že členské štáty stále lepšie zvládajú transpozíciu práva EÚ. Opäť bol raz splnený cieľ - cieľ, ktorý si stanovili hlavy štátov alebo predsedovia vlád: aby zaostávanie v transpozícii neprekročilo v priemere 1 %. Počet smerníc, ktoré ešte netransponoval aspoň jeden členský štát, teda fragmentácia trhu je však stále privysoká. Ide o viac než 100 smerníc týkajúcich sa vnútorného trhu. Navyše až 22 smerníc nie je transponovaných dva roky po uplynutí termínu na transpozíciu. Členské štáty musia urobiť ešte viac pre to, aby vnútorný trh prinášal úžitok všetkým Európanom.
<P>
V tejto chvíli, keď vám predstavujem túto správu, mám v ruke nasledujúce hodnotenie výsledkov, okrúhle 20. vydanie, ktoré ukazuje ďalší pokrok v transpozícii právnych predpisov EÚ. Miera zaostávania v transpozícii klesla na 0,7 %, teda výrazne pod stanovenú cieľovú hodnotu. Ide o najlepší výsledok v histórii. Je veľmi jasne vidieť, že práca Európskej komisie, ktorej výsledkom je táto publikácia, má na členské štáty mobilizačný účinok. Európskej komisii môžeme k tejto produktívnej a ťažkej práci srdečne zablahoželať.
<P>
Ďalšia dobrá správa je, že fragmentácia trhu sa znížila zo 6 % na 5 %. Aspoň jeden členský štát Európskej únie však stále netransponoval 74 smerníc, čo znamená, že občania a podnikatelia na vnútornom trhu naďalej prekonávajú prekážky, veľmi škodlivé prekážky. Tieto prekážky musíme odstrániť spoločne.
<P>
Správa Výboru pre vnútorný trh a ochranu spotrebiteľa na tento účel navrhuje užšiu spoluprácu medzi všetkými inštitúciami, ktoré nesú spoločnú zodpovednosť za transpozíciu a zainteresované strany. Navrhujeme, aby sa usporiadalo výročné fórum jednotného trhu (SIMFO), na ktorom by sa stretli európske inštitúcie, ale aj členské štáty, poslanci národných parlamentov a zástupcovia podnikov a spotrebiteľov. Takéto fórum bude príležitosťou na výmenu skúseností a osvedčených postupov v súvislosti s transpozíciou európskeho práva, ako aj na prípravu stratégií na riešenie problémov, ktoré pred nami ešte stoja.
<P>
Aby sme sa zbavili týchto škodlivých prekážok, vyzývame Európsku komisiu, aby pri všetkých nových právnych predpisoch EÚ uplatnila tzv. test vnútorného trhu, ktorým zabezpečí, že nové opatrenia nebudú obmedzovať štyri slobody Európskej únie. Je tiež mimoriadne dôležité, aby sme občanom poskytli jasné informácie o spôsobe fungovania vnútorného trhu, pretože vnútorný trh bol pred 20 rokmi vytvorený práve pre nich.
<P>
Aby sme získali ucelenejší obraz o vývoji vnútorného trhu, Výbor pre vnútorný trh a ochranu spotrebiteľa žiada, aby sa hodnotenie výsledkov vnútorného trhu, správa o sieti SOLVIT, Občiansky ukazovateľ smeru (Citizens Signpost Service) a hodnotiaca tabuľka spotrebiteľských trhov uverejňovali v rovnakom čase.
<P>
Na záver by som chcela poďakovať všetkým, ktorí na tejto správe spolupracovali, a požiadať kolegov poslancov, aby za ňu hlasovali. Som si totiž istá, že v budúcnosti prinesie rýchlejšiu a náležitú transpozíciu právnych predpisov EÚ do právneho poriadku členských štátov. Európania budú vďaka tomu prekonávať na vnútornom trhu menej prekážok. Táto problematika je určite základom pre rozvoj nášho európskeho hospodárstva a tiež európskej identity.
<SPEAKER ID="011" NAME="Anna Hedh" LANGUAGE="SV">
Vážený pán predsedajúci, na úvod by som chcela predovšetkým poďakovať tieňovým spravodajcom a ďalším, ktorí sa podieľali na dobrej spolupráci v období, keď sme pracovali na hodnotiacej tabuľke spotrebiteľských trhov. Teší ma aj to, že sme opäť raz vypracovali správu, ktorá má podporu prevažnej väčšiny členov Výboru pre vnútorný trh a ochranu spotrebiteľa.
<P>
Vždy som tvrdila, že ak budú spotrebitelia v EÚ presvedčení a spokojní, bude aj vnútorný trh riadne fungovať. Potešilo ma preto, keď sme v roku 2007 dostali komisárku s osobitnou zodpovednosťou za spotrebiteľské záležitosti. Politika ochrany spotrebiteľa a spotrebiteľské záležitosti sa pohli vpred aj vďaka silnej osobnej angažovanosti a veľkej otvorenosti pani Kunevovej. O hodnotiacu tabuľku spotrebiteľských trhov sa pričinila aj pani Kunevová.
<P>
Znepokojuje nás síce, že zodpovednosť za spotrebiteľské záležitosti si delia dvaja komisári, no dúfame, že táto práca bude naďalej napredovať a prinášať ovocie a že nová Komisia sa nebude menej sústreďovať na spotrebiteľov. Táto zodpovednosť je totiž teraz ešte väčšia, pretože podľa článku 12 Lisabonskej zmluvy je pri príprave a uskutočňovaní ďalších politík a činností Únie potrebné zohľadniť požiadavky ochrany spotrebiteľa. Pre spotrebiteľov je to významný krok a ja pri svojej ďalšej politickej práci nedovolím, aby na to ktokoľvek zabúdal.
<P>
Veľmi vítam druhé vydanie hodnotiacej tabuľky spotrebiteľských trhov. Hodnotiaca tabuľka je jedným z mnohých nástrojov na zlepšovanie vnútorného trhu, ktoré máme k dispozícii. Myslím si, že osobitne zaujímavé je hľadisko, na ktorom je hodnotiaca tabuľka založená, lebo sa týka očakávaní a problémov občanov a zlepšuje vnútorný trh práve pre spotrebiteľov. Hodnotiaca tabuľka prináša analýzu spotrebiteľského trhu podľa rovnakých ukazovateľov ako v minulosti. Konkrétne ide o cenu, prechod k inému dodávateľovi, bezpečnosť, sťažnosti a spokojnosť spotrebiteľa.
<P>
Časom ich bude bezpochyby potrebné rozvinúť a vylepšiť, ako aj pridať nové ukazovatele. Myslím si však, že momentálne predstavujú primeraný základ na stanovenie priorít a vyvodenie záverov, pokiaľ ide o ďalšie analýzy, ktoré je potrebné vykonať. Je nepredstaviteľne dôležité, aby sme boli trpezliví a dali hodnotiacej tabuľke čas na rozvoj. Zatiaľ je len v plienkach.
<P>
V druhej hodnotiacej tabuľke spotrebiteľských trhov je okrem iného vidieť jasné náznaky toho, že spotrebitelia majú viac problémov so službami než s tovarmi a že ceny sa zriedkavejšie zvyšujú v odvetviach, v ktorých spotrebitelia často menia dodávateľa. Cezhraničný elektronický obchod sa tiež rozvíja pomalšie pre prekážky v podobe hraníc, z ktorých majú spotrebitelia obavy a vzbudzujú v nich nedôveru. Vidíme tiež, že účinné uplatňovanie právnych predpisov a skutočné mechanizmy nápravy sú mimoriadne dôležité na to, aby mohol trh riadne fungovať.
<P>
Z údajov vyplýva aj to, že medzi jednotlivými členskými štátmi existujú veľké rozdiely a že v súvislosti s mechanizmami nápravy je priestor na zlepšenie. Vyzývam preto Komisiu, aby nadviazala na zelenú knihu o kolektívnom uplatňovaní nárokov spotrebiteľov na nápravu.
<P>
Ak chceme zvýšiť dôveru spotrebiteľov, je nevyhnutné zabezpečiť účinné uplatňovanie európskych ustanovení o ochrane spotrebiteľa a dohľad nad ním. Dohľad však v EÚ zďaleka nie je jednotný a podľa štatistík sú medzi členskými štátmi výrazné rozdiely v oblasti rozpočtov vyčlenených na dohľad nad trhom a počtu pracujúcich inšpektorov. Komisia i vnútroštátne orgány dohľadu musia preto zvýšiť svoje úsilie, ak chceme dosiahnuť cieľ spočívajúci v zabezpečení dobrej ochrany spotrebiteľa a dostatočnej dôvery spotrebiteľov, aby mohli využívať všetky príležitosti, ktoré vnútorný trh ponúka.
<P>
Ak chceme zvýšiť dôveru spotrebiteľov, je veľmi dôležité, aby sme posilnili mechanizmy dohľadu nad trhom a jeho sledovania. Spotreba totiž bude mimoriadne dôležitým faktorom hospodárskej obnovy Európy.
<SPEAKER ID="012" NAME="Cristian Silviu Buşoi" LANGUAGE="RO">
Na úvod by som rád poďakoval všetkým, s ktorými som mal možnosť spolupracovať na správe o sieti SOLVIT, sekretariátu Výboru pre vnútorný trh a ochranu spotrebiteľa, všetkým tieňovým spravodajcom a ostatným kolegom poslancom, ktorí prejavili záujem o tento materiál a významne prispeli ku konečnému výsledku.
<P>
SOLVIT je sieť ponúkajúca neformálne riešenia problémov, ktoré môžu vzniknúť v dôsledku nenáležitého uplatňovania právnych predpisov v oblasti vnútorného trhu. Pre európskych spotrebiteľov a spoločnosti v Európskej únii je to zvlášť užitočná inovácia, čo sa týka poskytovania výhod, ktoré európske právne predpisy prinášajú. S uplatňovaním právnych predpisov týkajúcich sa európskeho vnútorného trhu máme často problémy. Sieť SOLVIT je podľa mňa perspektívnou alternatívou súdnej cesty, keďže aj súdy sú zahltené najrôznejšími prípadmi.
<P>
Nemôžeme zabúdať na to, že sieť SOLVIT čelí stále narastajúcemu zaťaženiu prípadmi a z tohto hľadiska je istým spôsobom obeťou vlastného úspechu. Aby sieť SOLVIT mohla občanom a spoločnostiam v Európskej únii ponúkať pomoc vysokej kvality, musia centrá SOLVIT, ktoré nemajú potrebný personál, získať ďalších pracovníkov.
<P>
Tento dodatočný personál je potrebné poskytnúť logickým a kontrolovaným spôsobom s prihliadnutím na počet obyvateľov krajiny a predchádzajúci počet prípadov, ktoré centrum riešilo v minulosti. Túto analýzu je potrebné vykonať s cieľom poskytnúť dodatočný personál len tam, kde je skutočne potrebný. Je jasné, že s poskytnutím dodatočných pracovníkov do siete SOLVIT sú spojené aj isté náklady. Správa vyzýva členské štáty, aby na financovanie dodatočného personálu použili všetky dostupné prostriedky vrátane alternatívnych spôsobov financovania.
<P>
Ďalšia oblasť, na ktorú sa táto správa zameriava, je propagácia siete SOLVIT, ktorej ja osobne pripisujem prvoradý význam, a verím, že všetci sa na tom so mnou zhodnete. Ak budú malé a stredné podniky využívať služby siete SOLVIT, môžu ušetriť vysoké sumy peňazí. Tie môžu investovať do ďalších oblastí s potenciálom vytvárania hospodárskeho rastu, ktoré sú pre ich rozvoj užitočnejšie než právna pomoc, ktorú by potrebovali na riešenie problémov. Pokiaľ ide o individuálnych zákazníkov, výhoda, ktorú im ponúka sieť SOLVIT, spočíva v tom, že sa vyhnú pomalému a nákladnému súdnemu konaniu.
<P>
Ak však majú občania a spoločnosti využívať výhody, ktoré sieť SOLVIT ponúka, musia byť najprv informovaní o účinnosti siete. Preto si myslím, že by sme mali do propagácie siete SOLVIT aktívne zapojiť vnútroštátne orgány, Európsku komisiu, ako aj poslancov tohto Parlamentu. Dá sa to urobiť mnohými spôsobmi od masmediálnych a informačných kampaní organizovaných členskými štátmi až po vytvorenie jednotného portálu siete SOLVIT. Verejné služby, ktoré sa podieľajú na vykonávaní európskych právnych predpisov týkajúcich sa vnútorného trhu, by okrem toho mohli vymenovať pracovníka zodpovedného za komunikáciu v oblasti siete SOLVIT, čo by opäť zvýšilo účinnosť siete a prispelo by k jej propagácii. Ako poslanci EP môžeme sami prevziať iniciatívu v oblasti propagácie siete SOLVIT a prispieť k zvyšovaniu informovanosti svojich kolegov na úrovni národných parlamentov v tomto smere.
<P>
Výmena osvedčených postupov medzi členskými štátmi zameraná na propagáciu siete SOLVIT a riešenie jej prevádzkových problémov je ďalším opatrením, ktoré táto správa vrelo odporúča. Dobré nápady je totiž možné šíriť a uplatňovať na európskej úrovni v prospech všetkých.
<P>
A napokon nemôžeme zabúdať na to, že sieť SOLVIT sa často venuje mnohým prípadom, ktoré nepatria do jej právomoci alebo ktoré sú mimoriadne zložité a na ich riešenie je potrebné použiť alternatívne metódy. Petície predložené Výboru Európskeho parlamentu pre petície môžu priniesť riešenie týchto prípadov, ktoré sú príliš zložité na to, aby sa riešili na úrovni siete SOLVIT. Preto sa v správe okrem iného navrhuje, aby portál siete SOLVIT postúpil takéto prípady webovej stránke Výboru Európskeho parlamentu pre petície, ako aj špecializovaným výborom národných parlamentov.
<P>
To sú niektoré z myšlienok, na ktorých je založená správa o sieti SOLVIT. Verím, že tieto návrhy môžu vylepšiť fungovanie siete, pokiaľ ide o poskytovanie pomoci vysokej kvality spotrebiteľom a spoločnostiam. Sieť SOLVIT má obrovský potenciál a jej výkonnosť musíme neustále analyzovať, aby sme jej potenciál využívali naplno.
<SPEAKER ID="013" NAME="Michel Barnier" LANGUAGE="FR">
Vážený pán predsedajúci, dámy a páni, v prvom rade si myslím, že je veľmi dôležité, aby sme s pánom Dallim bok po boku odpovedali na vaše otázky a informovali vás o uplatňovaní rozličných nástrojov a textov.
<P>
Dámy a páni, vo svojom politickom živote som často dospel k záveru, že účinok monitorovania je prinajmenšom taký dôležitý ako účinok oznamovania. Preto si myslím, že je veľmi dôležité, aby mali členovia národných parlamentov, Európskeho parlamentu a Komisie nástroje, ktorými by mohli kontrolovať a hodnotiť skutočné a konkrétne uplatňovanie textov, za ktoré hlasujú. Myslím si tiež, že ak má niekto náležite konať, musí veciam aj náležite rozumieť, a vaši spravodajcovia sa veľmi šikovne a obozretne zamerali práve na tento bod.
<P>
Chcel by som čo najúprimnejšie poďakovať za kvalitné správy pani Thunovej Und Hohensteinovej a pánovi Buşoiovi, ktorých problematika sa ma týka priamejšie, ako aj pani Hedhovej.
<P>
O čom hovoríme? Hovoríme o vnútornom trhu. Včera večer som v tomto Parlamente pomerne neskoro uviedol, že v období krízy a hospodárskych ťažkostí si nemôžeme dovoliť nevyužiť všetok potenciál. Keby vnútorný trh, veľký európsky trh fungoval normálne, ako bude musieť fungovať, mohli by sme my sami medzi sebou dosiahnuť dodatočný rast vo výške 0,5 až 1,5 %.
<P>
V súčasnosti si nemôžeme dovoliť premeškať túto príležitosť. Vnútorný trh preto musí plne fungovať v každej oblasti a to je, samozrejme, úloha, ktorou ma pod vaším dozorom poveril pán predseda Barroso. Preto považujem za dôležité toto hodnotenie výsledkov a tento nástroj SOLVIT, ako aj ich riadne fungovanie. Myslím si, že pán Dalli povie to isté v súvislosti s dôležitou problematikou spotrebiteľov.
<P>
Pani Thunová Und Hohensteinová práve hovorila o dobrých správach a menej dobrých správach, ktoré sa týkajú tohto hodnotenia výsledkov. Hovoríme tu o 1 521 smerniciach a textoch, ktoré umožňujú fungovanie vnútorného trhu. Je to vysoké číslo. Súčasná úroveň zaostávania v transpozícii je presne, ako ste povedali, najnižšia v histórii. Je to dobrá správa a musíme poďakovať všetkým, ktorí sú v členských štátoch a niekedy v regiónoch zodpovední za vykonávanie tejto smernice. Do poďakovania by som chcel zahrnúť aj kolegov z Generálneho riaditeľstva pre vnútorný trh.
<P>
Ďalšia správa nie je až taká dobrá, a to, že kvalita transpozície, kvalita vykonávania, nie je uspokojivá. Musíme preto spolupracovať s Európskym parlamentom, s národnými parlamentmi, s predstaviteľmi jednotlivých členských štátov. To je účel, ako som uviedol, keď ma Parlament vypočúval, návštevy všetkých 27 hlavných miest, ktorú sa chystám vykonať - ktorú som už začal -, kde sa v rámci pôsobnosti príslušného ministra osobne stretnem s predstaviteľmi zodpovednými za vykonávanie smerníc týkajúcich sa vnútorného trhu, za vypracovávanie podkladov pre toto hodnotenie výsledkov a za organizovanie a prevádzkovanie siete SOLVIT, ako jasne uviedol pán Buşoi.
<P>
Z tohto dôvodu som tiež povedal pani Thunovej Und Hohensteinovej, že súhlasím s nápadom usporiadať fórum. Je to veľmi dobrý nápad. Musíme dať ľudí dohromady a musíme to urobiť spoločne tu v Parlamente s Komisiou, národnými parlamentmi a všetkými osobami, ktoré sú v jednotlivých členských štátoch zodpovedné za šírenie, hodnotenie a výmenu osvedčených postupov. Naozaj verím, že je užitočné zoskupiť zodpovedné osoby: dohoda radšej než obmedzenie, predovšetkým dohoda, vzájomná dôvera a spoločná práca.
<P>
Čo sa týka siete SOLVIT, pán Buşoi zdôraznil význam tohto nástroja, ktorý začína dobre fungovať. V súčasnosti máme 1 500 prípadov, ktoré sa riešili spoluprácou, riešením sporov, mediáciou predovšetkým v prospech občanov, ale aj veľkého počtu podnikov. Ako pán Buşoi celkom správne poznamenal, umožňuje to úsporu peňazí a času. Občania, spotrebitelia a podniky sa takto vracajú na svoje miesto v centre jednotného trhu a nemusia vstupovať do príliš ťažkopádnych konaní, ak chcú nájsť, zahrnúť a získať riešenie svojich problémov s vykonávaním toho-ktorého ustanovenia v oblasti vnútorného trhu, ktoré sa ich týka.
<P>
Do istej miery sa to nesie v rovnakom duchu ako akčný plán asistenčných služieb pre jednotný trh, plán SMAS, ktorý je zameraný na poskytovanie lepších informácií a služieb občanom a podnikom. Aj tu nastal pokrok. Tento plán umožnil prepojenie jednotlivých služieb a spoločných online formulárov siete SOLVIT a Občianskeho ukazovateľa smeru (Citizens Signpost Service).
<P>
Ako vaši spravodajcovia navrhli, myslím, ak so mnou pán Dalli súhlasí, že by sme sa mohli usilovať, že sa musíme usilovať predstaviť všetky tieto dokumenty, všetky tieto výsledky, všetky tieto oznámenia v rovnakom čase, aby sme prepojili a lepšie skoordinovali jednotlivé nástroje, ktoré popisujú vykonávanie textov a smerníc súvisiacich s vnútorným trhom.
<P>
V každom prípade som za takéto zlepšenie koordinácie a potvrdzujem svoj osobný záväzok správne využívať jednotlivé nástroje na hodnotenie a monitorovanie 1 500 smerníc súvisiacich s fungovaním vnútorného trhu.
<SPEAKER ID="014" NAME="John Dalli">
člen Komisie. - Vážený pán predsedajúci, vyjadrím sa k správe o týchto dvoch naozaj kľúčových európskych politikách - hodnotiacej tabuľke spotrebiteľských trhov a balíku opatrení na presadzovanie spotrebiteľských práv -, ktoré predstavila pani Hedhová. Chcel by som pani Hedhovej poďakovať za vynikajúcu prácu v úlohe spravodajkyne.
<P>
Spotrebiteľská politika sa nachádza v centre hospodárskych a sociálnych problémov, ktorým dnes čelíme. Všetko je o ľuďoch. Informovaní a uvedomelí spotrebitelia podporujú inovácie a konkurencieschopnosť, no čo je možno ešte dôležitejšie, sfunkčnenie vnútorného trhu pre spotrebiteľov je naším tromfom, ak sa chceme opäť priblížiť k občanom. Ústredná úloha spotrebiteľskej politiky sa odráža v mnohých portfóliách. Kolega bude úzko spolupracovať na zabezpečení toho, aby sa prijaté pravidlá odrazili v praktických výhodách pre spotrebiteľov. Dnes som tu s priateľom Michelom Barnierom, aby som vám ukázal, že budeme takto úzko spolupracovať. Takto budeme postupovať pri práci.
<P>
Spotrebiteľský rozmer je potrebné rozvíjať vo všetkých portfóliách. Celá Komisia prijme kritériá, pomocou ktorých sa bude merať pokrok alebo zaostávanie. Hodnotiaca tabuľka spotrebiteľských trhov slúži ako výstražný systém, ktorý nás upozorňuje aj vtedy, keď sú spotrebitelia z vnútorného trhu sklamaní. Hodnotiaca tabuľka slúži aj na sledovanie pokroku v integrácii maloobchodnej časti vnútorného trhu pre spotrebiteľov, malé a stredné podniky a ďalších maloobchodníkov. Pomáha tiež zistiť, či sa členské štáty dostatočne usilujú o vymáhanie nového spotrebiteľského práva a informovanie, vzdelávanie a mobilizáciu spotrebiteľov.
<P>
Pokiaľ ide o vymáhanie práva, rád vidím, že Parlament súhlasí s názorom Komisie, podľa ktorého je dôležité dať ľuďom v praxi práva, ktoré majú na papieri. V tomto smere máme pred sebou dlhú cestu. Cieľom oznámenia z júla 2009 bolo určiť spôsoby, ktorými by sa vymáhanie práva mohlo v celej Európskej únii stať účinnejším, efektívnejším a dôslednejším. Teraz je potrebné preniesť ho do konkrétnych opatrení. Jednou z priorít bude zintenzívnenie úsilia na zvýšenie účinnosti a efektívnosti našich cezhraničných sietí, ktoré musia obchodníkom vyslať jasný signál, že v EÚ neexistuje bezpečný prístav, kam by sa mohli skryť pred stíhaním. To isté platí pre spoluprácu s orgánmi tretích krajín. Vnútroštátne orgány vymáhania práva potrebujú dostatočný personál a zdroje na to, aby to mohli dosiahnuť. V ťažkých hospodárskych časoch sú všetky verejné služby pod tlakom, ale šetrenie na presadzovaní práv spotrebiteľov by bolo len falošnou úsporou. Voľné a otvorené trhy s dobrými politikami podporujú konkurenciu v oblasti kvality a cien a zlepšujú konkurencieschopnosť. To prináša úžitok nielen spotrebiteľom, ale aj hospodárstvu EÚ ako celku. Komisia a Parlament by mali spoločne zabezpečiť, aby toto posolstvo nahlas a jasne zaznelo vo všetkých členských štátoch.
<P>
Chceme pokračovať aj v dobrej práci pri vytváraní koordinovaného celoeurópskeho vymáhania práva - takzvaných prieskumov. Tieto prieskumy však ukázali, že spájanie úsilia jednotlivých štátov niekedy nestačí. Potrebujeme európske riešenia. S radosťou preto prijímam vašu výzvu na preskúmanie právneho základu Zmluvy s cieľom posilniť ochranu spotrebiteľa, predovšetkým zlepšiť kapacity Komisie. Toto však urobíme a vydáme sa touto cestou, len ak budeme najprv presvedčení, že to zvýši hodnotu práce na úrovni jednotlivých štátov.
<P>
Čo sa týka nápravy, súhlasím s tým, že mechanizmy alternatívneho riešenia sporov môžu priniesť lacnú, jednoduchú a rýchlu nápravu spotrebiteľom a zároveň zachovať dobré meno podnikov. Jeden z prvkov tejto stratégie sa týka riešenia kolektívnych nárokov. Chcel by som tu spolu s podpredsedami pánom Almuniom a pani Redingovou zaručiť, že Komisia postupuje koordinovaným spôsobom.
<P>
A napokon, počítam s vašou podporou pri zabezpečení pridelenia dostatočných financií po roku 2013, keď sa skončí platnosť momentálneho spotrebiteľského programu, pri podpore ambicióznej spotrebiteľskej politiky a v neposlednom rade aj nepretržitého predkladania kvalitnejšej hodnotiacej tabuľky. Som presvedčený, že spoločne sa nám podarí vyriešiť zložité problémy dneška a zajtrajška a partnerskou spoluprácou zabezpečiť, aby vnútorný trh prinášal všetkým občanom plný potenciál.
<SPEAKER ID="015" NAME="Simon Busuttil">
spravodajca Výboru pre petície. - (MT) V mene Výboru pre petície som pripravil stanovisko k sieti SOLVIT, ktorú plne podporujem, lebo je to prostriedok pomoci občanom v ťažkostiach. Rád by som však uviedol dôležitú poznámku, ktorú rozviniem. Ide o potrebu plnej spolupráce medzi všetkými zainteresovanými stranami, ktoré občan kontaktuje. Aké možnosti má občan, ktorý sa stretne s nejakým problémom? Môže predložiť petíciu Európskemu parlamentu, ktorému článok 194 Zmluvy udeľuje takúto právomoc, môže predložiť sťažnosť Európskej komisii alebo môže podať sťažnosť prostredníctvom siete SOLVIT. Občan sa môže usilovať o nápravu aj prostredníctvom sťažnosti európskemu ombudsmanovi. Spôsobuje to však veľký zmätok, ktorého výsledkom bude, že občan nebude presne vedieť, kde má žiadať o nápravu a pomoc. V mene Výboru pre petície a svojom vlastnom preto vyzývam na väčšiu spoluprácu medzi všetkými zúčastnenými inštitúciami, aby občan presne vedel, kde má žiadať o nápravu.
<SPEAKER ID="016" NAME="Zuzana Roithová" LANGUAGE="CS">
Vážený pán komisár, dámy a páni, internetová služba SOLVIT funguje už osem rokov a úspešne vyriešila 83 % sťažností občanov a podnikov, ktorých dôvodom bolo nesprávne uplatňovanie európskeho práva v členských štátoch. Podarilo sa jej to v lehote 10 dní. V roku 2008 sa vďaka neformálnym riešeniam siete SOLVIT predišlo súdnym sporom a náhrade škody vo výške 32 miliónov EUR.
<P>
Problém, na ktorý poukazujú tieto tri správy, má dve roviny: predovšetkým ide o zaostávanie mnohých členských štátov v prenášaní európskeho práva do vnútroštátnej praxe. Nedostatočná transpozícia sa týka 100 smerníc v oblasti vnútorného trhu, ktoré nenadobudli plnú platnosť. Viem, že ide o malé percento, je to však významný podiel. Po druhé ide o veľmi slabé využívanie siete SOLVIT ako praktického nástroja. V Českej republike ju napríklad odborníci dobre poznajú, no len 7 % registrovaných podnikov vie niečo o tejto službe. Vo Francúzsku je situácia omnoho horšia. Podľa štatistík má sieť SOLVIT na starosti len jeden stážista.
<P>
Som rada, že náš výbor podporil aj návrhy, ktoré som predložila ako tieňová spravodajkyňa, napríklad opatrenie na zvýšenie počtu odborných administratívnych pracovníkov siete SOLVIT v členských štátoch. Ide však najmä o propagáciu siete medzi podnikateľmi, emigrantmi, rôznymi združeniami, v národných parlamentoch i v tomto Parlamente. Chcela by som spomenúť potrebu prepojiť sieť SOLVIT s jednotnými kontaktnými miestami a poradenskými službami, ktoré prevádzkuje Komisia. Samozrejme, je tiež dôležité, aby Komisia včas informovala všetky krajiny o problémoch vyriešených prostredníctvom siete SOLVIT. Komisia by tieto analýzy mala predstaviť vo výročných správach. Takýmto spôsobom by sme, samozrejme, mohli zlepšiť využiteľnosť siete SOLVIT.
<P>
Teší ma, že náš výbor podporil všetky tri správy v takom širokom rozsahu naprieč politickým spektrom, a dúfam, že ich podporí aj plenárne zasadnutie. Všetkým spravodajcom by som rada poďakovala za vykonanú prácu.
<SPEAKER ID="017" NAME="Evelyne Gebhardt" LANGUAGE="DE">
Vážený pán predsedajúci, pán komisár Barnier, pán komisár Dalli, dámy a páni, dnes hovoríme o vnútornom trhu, ochrane spotrebiteľa a mobilite osôb v Európskej únii. Pri diskusii o týchto troch nástrojoch ide o kľúčové záležitosti, ktorým sa chcem osobitne venovať.
<P>
Spojenie týchto troch tém je pre nás dnes veľkou výhodou, pretože hospodárstvo a práva spotrebiteľov a pracovníkov nie sú vo vzájomnom nezmieriteľnom protiklade. Je potrebné dať ich dohromady. V tejto oblasti by sme mali v budúcnosti napredovať. Preto je dobré, že dnes máme túto spoločnú rozpravu.
<P>
Aby sa to uskutočnilo, musíme predovšetkým posunúť do popredia tri politické zásady. Po prvé - a pán komisár Barnier to už veľmi dobre vysvetlil - je potrebné prekonať protekcionizmus, ktorý je stále veľmi zreteľný vo vládach jednotlivých členských štátov. To musíme urobiť v každom prípade, je to na programe.
<P>
Druhá politická zásada spočíva v tom, že musíme zaručiť vysoký stupeň ochrany práv spotrebiteľov i pracovníkov. Inými slovami, vnútorný trh neznamená zrušenie práv a neznamená ani dereguláciu. Znamená, že zabezpečíme zachovanie veľmi vysokej úrovne spoločných práv v týchto oblastiach. Z tohto dôvodu je v správe pani Von Thunovej Und Hohensteinovej jeden odsek, s ktorým nesúhlasíme. Týka sa takzvaného hodnotenia výsledkov vnútorného trhu alebo testu vnútorného trhu. Je to nesprávny prístup. Vzbudzuje dojem, že dôležité je len to, ako trh funguje. Nie je to tak. Musíme si položiť otázku, aký bude vplyv právnych predpisov Európskej únie na práva pracovníkov a práva spotrebiteľov. Odmietame preto tento koncept, lebo je nesprávny.
<P>
Po tretie, na európskej úrovni potrebujeme dobré presadzovanie týchto práv. Na to je potrebný systém kolektívneho uplatňovania nárokov, aby spotrebitelia neboli na vnútornom trhu osamotení, ale aby mohli aj skutočne presadzovať svoje práva.
<SPEAKER ID="018" NAME="Robert Rochefort" LANGUAGE="FR">
Vážený pán predsedajúci, dámy a páni, v prvom rade mi dovoľte vyjadriť potešenie, že táto výmena názorov v súvislosti s vnútorným trhom a ochranou spotrebiteľa sa dnes dopoludnia koná ako prioritná rozprava.
<P>
V kontexte hospodárskej krízy je vnútorný trh, vážený pán Barnier, aktívom, ktoré naozaj musíme rozvíjať. Samozrejme, v rámci vnútorného trhu je práve spotreba asi najdôležitejším motorom, ktorý vo veľmi krátkom čase musíme podporiť. Nie však akúkoľvek spotrebu. Potrebujeme takú spotrebu, ktorá pripraví budúcnosť, ktorá bude v súlade s úlohami trvalo udržateľného rozvoja, zodpovednú spotrebu, čo sa neusiluje vždy presadzovať len zľavnené výrobky, ktoré by mali posilniť kúpnu silu rodín, no ktorých kvalita je v skutočnosti často priemerná a ktoré pochádzajú z takmer systematického premiestňovania výroby mimo Únie. Vieme, kto sú hlavné obete: spotrebitelia s najnižšími príjmami, najzraniteľnejší spotrebitelia.
<P>
Skrátka, musíme obnoviť dôveru medzi spotrebiteľmi a podnikmi, predovšetkým distribučnými spoločnosťami, ak chceme posilniť a podporiť rozvoj nášho vnútorného trhu EÚ. Rád by som Komisii poslal veľmi jasné posolstvo. Áno, pán Dalli, budete mať našu podporu, no cítime znepokojenie v súvislosti s rizikom spojeným s tým, že ste si rozdelili právomoci. Obávame sa, že to povedie k roztriešteniu zodpovednosti. Zároveň budeme veľmi pozorne sledovať, či naozaj koordinovane spolupracujete. Očakávame, že záujmy spotrebiteľov budú v duchu Lisabonskej zmluvy skutočne zohľadnené vo všetkých politikách Európskej únie.
<P>
Hneď uvediem príklad, ktorý spája nielen pána Barniera s pánom Dallim, ale aj pani Redingovú. Je čas nadviazať na zelenú knihu o kolektívnom uplatňovaní nárokov na nápravu. Očakávame, že v tomto smere dosiahnete pokrok. Mimochodom, keďže ste to spomenuli, pán Dalli, rád by som sa vás spýtal, či už v tomto smere máte harmonogram. Očakávame tiež, že prídete s osobitným novým európskym formulárom, aby sme v tomto kolektívnom uplatňovaní nárokov predišli zneužívaniu, ktoré tak dobre poznáme z amerického systému, aby sme prišli s niečím, čo bude užitočné pre všetkých, čo nepostaví záujmy jednej strany proti druhej.
<P>
Rád by som zablahoželal pani kolegyni Hedhovej k veľmi komplexnej správe. Chcel by som osobitne upozorniť, že v správe správne zdôrazňuje vzdelávanie spotrebiteľov, ktoré je veľmi dôležité a musí byť celoživotné. Nejde totiž len o deti, ale aj o spotrebiteľov, pretože výrobky sa do veľkej miery menia a marketingové sily sú čoraz sofistikovanejšie.
<P>
(Predsedajúci prerušil rečníka.)
<P>
Na záver by som chcel len uviesť, že ukazovatele a hodnotiace tabuľky sú veľmi dobré - a hovorím to ako bývalý štatistik a ekonóm -, no nemôžu nahradiť politickú vôľu, ktorá nás jediná môže skutočne prinútiť konať.
<SPEAKER ID="019" NAME="Heide Rühle" LANGUAGE="DE">
Vážený pán predsedajúci, chcela by som nadviazať na to, čo pán Barnier v úvode povedal o veľkej dôležitosti vnútorného trhu počas momentálnej krízy. Opäť sa to raz veľmi jasne preukázalo. Vnútorný trh si však zjavne vyžaduje dôveru občanov. Len tak bude správne fungovať. Na mnohých úrovniach to ešte chýba. V rozpravách vo svojich krajinách najmä my poslanci veľmi často zisťujeme, že tieto obavy z vnútorného trhu sú stále medzi širokou verejnosťou veľmi rozšírené a že témy ako protekcionizmus sú, žiaľ, dobre prijímané, pretože tieto veci nielenže propagujú vlády, ale podporujú ich aj mnohí občania. Tým dôležitejšie preto je, aby sme v Parlamente urobili všetko pre posilnenie dôvery vo vnútorný trh. Spotrebiteľská politika je, samozrejme, kľúčovým prvkom na dosiahnutie tohto cieľa. Spotrebiteľská politika poskytujúca vysokú úroveň ochrany spotrebiteľa môže zvýšiť a udržať dôveru ľudí vo vnútorný trh. Preto v tejto oblasti musíme tvrdšie pracovať.
<P>
Vítam skutočnosť, že sú tu dnes obaja komisári. Samozrejme, viete, že aj naša skupina kritizovala skutočnosť, že za spotrebiteľskú politiku už nie je zodpovedný jeden komisár, pretože signál, ktorý vyslala pani Kunevová, bol veľmi pozitívny. Vítame preto skutočnosť, že nám tu dávate veľmi jasný signál, že v tejto oblasti chcete spolupracovať. Obávali sme sa aj toho, že v dôsledku rozdelenia zodpovednosti medzi rôznych komisárov sa bude spotrebiteľskej politike napokon venovať nedostatočná pozornosť. Dúfam však, že toto nie je len jednorazový jav, ale budete v tejto oblasti spolu s nami veľmi úzko spolupracovať. Musíme sa totiž venovať niekoľkým veľmi dôležitým problémom. Napríklad sme ešte neuzavreli rozpravu o problematike hromadných žalôb amerického typu (class action) a kolektívneho uplatňovania nárokov na nápravu. V tomto smere je potrebné dosiahnuť pokrok. Samozrejme, zohrá to aj veľmi významnú úlohu pri zvyšovaní dôvery občanov.
<P>
Potrebujeme viac nástrojov, vďaka ktorým bude jasné, že občania sú na vnútornom trhu chránení. Sieť SOLVIT je v tomto zmysle veľmi dôležitým nástrojom. Preto bezvýhradne podporujeme správu pána Buşoia. Sieť SOLVIT, ktorá je príležitosťou na mimosúdne riešenie sporov, vzbudzuje dôveru vo vnútorný trh a poskytuje spotrebiteľom lepšie poznatky o vnútornom trhu. To práve veľmi často chýba zo strany orgánov členských štátov. Sieť SOLVIT môže v tomto smere poskytnúť niečo kľúčové navyše. Tento rok som spravodajkyňou pre rozpočet a môžem pána Dalliho ubezpečiť, že budeme pozorne sledovať rozpočtové záležitosti a prideľovanie zdrojov v oblasti spotrebiteľskej politiky. Už sme kontaktovali Výbor pre rozpočet a zdôraznili, že, samozrejme, chceme, aby sa financie poskytovali naďalej a aby sa čerpali primerané sumy peňazí. V tomto smere môžete rátať s našou podporou.
<P>
Ak to mám ešte raz zhrnúť, myslím si, že tieto správy vysielajú celkovo veľmi dôležitý a veľmi pozitívny signál. Hoci ich podporujeme, k jednej veci máme kritický postoj. Ide o kontrolu vnútorného trhu, ktorá je podľa nás dosť jednostranná. Ak sa smernice budú revidovať, je potrebné preskúmať ich z viacerých rôznych uhlov pohľadu. V tomto smere je veľmi dôležitá trvalá udržateľnosť, ako aj sociálna problematika. Ak dôjde k revízii, nesmie sa zamerať len na jeden aspekt vnútorného trhu. Musí ísť o komplexnú revíziu. V tomto zmysle je potrebné venovať primeranú pozornosť aj tematike subsidiarity. Preto si myslíme, že jednostranné zameranie na kontrolu vnútorného trhu je poľutovaniahodné. V zásade však podporujeme prístup pani spravodajkyne, aj čo sa týka kontroly vnútorného trhu, a budeme hlasovať za správu.
<SPEAKER ID="020" NAME="Adam Bielan" LANGUAGE="PL">
Vážený pán predsedajúci, proces budovania spoločného trhu na základe štyroch slobôd - voľného pohybu osôb, tovaru, kapitálu a služieb - sa ešte neskončil, najmä ak si zoberieme štvrtú slobodu, voľný pohyb služieb. Ešte stále máme pred sebou veľký kus práce. Tento proces je mimoriadne významný predovšetkým v čase stagnácie hospodárstva a z pohľadu hospodárskej krízy, ktorej v Európe čelíme. Práve v čase hospodárskeho útlmu by sme totiž mali hovoriť o zásluhách spoločného trhu. Potom by sme azda uvideli aj politickú vôľu, o ktorú žiadal pán Rochefort.
<P>
Preto by som chcel zablahoželať predsedníctvu Európskeho parlamentu k tomu, že si uvedomilo význam problematiky a rozhodlo sa z rozpravy o týchto troch správach urobiť prioritnú rozpravu tohto rokovania Parlamentu. Moja vďaka a blahoželanie patria aj pánovi Harbourovi, predsedovi Výboru pre vnútorný trh a ochranu spotrebiteľa, za efektívne úsilie v tomto smere. Chcel by som zablahoželať aj trom spravodajcom týchto troch veľmi dôležitých správ. Nemôžem si však nevšimnúť istú absurdnosť. Na dnešnom plenárnom zasadnutí diskutujeme o správe pani Thunovej - rád by som dodal, že je vynikajúca -, no ide o správu o hodnotení výsledkov vnútorného trhu za rok 2008. Pred niekoľkými dňami však Komisia uverejnila hodnotenie výsledkov vnútorného trhu za rok 2009. Myslím si, že toto je ďalší dôvod, pre ktorý by Komisia v budúcnosti mala uverejňovať všetky štyri dôležité správy monitorujúce vnútorný trh v rovnakom čase. Napokon, hodnotenie výsledkov vnútorného trhu, hodnotiaca tabuľka spotrebiteľských trhov, správa o sieti SOLVIT a Občiansky ukazovateľ smeru (Citizens Signpost Service) sa vlastne týkajú tej istej veci a mali by sme ich dostať v rovnakom čase.
<P>
Na záver by som chcel vyjadriť podporu dvom hlavným návrhom obsiahnutým v správe pani Thunovej. Plne podporujem návrh na usporiadanie výročného fóra vnútorného trhu, ako aj ešte dôležitejší návrh povinného testu, tzv. testu vnútorného trhu, ktorý by mal v budúcnosti sprevádzať všetky návrhy Európskej komisie.
<SPEAKER ID="021" NAME="Kyriacos Triantaphyllides" LANGUAGE="EL">
Vážený pán predsedajúci, momentálne prevažuje názor potvrdený Lisabonskou zmluvou a pozíciou samotnej Komisie, že politika ochrany spotrebiteľa sa musí zamerať na zabezpečenie zdravého trhu, na ktorom sa spotrebitelia môžu bezpečne a isto pohybovať.
<P>
Tieto úvahy sú založené na tom, že ak sa spotrebitelia cítia na trhu pohodlne a bezpečne a podporuje sa cezhraničný obchod, bude rásť konkurencieschopnosť a spotrebitelia budú mať na výber z viacerých tovarov a služieb za konkurenčnejšie ceny.
<P>
Nesúhlasíme so stanoviskom a názorom, že efektívnejšie a flexibilnejšie spotrebiteľské trhy sú základným činiteľom konkurencieschopnosti a blahobytu občanov. Hospodárska kríza dokazuje, že sa musíme riadiť osobitnými podmienkami v každom štáte a nie dogmaticky používať jednotnú normu, a to normu dokonalej hospodárskej súťaže. Myslíme si, že konkurencieschopnosť nie je previazaná s blahobytom občanov, pretože smeruje k uprednostňovaniu podnikov, keďže znižovanie cien do dnešného dňa spotrebiteľom preukázateľne neprinieslo úžitok.
<P>
Potrebujeme kontrolu cien základných tovarov v prospech chudobnejších vrstiev a spoločnosti ako celku. Jediná politika, ktorá môže konsolidovať a zvýšiť úroveň ochrany spotrebiteľa, je tá, čo sa točí okolo človeka a jeho blahobytu, nie okolo zvyšovania konkurencie.
<P>
Vzhľadom na to súhlasíme s hodnotiacou tabuľkou na zaznamenanie a hodnotenie spokojnosti európskych spotrebiteľov s hladkým fungovaním trhu, no na druhej strane by sme sa nemali vzďaľovať od podstaty a cieľa, ktorý nespočíva v ničom inom než vo fungovaní vnútorného trhu zameraného na ľudí, ktorý sa točí okolo ľudského blahobytu, nie okolo čísel. Hodnotiacu tabuľku spotrebiteľských trhov považujeme za nástroj na zaznamenanie miery spokojnosti spotrebiteľov v osobitnom rámci a konkrétnom okamihu. Samotné toto hodnotenie a tieto záznamy však občanom nemôžu priniesť väčší blahobyt jednoducho len preto, že zjavne zvýšia sebadôveru a bezpečnosť spotrebiteľov.
<P>
Každé hodnotenie sa navyše musí zakladať na kvantifikovateľných sociálnych cieľoch. Chceli by sme tiež poznamenať, že vzhľadom na to, že prvotným cieľom hodnotiacej tabuľky je zaznamenávať sťažnosti spotrebiteľov, je potrebné venovať osobitnú pozornosť opatreniam, ktoré sa musia prijať s cieľom zabrániť nezákonnému obohacovaniu sa.
<SPEAKER ID="022" NAME="Oreste Rossi" LANGUAGE="IT">
Vážený pán predsedajúci, dámy a páni, dnes diskutujeme o troch opatreniach týkajúcich sa zdravia a ochrany spotrebiteľov, za ktoré sme už hlasovali vo výbore a za ktoré budeme hlasovať aj v pléne.
<P>
Sme na strane občanov, ktorí sú príliš často poškodzovaní rozhodnutiami európskych orgánov. Mám na mysli rozhodnutie Európskeho súdu pre ľudské práva popierajúce slobodu zobrazovať kríž, neschopnosť účinne riešiť problém nezákonného prisťahovalectva, nekonečný prúd ľudí z tretích krajín, ktorí berú prácu našim ľuďom, neochotu poskytnúť spotrebiteľom náležité informácie o tom, čo si kupujú, alebo o mieste pôvodu potravín.
<P>
Správa pani Hedhovej prikladá dôležitosť pohľadu európskych občanov, ktorí každý deň zažívajú výhody i nevýhody vnútorného trhu, a zdôrazňuje múdre rozhodnutie, na základe ktorého bola v roku 2007 vymenovaná komisárka pre spotrebiteľské záležitosti. Správa poukazuje aj na potrebu harmonizovať štruktúry dohľadu a monitorovania členských štátov, ako aj tretích krajín.
<P>
Správa pani Thunovej Und Hohensteinovej kritizuje určité postoje zaujaté v minulosti a vyzýva na rozdelenie zodpovednosti medzi členské štáty a Komisiu.
<P>
Správa pána Buşoia sa týka siete SOLVIT, ktorú Európska komisia vytvorila, aby občanom a podnikom poskytla bezplatnú pomoc pri presadzovaní práv v rámci Únie predovšetkým v prípade sporov. Kritizuje aj istú neefektívnosť siete a presadzuje zlepšenie informovanosti občanov a podnikov, ktorí často nevedia o tom, že takáto štruktúra existuje. Ako zákonodarcovia sa v prvom rade musíme zaujímať o občanov a spotrebiteľov.
<SPEAKER ID="023" NAME="Angelika Werthmann" AFFILIATION="NI">
(DE) Vážený pán predsedajúci, dámy a páni, sieť SOLVIT môže a mala by významne prispieť k zvýšeniu transparentnosti pri uplatňovaní a presadzovaní osobných a občianskych práv na vnútornom trhu. Online sieť SOLVIT, pomocou ktorej sa riešia problémy, je založená na pragmatickom prístupe, ktorý prinesie výhody občanom i podnikom bez prílišnej byrokracie.
<P>
Zo správy z roku 2009 však vyplýva aj to, že 40 % otázok položených občanmi sa týka podmienok pobytu v inej krajine EÚ. Vyvoláva to otázku, či sa právo na pobyt už uplatňuje transparentne.
<SPEAKER ID="024" NAME="Tiziano Motti" AFFILIATION="PPE">
(IT) Vážený pán predsedajúci, dámy a páni, dnes budeme hlasovať o správe z vlastnej iniciatívy o ochrane spotrebiteľa. Ide o veľmi dôležitý nástroj, za ktorý okrem iného musím poďakovať pani spravodajkyni Hedhovej a ďalším spravodajcom za vynikajúcu atmosféru, v ktorej sme dokázali spolupracovať.
<P>
V mnohých bodoch panovala úplná zhoda a na ďalších, dúfam, budeme môcť pracovať v budúcnosti: konkrétne hodnotiaca tabuľka európskych spotrebiteľských trhov presadzovaná Európskou komisiou, ktorá je veľmi významným nástrojom, podľa mňa napriek tomu stále neposkytuje štandardizované údaje, na základe ktorých by sa ľudia mohli jednoznačne rozhodovať. Keby sme boli podnik a na základe stále nepresných údajov by sme rozhodli o budúcnosti podniku, mohli by sme skrachovať. Preto dúfam, že v budúcnosti budeme môcť pracovať na databáze, na základe ktorej budú môcť ľudia prijímať jasné rozhodnutia.
<P>
Aj v tejto správe musíme vziať do úvahy veľké zaťaženie spotrebiteľov, ale vo vlastnom mene a v mene skupiny verím, že v budúcnosti bude potrebná lepšia rovnováha, pretože európski občania nie sú len spotrebiteľmi, ale aj pracovníkmi spoločností, ktoré pôsobia na vnútornom trhu. Preto musíme vždy brať zreteľ na rovnováhu, ktorá je potrebná medzi tými, ktorí poskytujú služby a tovary, a samotnými spotrebiteľmi. Je to totiž náš cieľ.
<P>
Informovaný spotrebiteľ je slobodný spotrebiteľ - každá iniciatíva na poskytnutie dodatočných informácií je preto vítaná. Hovoríme však nie školským schémam, pretože nemôžeme konať namiesto spotrebiteľa, pokiaľ ide o výkon jeho vlastnej slobody výberu. Veríme, že rodičia by mali byť pre deti prvým referenčným bodom, čo sa týka obsahu ich spotrebiteľského vzdelávania. Rodičia tiež navyše riadia spotrebu detí, najmä keď sú ešte malé.
<P>
Čo sa týka dospelých, je pravda, že spotrebitelia majú niekedy problémy, ak sa chcú chrániť príslušnou právnou cestou. Z toho dôvodu sme za mimosúdnu nápravu, no veríme, že by sa najmä v čase krízy mohlo vyvinúť väčšie úsilie na sfunkčnenie inštitútov, ktoré už existujú, namiesto toho, aby sme sa usilovali o zvýšenie počtu spotrebiteľských ombudsmanov.
<P>
Na záver spomeniem služby, ktoré poskytuje verejná správa. Je mi ľúto, že nebola náležite zohľadnená skutočnosť, že verejná správa, obce, orgány, provincie a dokonca aj štáty sú pre spotrebiteľa často referenčným bodom. Dúfam, že v budúcnosti budeme schopní urobiť viac, pretože spotrebitelia musia mať možnosť chrániť sa aj voči zle fungujúcim službám poskytovaným verejnou správou.
<SPEAKER ID="025" NAME="Liem Hoang Ngoc" AFFILIATION="S&amp;D">
(FR) Vážený pán predsedajúci, pani predsedníčka, ďakujem pani Thunovej Und Hohensteinovej za uvedomelú prácu a celkovú kvalitu správy.
<P>
Ako tieňového spravodajcu Skupiny progresívnej aliancie socialistov a demokratov v Európskom parlamente ma teší, že hlasovanie vo Výbore pre vnútorný trh a ochranu spotrebiteľa umožnilo začleniť do konečnej správy niekoľko myšlienok, ktoré sme chceli rozvinúť.
<P>
Prvou je potreba prijať kvalitatívnejší prístup v súvislosti s uskutočňovaním hodnotenia výsledkov vnútorného trhu, aby sa zistili príčiny nedostatočnej transpozície. Nepodceňujeme užitočnosť štatistických údajov a tlak súvisiaci s presadzovaním koncepcie dobrých a zlých žiakov EÚ, no Komisia by mala byť ambicióznejšia a pokúsiť sa urobiť z tohto hodnotenia nástroj určený na hodnotenie ťažkostí, s ktorými sa členské štáty stretávajú v súvislosti s procesom transpozície. O to viac, že všetci vieme, že nedostatočnú transpozíciu môže niekedy zapríčiniť nie zlá vôľa členských štátov, ale pochybná kvalita európskeho právneho predpisu, ktorý sa má transponovať.
<P>
Druhé hľadisko, na ktoré som sa zameral, sa týka potreby posilniť dialóg medzi Komisiou a členskými štátmi počas celého obdobia transpozície. Čím viac výmen informácií sa uskutoční vopred, tým lepšie budeme môcť predísť riziku nedostatočnej transpozície alebo nesprávnej transpozície.
<P>
Správa však v jednom bode predstavuje problém: ide o odsek 10, ktorý sa v pôvodnom návrhu správy pani Thunovej Und Hohensteinovej neobjavil. Tento odsek navrhuje vytvorenie testu vnútorného trhu pre všetky novonavrhnuté právne predpisy. Rozhodne s tým nesúhlasíme, pretože takýto test považujeme v lepšom prípade za zbytočný a v horšom prípade za nebezpečný.
<P>
Prekážky na vnútornom trhu sa už totiž skúmajú v rámci štúdií o vplyve, ktoré Európska komisia robí pri každom novom legislatívnom návrhu. Boli by sme neradi, keby sa tento test vnútorného trhu využíval ako zámienka na spochybňovanie výdobytkov v sociálnej oblasti alebo v oblasti životného prostredia. Za takýchto okolností s ním nemôžeme súhlasiť.
<SPEAKER ID="026" NAME="Jürgen Creutzmann" AFFILIATION="ALDE">
(DE) Vážený pán predsedajúci, pán komisár Barnier, pán komisár Dalli, skutočnosť, že dnes diskutujeme o troch správach z vlastnej iniciatívy o ochrane spotrebiteľa a vnútornom trhu, je dôkazom toho, že napriek všetkým úspechom si v týchto oblastiach ešte veľa vecí vyžaduje zlepšenie. Zaiste, transpozícia smerníc týkajúcich sa vnútorného trhu sa v členských štátoch v priemere výrazne zlepšila, no sedem členských štátov nesplnilo cieľ znížiť zaostávanie v transpozícii smerníc týkajúcich sa vnútorného trhu na 1 %, ktorý stanovila Komisia.
<P>
Základný problém sa však týka viac uplatňovania práva EÚ než jeho transpozície. Ak totiž členské štáty porušia Zmluvu, trvá v priemere 18 mesiacov - teda stále príliš dlho -, kým vykonajú rozsudok Európskeho súdneho dvora. Je to vidieť z momentálneho hodnotenia výsledkov vnútorného trhu a Skupina Aliancie liberálov a demokratov za Európu to považuje za neprijateľné. Tento deficit bude spôsobovať problémy občanom a najmä malým a stredným podnikom, ktoré sú závislé od harmonizovaných pravidiel na vnútornom trhu, no keď chcú fungovať cezhranične, stretávajú sa s neočakávanými, časovo náročnými a byrokratickými prekážkami.
<P>
Z tohto dôvodu je dôležitý ďalší rozvoj siete SOLVIT. SOLVIT je online sieť na riešenie problémov, v rámci ktorej členské štáty EÚ pragmaticky spolupracujú na riešení problémov, ktoré vznikajú v dôsledku nesprávneho uplatňovania pravidiel týkajúcich sa vnútorného trhu zo strany verejných orgánov. Všetky členské štáty napokon budú musieť poskytnúť pre centrá SOLVIT finančné prostriedky a primerane vyškolených pracovníkov. Skupina ALDE dôrazne žiada, aby boli ľudia v členských štátoch lepšie informovaní o sieti SOLVIT, aby sa uľahčil cezhraničný predaj výrobkov a služieb. Na tento účel je rovnako potrebná účasť príslušných združení na informačných kampaniach veľkého rozsahu, ako aj jednotný, ľahko zrozumiteľný internetový portál s jednoduchým vyhľadávaním, ktorý bude prijímať sťažnosti každého druhu.
<SPEAKER ID="027" NAME="Malcolm Harbour" AFFILIATION="ECR">
Vážený pán predsedajúci, ako predseda Výboru pre vnútorný trh a ochranu spotrebiteľa chcem v prvom rade s veľkou radosťou povedať, ako veľmi si všetci ceníme, že je tu dnes pán komisár Barnier i pán komisár Dalli, ako si mnohí kolegovia všimli. Po druhé by som tiež chcel poznamenať, že je to podľa mňa pre Parlament pozoruhodná príležitosť.
<P>
Máme tu jeden výbor, ktorý predložil spolu tri správy z vlastnej iniciatívy zamerané na monitorovanie a uplatňovanie kľúčových legislatívnych nástrojov, a ako ste, pán komisár Barnier, uviedli, váš úspech bude čiastočne posudzovaný nielen podľa toho, koľko legislatívnych návrhov ste predložili, ale aj podľa toho, ako fungujú.
<P>
Myslím si, že ide o skutočne významný vývoj, na ktorom sa musia zúčastniť všetky výbory tohto Parlamentu. Chcel by som osobitne poďakovať všetkým koordinátorom výboru, ktorí so mnou spolupracovali, aby naša práca napredovala, aby sme zaangažovali národné parlamenty a mali fóra národných parlamentov.
<P>
Ako uviedli obaja páni komisári, pevne verím, že budeme mať širšie fórum vnútorného trhu, ale chceli by sme zhromaždiť vaše správy, aby sa z toho stalo výročné podujatie Parlamentu zamerané na túto naozaj významnú tému.
<P>
Myslím si, že je príznačné - ak sa pozrieme na návrh EÚ 2020 -, že dokončenie jednotného trhu je teraz odsunuté na odsek, ktorý hovorí o chýbajúcom prepojení a dokončovaní sietí. Dúfam však, že všetci kolegovia so mnou budú súhlasiť v tom, že je to absolútne neprijateľné. Iniciatíva EÚ 2020 žiada príspevok od členských štátov a od spravodajcov (ktorým veľmi pekne ďakujem za správy) sme si vypočuli, že členské štáty sa na dokončení jednotného trhu musia podieľať.
<P>
Táto iniciatíva musí byť pilotná, nie odsunutá takým spôsobom, ako sa to deje v iniciatíve EÚ 2020, a ja dúfam, že obaja nám pomôžete zabezpečiť, aby k tomu v najbližších týždňoch došlo.
<SPEAKER ID="028" NAME="Trevor Colman" AFFILIATION="EFD">
Vážený pán predsedajúci, prvé nesúhlasné stanovisko dnes dopoludnia: tieto správy bezvýhradne podporujú uplatňovanie právnych predpisov EÚ týkajúcich sa ochrany spotrebiteľa v členských štátoch a monitorovanie procesu integrácie trhov, ktorý bude predmetom výročnej správy.
<P>
Medzi základné odporúčania patrí vytvorenie hodnotiacej tabuľky spotrebiteľských trhov, ktorá sa bude týkať tém ako sťažnosti, ceny, spokojnosť, prechod k inému dodávateľovi a bezpečnosť, ako aj celého radu ďalších dlhodobých ukazovateľov. Komisia má v úmysle vykonať hĺbkovú analýzu takzvaných problémových odvetví identifikovaných v hodnotiacej tabuľke spotrebiteľských trhov.
<P>
Táto byrokratická sieť navzájom prepojeného presadzovania a samoúčelnej regulácie bude mať na malé podniky z oblasti maloobchodu vo Veľkej Británii rovnaký vplyv, ako mala spoločná politika rybného hospodárstva na britský rybársky priemysel: zabije ich.
<P>
Byrokratické zásahy a prílišná regulácia opäť raz majú za cieľ malých podnikateľov a znevýhodňujú ich. Akokoľvek sú tieto návrhy myslené dobre - a som si istý, že sú -, opäť tu raz ide o európske riešenie, ktoré sa zúfalo usiluje nájsť problém.
<SPEAKER ID="029" NAME="Andreas Schwab" AFFILIATION="PPE">
(DE) Vážený pán predsedajúci, pán komisár, bezvýhradne podporujem rozumné príspevky našich kolegov poslancov - s výnimkou posledného -, a preto by som chcel prejsť rovno k najdôležitejším bodom.
<P>
Správa pani Von Thunovej je veľmi úspešným príkladom toho, ako môžeme ako Európsky parlament ukázať, že to myslíme vážne so skutočným vykonávaním toho, o čom sme spolu s Radou rozhodli. Toto vykonávanie je na členských štátoch. Ako Parlament preto musíme spolu s Komisiou v nasledujúcich rokoch venovať väčšiu pozornosť zabezpečeniu skutočne úspešného vykonávania.
<P>
Táto správa ukazuje aj druhú vec: že rozdelenie, o ktoré sa jasne usilujú socialisti, a to, aby boli oni samotní zodpovední za dobré skutky, ochranu spotrebiteľa a ochranu pracovníkov, zatiaľ čo Komisia by mala držať pod kontrolou vnútorný trh, nebude fungovať.
<P>
Naša požiadavka, ktorá je v správe spojená s testom vnútorného trhu, preto spočíva v tom, aby sa zhromaždili všetky základné prvky, ktoré si na vnútornom trhu ceníme, ktoré majú spotrebitelia radi a podniky ich potrebujú, a aby sa uskutočnilo jednoznačné hodnotenie.
<P>
Nechceme podkopávať práva pracovníkov, ale chceme, aby si títo pracovníci mohli kúpiť výrobky, ktoré sú pre nich dôležité. Nechceme spôsobovať problémy sociálnym štruktúram v členských štátoch, ale chceme tieto sociálne štruktúry pripraviť na budúcnosť. Vyžaduje si to rovnováhu, ktorú musí Parlament nájsť v spolupráci s Komisiou. Nesmie to byť tak, že Komisia bude zodpovedná za problémy, zatiaľ čo Parlament bude sľubovať dobré skutky.
<P>
Po druhé správa pani Hedhovej, ktorú ako všetky správy, o ktorých tu diskutujeme, zdokonalili tieňoví spravodajcovia, ukazuje, že dôvere spotrebiteľov musíme pripisovať rovnako veľkú dôležitosť ako dôvere podnikateľov. Bude to úloha do budúcnosti, ktorú vyriešime, len ak sa dlhodobo zameriame na cieľ vnútorného trhu, skoncujeme s roztrieštenosťou medzi jednotlivé generálne riaditeľstvá a politické prístupy a skutočne sa budeme na vnútorný trh pozerať ako na veľký cieľ európskeho projektu, na ktorý sme v posledných rokoch trocha pozabudli.
<P>
Veľmi ma teší, páni komisári, že ste tu dnes obaja a že si tento impulz na nasledujúcich päť rokov zoberiete so sebou do Komisie.
<SPEAKER ID="030" NAME="Catherine Stihler" AFFILIATION="S&amp;D">
Vážený pán predsedajúci, chcela by som poďakovať pánom komisárom a spravodajcom. Bola som tieňovou spravodajkyňou pre sieť SOLVIT, na ktorú by som sa aj chcela zamerať v mene našej skupiny, Skupiny socialistov.
<P>
Sieť SOLVIT je významný koncept a myslím si, že pán komisár Dalli to vystihol, keď povedal, že všetko je o ľuďoch. Je zameraná na občanov a usiluje sa pomáhať tým, ktorí sa stretnú s prekážkami a problémami spôsobenými EÚ, pričom cieľom je vyriešiť problém do 10 týždňov. Viem, že niektorí ľudia by sa vyhli myšlienke, podľa ktorej "ma posiela vláda a prišla som pomôcť", no SOLVIT je v podstate sieťou pokrývajúcou 27 členských štátov, ktorej účelom je presne to: pomáhať.
<P>
Rada by som uviedla do záznamu a vzdala hold všetkým, ktorí pracujú v centrách SOLVIT v členských štátoch. Práve minulý rok som sa stretla s malým tímom, ktorý vedie centrum SOLVIT v Spojenom kráľovstve. Spôsob, akým centrum SOLVIT funguje v Spojenom kráľovstve, je príkladom osvedčeného postupu, pretože sa pokúša využívať model SOLVIT+, na základe ktorého ide ďalej pri pomoci podnikom a jednotlivcom, ktorí sa naň obrátia s problémom. Členovia tímu sú začlenení do divízie európskej regulácie v rámci oddelenia pre podnikanie a priemysel. Jeden z mojich pozmeňujúcich a doplňujúcich návrhov mal za cieľ zabezpečiť primerané personálne vybavenie všetkých centier v celej EÚ bez výnimky.
<P>
Pán komisár Barnier, v decembri som sa problematiky siete SOLVIT dotkla vo vašej prítomnosti v Parlamente, kde som spomenula, že na jeseň nám vo výbore bolo povedané, že osoba, ktorá vedie centrum SOLVIT vo vašom členskom štáte, je stážista. Členovia výboru boli zdesení. Môžem sa spýtať, ako som to urobila v decembri, či sa situácia zmenila? Ak Parlamentu nedokážete poskytnúť túto informáciu, mohli by ste to zistiť? Je dôležité, aby boli centrá SOLVIT dobre personálne vybavené.
<P>
Vnútorný trh je ústredným bodom našich záväzkov. Je dôležité, aby boli naše právne predpisy jasnejšie a členské štáty ich mohli ľahšie vykladať, aby tak vnútorný trh mohol fungovať čo najhladšie a spotrebitelia mohli mať úžitok z najlepšej ceny a najvyššej kvality.
<P>
Na záver by som chcela položiť otázku, prečo nemáme v Európskom parlamente Deň siete SOLVIT. Prečo nemáme vo všetkých oknách kancelárií volebných obvodov plagát propagujúci sieť SOLVIT? Čo môžeme urobiť, aby sme všetkých vnútroštátnych politikov a ich politické kancelárie informovali o výhodách siete SOLVIT? Dúfam, že budeme naďalej podporovať sieť SOLVIT a pomáhať ľuďom, ktorých tu zastupujeme.
<SPEAKER ID="031" NAME="Morten Løkkegaard" AFFILIATION="ALDE">
(DA) Vážený pán predsedajúci, bol som tieňovým spravodajcom správy o hodnotení výsledkov vnútorného trhu, sústredím sa preto na ňu. V súvislosti s touto správou máme dnes šťastný deň. Dnes sa môžeme všetci zhodnúť na tom, že toto hodnotenie výsledkov funguje mimoriadne dobre. Ide o veľký úspech na základnej úrovni, a preto sa domnievam, že sa zhodneme v tom, že by sa mal viac presadzovať. Teší ma tiež, že sociálni demokrati zrejme zistili, že hlasovanie proti správe vôbec nie je dobrá myšlienka. Pokiaľ ide o známy test, ktorý bol navrhnutý, v Skupine Aliancie liberálov a demokratov za Európu tento návrh, prirodzene, podporujeme. Okrem toho je pre nás trochu ťažké pochopiť, o čo skutočne ide v mierne defenzívnom argumente proti tomuto návrhu. K tomu sa však môžeme vrátiť. Vo všeobecnosti len pripomeniem, že je vynikajúce, že v súvislosti s týmito návrhmi a touto správou inak vládne široká zhoda.
<P>
Sústredím sa na niekoľko bodov zahrnutých do správy, ktoré považujem za dobré. Po prvé, podarilo sa nám sústrediť na potrebu väčších právomocí správnych orgánov členských štátov, a to nielen na vnútroštátnej, ale aj na regionálnej a miestnej úrovni. Mám pocit, že jedným z problémov týkajúcich sa hodnotenia výsledkov je, že vo vzťahu k našej činnosti stále chýbajú určité právomoci. Preto je dobré, že to bolo zahrnuté do správy.
<P>
Ďalším dobrým bodom je sústredenie sa na presadzovanie. Centrám SOLVIT sa dostalo veľkého ocenenia a ja to plne podporujem. Ako uviedla predchádzajúca rečníčka, v Parlamente by sme vlastne mohli iniciovať deň siete SOLVIT. Mám pocit, že najväčším problémom siete SOLVIT je v súčasnosti to, že nie je dostatočne známa. Na sieť SOLVIT je naozaj veľmi potrebné sústrediť omnoho viac pozornosti, akú má teraz. To ma privádza k môjmu poslednému bodu, ktorý sa týka dôrazu na komunikačnú otázku, ktorý je v správe tiež jasne prítomný. Musíme skutočne zabezpečiť záujem tlače a ostatnej verejnosti a venovať omnoho väčšiu pozornosť takým oblastiam ako sieť SOLVIT a hodnotenie výsledkov.
<P>
Vo všeobecnosti by som rád v mene našej skupiny povedal, že ma naozaj teší, že sme mohli túto správu plne podporiť a, prirodzene, dúfam, že Komisia - a ja usudzujem...
<P>
(Predsedajúci prerušil rečníka.)
<SPEAKER ID="032" NAME="Edvard Kožušník" AFFILIATION="ECR">
(CS) Vážený pán predsedajúci, dámy a páni, rád by som na úvod povedal niečo, čo v rokovacej sále neodznelo, a to, že by sme mali určite poďakovať pani komisárke Kunevovej. Tak ako všetkých ostatných poslancov, aj mňa teší, že sú tu dnes prítomní dvaja komisári, pán Dalli a pán Barnier, ktorý bol pred svojím vymenovaním členom nášho výboru.
<P>
Osobne som sa stretol so zamestnancami, ktorí sú zodpovední za sieť SOLVIT v Českej republike. Treba povedať, že toto je určite veľmi dobrá príležitosť pre vnútorný trh, je však tiež potrebné pripomenúť rozdielny prístup v jednotlivých krajinách. Význam cezhraničného prvku je tu jasný a ja dúfam, že obaja komisári prispejú k otvoreniu cezhraničného spotrebiteľského trhu a najmä k odstráneniu prekážok vo forme rôznych vnútroštátnych výnimiek a že tak dosiahneme úplnú harmonizáciu spotrebiteľského trhu.
<P>
Osobne sa domnievam, že otvorenie cezhraničného trhu prinesie väčšiu konkurenciu a napokon poslúži ako účinný nástroj na boj proti hospodárskej kríze, ktorej dnes čelíme.
<SPEAKER ID="033" NAME="Othmar Karas" AFFILIATION="PPE">
(DE) Vážený pán predsedajúci, páni komisári, dámy a páni, prijmime za svoje vyhlásenie pána komisára Barniera, ktoré predniesol počas svojho vypočutia, a považujme vnútorný trh za svojho priateľa. Ak máme túto úlohu brať vážne, musíme z vnútorného trhu urobiť domáci trh. Ak urobíme z vnútorného trhu domáci trh, bude to miesto, kde budú môcť žiť občania Európskej únie. My sme Európa. Urobiť z nej miesto na život, ale nie domovinu, je úplne iná vec.
<P>
Vnútorný trh ešte nie je dokončený. Ešte stále má veľký potenciál na rozvoj. Komisia musí zdôrazniť všetky prekážky a musí navrhnúť opatrenia na ich odstránenie. Euro a vnútorný trh sú našou najúspešnejšou reakciou na vnútorné aj vonkajšie problémy globalizácie. Silnou stránkou vnútorného trhu je vzdelanie európskych občanov a zastúpenie malých a stredných podnikov, ktoré tvoria 90 % hospodárstva. Preto musíme vo všetkých členských štátoch čo najskôr transponovať iniciatívu Small Business Act. Nech sa táto iniciatíva stane symbolom vnútorného trhu. V Európskej únii je však 80 % hospodárstva financovaného prostredníctvom úverov a len 20 % financuje kapitálový trh. Túto skutočnosť musíme mať pri tvorbe novej regulácie finančného trhu na zreteli.
<P>
Treťou silnou stránkou je konkurencieschopné hospodárstvo orientované na vývoz. Musíme vyriešiť aj niekoľko otázok, ktoré sú zdrojom napätia. K týmto otázkam patrí rozpor medzi horizontálnym prístupom a záujmami odvetví, rozpor medzi štyrmi slobodami a nerovnakou sociálnou situáciou, nerovnomerné zastúpenie zručností, najmä v daňovej oblasti a v oblasti vzdelávania a výskumu, a trvalo udržateľné sociálne trhové hospodárstvo, ktoré sa ešte len má zaviesť. Potrebujeme jedno kontaktné miesto pre informácie týkajúce sa podnikania a ochrany spotrebiteľa, ktoré sú dôležité pre vnútorný trh.
<P>
Fórum pre vnútorný trh a každoročná spoločná rozprava o týchto troch správach v ten istý deň nám poskytnú možnosť položiť si všetky tieto otázky a premeniť vnútorný trh na domáci trh pre všetkých občanov.
<SPEAKER ID="034" NAME="Bernadette Vergnaud" AFFILIATION="S&amp;D">
(FR) Vážený pán predsedajúci, páni komisári, dámy a páni, teší ma, že sa počas prioritnej rozpravy môžem vyjadriť k týmto trom správam, ktoré sa týkajú každodenného života občanov. Rada by som tiež zablahoželala našim spravodajcom k ich práci a chcela by som sa konkrétnejšie zmieniť o sieti SOLVIT.
<P>
Sieť SOLVIT existuje už osem rokov, účinne vyriešila množstvo problémov, a predsa je úplne neznáma. Koľkokrát som na ňu musela ľudí upozorňovať, pretože o nej nemali ani potuchy, napriek tomu, že tento nástroj by mohol posilniť obraz Európy ochraňujúcej práva svojich občanov.
<P>
Musím pripustiť - a som veľmi rada, že je tu pán Barnier -, že som si vedomá toho, že vláda našej krajiny túto sieť veľmi nepropaguje. Zvýšený počet prípadov by totiž asi ťažko zvládol ten jediný stážista, ktorý teraz v roku 2010 zodpovedá za sieť SOLVIT vo Francúzsku, ktoré, a to je pravda, má iba 60 miliónov obyvateľov a je až druhým členským štátom v EÚ podľa počtu prípadov predložených v roku 2009.
<P>
Pomer vyriešených prípadov je skutočne mimoriadne dobrý, ale lehoty sú strašné a trvá v priemere 15 týždňov, kým sa prípad začne riešiť, čo je o päť týždňov viac ako povolené maximum.
<P>
Chcela by som preto požiadať Komisiu a členské štáty, aby vyčlenili reálne finančné a ľudské zdroje a aby uskutočnili rozsiahle informačné kampane zamerané predovšetkým na podniky, ktoré v roku 2009 predložili len toľko prípadov ako v roku 2004.
<SPEAKER ID="035" NAME="Olle Schmidt" AFFILIATION="ALDE">
(SV) Vážený pán predsedajúci, vážení páni komisári, rád by som poďakoval príslušným spravodajcom za ich konštruktívnu prácu. Napriek svojim nedostatkom je vnútorný trh EÚ obrovským úspechom a je pre mňa ťažké pochopiť kritiku zo strany pána Colmana. Cieľom vnútorného trhu je poskytnúť spotrebiteľom širokú ponuku kvalitného tovaru a služieb za dobré ceny a zároveň zaručiť primeranú úroveň ochrany spotrebiteľa. Preto si myslím, že by sme sa mali usilovať o úplnú harmonizáciu práv spotrebiteľov s vysokou úrovňou ochrany, aby spotrebitelia mohli skutočne využívať výhody vnútorného trhu. Osobitný význam to má v súvislosti s nárastom cezhraničného obchodu a elektronického obchodu.
<P>
Som presvedčený, že účinným spôsobom posilnenia európskych spotrebiteľov by bola skupinová žaloba založená nie na americkom, ale na európskom modeli. V tejto súvislosti musíme prestať váhať a musíme konečne začať konať. Som rád, že sa toho ujíma pán komisár Dalli.
<P>
Všetci vieme, že v dnešnej dobe väčšina pracovných miest vzniká v odvetví služieb. Preto je dôležité, aby EÚ mala skutočné európske odvetvie služieb, v ktorom budú môcť podnikatelia aj spotrebitelia voľne pôsobiť nielen v rámci svojej krajiny, ale aj na vnútornom trhu. Potrebujeme funkčný trh zdravotníckych služieb. Výsledkom bude lepšia starostlivosť, väčšia sloboda voľby a kratšie čakacie lehoty. V súčasnosti máme takmer neregulovaný stav a ja sa spolieham na pána komisára Dalliho, že sa tým bude zaoberať.
<P>
Ďalšou oblasťou, ktorej musíme venovať väčšiu pozornosť, sú finančné služby, kde, ako vieme, problémy stále trvajú. Potrebujeme preto jasné a dôveryhodné pravidlá, prinajmenšom vzhľadom na finančné otrasy, a pán komisár Barnier sa s týmto problémom vyrovná. Vyvážené, primerané a správne pravidlá sú dobré pre spotrebiteľov.
<SPEAKER ID="036" NAME="Jacek Olgierd Kurski" AFFILIATION="ECR">
(PL) To, že Parlament vypracoval správu o sieti SOLVIT, ktorá obsahuje odporúčania pre Európsku komisiu a členské štáty, je dobré.
<P>
Ešte kým bola správa na rokovaní vo výbore, ako jej tieňový spravodajca za Európskych konzervatívcov a reformistov som zdôrazňoval význam informovania obyvateľov EÚ o sieti SOLVIT, predovšetkým o možnosti občanov a najmä podnikov uplatniť si svoje práva. Pravdepodobne sa všetci zhodneme v tom, že na podporu siete SOLVIT ako alternatívneho mechanizmu riešenia sporov je nevyhnutné uskutočniť informačnú kampaň. Informácie o existencii siete SOLVIT sa tak dostanú k zainteresovaným stranám. Rozhodujúcu úlohu tu zohráva internet, preto by bolo dobré, keby Komisia vypočula návrhy Parlamentu a iniciovala vytvorenie spoločnej internetovej adresy s doménou solvit.eu pre všetky národné centrá SOLVIT a keby členské štáty, ktoré to doposiaľ neurobili, vytvorili internetové stránky s vnútroštátnymi doménami prepojené na európsky portál siete SOLVIT.
<P>
Samozrejme, informovanosť nestačí. Dôležité je tiež zvýšiť účinnosť národných centier SOLVIT zabezpečením kompetentných štátnych úradníkov a finančnou podporou siete SOLVIT na európskej úrovni.
<SPEAKER ID="037" NAME="Sławomir Witold Nitras" AFFILIATION="PPE">
(PL) Srdečne blahoželám všetkým spravodajcom, pretože správy, za ktoré sú zodpovední, majú dve dôležité vlastnosti. Po prvé, skutočne veľmi súdržne obhajujú vnútorný trh, poukazujú na nedostatky týkajúce sa jeho viditeľnosti, no zároveň ho veľmi súdržne obhajujú. Druhou významnou vlastnosťou týchto správ je, že sú všeobecne akceptované. Mám na mysli to, že sa nachádzame v situácii, keď celý Európsky parlament vrátane tých kolegov poslancov, ktorí sú veľmi skeptickí voči voľnému trhu, vo všeobecnosti obhajuje vnútorný trh a jeho hodnoty - to je veľmi významná vlastnosť týchto správ.
<P>
Rád by som upriamil pozornosť na niekoľko konkrétnych vecí. Ako povedal pán Kurski, pokiaľ ide o sieť SOLVIT, riešime paradoxnú situáciu, keďže tento nástroj, ktorý má rozdiely vyrovnávať, sám v jednotlivých krajinách funguje s rôznou mierou účinnosti. Podľa môjho názoru si vyžaduje určitú koordináciu, pretože to musí byť súdržný systém, ktorý nielen dobre funguje, ale funguje všade rovnako. V správe pani Thunovej sú veľmi dôležité prostriedky, ktoré má Komisia nájsť, aby konečne bolo možné vypracovať model, ktorý zabezpečí, že žiadny právny predpis, ktorý vytvoríme, nebude v rozpore s voľným vnútorným trhom. To by bolo v správe kľúčovou vecou. Keby sa nám podarilo vybudovať takýto mechanizmus, nemuseli by sme sa obávať ani o budúcnosť nového trhu.
<SPEAKER ID="038" NAME="Barbara Weiler" AFFILIATION="S&amp;D">
(DE) Vážený pán predsedajúci, páni komisári, dámy a páni, z tejto spoločnej rozpravy, ktorá sa koná dnes dopoludnia, a z vysokej kvality všetkých troch správ vyplýva, akú vysokú prioritu má v Európe vnútorný trh a spotrebiteľská politika. Rada by som poďakovala všetkým trom spravodajcom a množstvu tieňových spravodajcov a kolegov poslancov, ktorí vypracovali toto spoločné dielo.
<P>
Chcela by som sa zamerať na dva rozhodujúce body. Prvým bodom je, že my, to znamená Komisia a my tu v Parlamente, sa domnievame, že na vnútornom trhu všetko funguje pomerne harmonicky a že máme osvietených spotrebiteľov a čestných dodávateľov. Často je to tak, ale nie vždy. Existujú aj nezodpovední dodávatelia, ktorí vidia len svoj krátkodobý zisk, a preto potrebujeme silnejší dohľad a dozor nad trhom. Existujú však aj neinformovaní spotrebitelia. Potrebujeme lepšiu informovanosť. Nestačí, že príbalový leták bude čitateľný. Potrebujeme sústavnú informovanosť.
<P>
Ktosi pred chvíľou povedal, že potrebujeme dôveru. Dôvera je však založená na poznatkoch. Počula som, že v Nemecku len každý druhý mladý človek vo veku 14 až 15 rokov chápe význam slova inflácia. Ani sa nechcem pýtať, aké by boli výsledky toho dotazníka, keby išlo o slovo deflácia. Potrebujeme lepšie prepojenie škôl, informácie o konflikte záujmov dodávateľov a spotrebiteľov. O tom sa hovorí v správach našich kolegov poslancov...
<P>
(Predsedajúci prerušil rečníčku.)
<SPEAKER ID="039" NAME="Theodor Dumitru Stolojan" AFFILIATION="PPE">
(RO) V rámci jednotného trhu je základným právom európskych občanov, aby im pri kúpe výrobku alebo služby boli ponúknuté rovnaké ceny či poplatky, bez ohľadu na to, v ktorom členskom štáte sa nachádzajú, a aby sa im v prípade rozdielov dostalo vysvetlenia.
<P>
Myslím si, že sa musíme viac sústrediť na problémy v odvetví bankových a finančných služieb, pretože tam sú v súčasnosti na jednotnom trhu veľké rozdiely vo vzťahu k poplatkom za tieto služby. Ak sa nachádzate napríklad v Rumunsku a chcete využiť bankovú službu, ktorú ponúkajú tie isté banky, ktoré pôsobia v Rumunsku, Francúzsku, Taliansku aj Rakúsku, tak v Rumunsku zaplatíte viac poplatkov pri omnoho vyšších sadzbách. Taká situácia nie je správna a verím, že občania nielen v Rumunsku, ale aj v iných členských štátoch majú právo dúfať, že európske inštitúcie budú pri vysvetľovaní týchto rozdielov zohrávať aktívnejšiu úlohu. Chcem zopakovať, že hovorím o poplatkoch a nie o bankovom úroku.
<P>
Ďakujem.
<SPEAKER ID="040" NAME="Alan Kelly" AFFILIATION="S&amp;D">
Vážený pán predsedajúci, chcem zablahoželať najmä všetkým svojim kolegom z Výboru pre vnútorný trh a ochranu spotrebiteľa, ktorí pracovali na budúcnosti hodnotenia výsledkov vnútorného trhu. Ide o otázku, ktorá je mi veľmi blízka, pretože poskytuje vynikajúci komunikačný nástroj pre sledovanie prístupu členských štátov k smerniciam EÚ.
<P>
Blízka mi je aj preto, pretože najmä v našej krajine Írsku sústavne počúvam o príliš horlivej regulácii EÚ a to treba stráviť. Rýchly pohľad na hodnotenie výsledkov odhalí, že Írsko nesprávne uplatňovalo smernice EÚ najmenej v 67 prípadoch a že mu hrozí, že nedodrží dohodnutý cieľ na úrovni 1 % pre mieru zaostávania v oblasti transpozície predpisov.
<P>
Vzniká tu otázka: Kto môže za údajnú príliš horlivú reguláciu? Ak členský štát netransponuje právne predpisy EÚ správne, alebo ak k smerniciam pridáva ďalšie právne predpisy, je to chyba EÚ alebo tohto členského štátu? Myslím si, že asi a pravdepodobne toho členského štátu.
<P>
V budúcnosti by sa hodnotenie výsledkov mohlo priamo zaoberať otázkou nadmernej regulácie, známej aj ako "pozlacovanie". Myslím si, že by to bol pozitívny výsledok.
<SPEAKER ID="041" NAME="Seán Kelly" AFFILIATION="PPE">
Vážený pán predsedajúci, predovšetkým by som rád zložil kompliment človeku, ktorý vymyslel názov SOLVIT. Je jednoduchý, jasný a znamená presne to, čo hovorí.
<P>
Od založenia siete SOLVIT v roku 2002 jej pracovné zaťaženie z roka na rok exponenciálne rastie, pričom v roku 2008 počet prípadov, ktorými sa sieť zaoberala, vzrástol o 22 %, čo znamenalo 1 000 prípadov s 88 % úspešnosťou a úsporou 32,6 milióna EUR. To je pôsobivá štatistika. Nevýhodou však je, že sa predĺžil čas potrebný na vyriešenie problému, a to v priemere z 53 na 69 dní. To nás privádza k potrebe riešení.
<P>
Samozrejme, je tu nedostatok zamestnancov. To sa musí vyriešiť. Zamestnanci musia mať primerané zdroje. Potrebná je sústavná odborná príprava v súlade so stratégiou EÚ 2020 pre celoživotné vzdelávanie a výmena osvedčených postupov a dôležité sú pravidelné stretnutia. Vzhľadom na to, že mnoho problémov je na miestnej úrovni, odporúčal by som, aby sa v tejto súvislosti prihliadalo na miestne hľadisko s cieľom riešiť žiadosti včas.
<P>
Potrebná je aj väčšia informovanosť spotrebiteľov. Myslím si, že tú by mohla zabezpečiť online adresa, ktorá by mohla vybudovať aj väčšiu dôveru. Považujem za dôležité, ako povedal predchádzajúci rečník, aby sa veľmi pozorne sledovalo, čo sa v jednotlivých štátoch deje pri transpozícii právnych predpisov EÚ.
<P>
Ktorýsi z predchádzajúcich rečníkov povedal, že išlo o riešenie EÚ, ktoré si zúfalo hľadalo nejaký problém, a ja by som na záver povedal, že ide o problém EÚ, ktorý si úspešne našiel riešenie.
<SPEAKER ID="042" NAME="Sylvana Rapti" AFFILIATION="S&amp;D">
(EL) Vážený pán predsedajúci, blahoželám a ďakujem spravodajcom a tieňovým spravodajcom týchto troch správ. Existencia dohody ma vo vzťahu k budúcnosti vnútorného trhu napĺňa optimizmom.
<P>
Chcela by som upozorniť na dva body. Prvý bod sa týka odseku 10 správy pani Thunovej. Považujem ho za základný a myslím si, že najlepšie by bolo, keby sme objasnili, že práva zamestnancov, sociálne práva a ochrana životného prostredia nie sú prekážkami pokroku na vnútornom trhu.
<P>
Druhý bod sa týka siete SOLVIT. Ide o mimoriadny mechanizmus, ktorý si však stále vyžaduje veľkú pomoc. Ak mám byť úprimná, uvažovala som, že by som mala vyvinúť tlak na našu vládu v Grécku, aby v tejto veci niečo urobila, pretože máme len dvoch zamestnancov. Keď som však počula, že Francúzsko má len jedného stážistu, povedala som si, že počkám, kým pán Barnier vyvinie tlak na svoju vládu.
<SPEAKER ID="043" NAME="Pascale Gruny" AFFILIATION="PPE">
(FR) Vážený pán predsedajúci, vážení páni komisári, dámy a páni, nová online sieť na riešenie problémov týkajúcich sa prípadov nesprávneho uplatňovania právnych predpisov v oblasti vnútorného trhu, známa pod názvom SOLVIT, je zatiaľ veľmi úspešným systémom, keďže zabezpečuje nápravu bez formálnych postupov približne do 10 týždňov.
<P>
Sieť bola vytvorená v roku 2002 a jej pracovné zaťaženie sa v roku 2008 zvýšilo o 22 %. Podiel vyriešených prípadov na úrovni 83 % je stále pomerne vysoký, znižuje sa však počet vyriešených prípadov. Osem rokov po vzniku tejto inštitúcie je zrejme čas porozmýšľať o jej posilnení poskytnutím prostriedkov na jej účinné fungovanie.
<P>
Tieto nové opatrenia by európskym občanom a podnikom umožnili lepšie presadzovať svoje práva, najmä v súvislosti s uznávaním kvalifikácie a sociálnych a pobytových nárokov.
<P>
Podporujem preto myšlienku, aby sa v členských štátoch nezvýšil len počet zamestnancov siete SOLVIT, ale aby sa zaviedli aj podporné a vzdelávacie opatrenia, ktoré týmto zamestnancom umožnia čo najúčinnejšie fungovanie.
<P>
Podľa mňa je nevyhnutné, aby vlády, a to sa týka aj nás samých ako zvolených zástupcov svojich volebných obvodov, podporovali sieť SOLVIT, ktorá v roku 2008 umožnila úsporu nákladov vo výške 32,6 milióna EUR. Podpora tohto nového nástroja by navyše obmedzila nadmerné riešenie sporov prostredníctvom súdneho systému. Vyzývam preto členské štáty, aby transponovali všetky európske smernice a informovali občanov a podniky o ich právach v rámci vnútorného trhu prostredníctvom vnútroštátnych médií a informačných kampaní.
<P>
Na záver chcem povedať, že v mene našej politickej skupiny vo Výbore pre petície dúfam v posilnenie spolupráce siete SOLVIT a nášho parlamentného výboru s cieľom uľahčiť činnosť týchto dvoch orgánov.
<SPEAKER ID="044" NAME="Małgorzata Handzlik" AFFILIATION="PPE">
(PL) Vážený pán predsedajúci, rada by som zablahoželala spravodajcom k veľmi dobrým správam. V poslednom čase sme veľa hovorili o potrebe oživenia vnútorného trhu. Pán komisár sa o tom zmienil aj počas vypočutia vo Výbore pre vnútorný trh a ochranu spotrebiteľa. Bude to tak aj v prípade správy pána profesora Montiho, na ktorú čakáme. Podľa môjho názoru sa o samotnom vnútornom trhu málo hovorí v stratégii Európskej únie do roku 2020. Vnútorný trh potrebujeme. Potrebujeme však vnútorný trh nielen podľa názvu, ale vnútorný trh, ktorý skutočne funguje. Nedá sa povedať, že v súčasnosti je to tak. Existuje priveľa prekážok, ktoré bránia voľnému uplatňovaniu štyroch slobôd a ktoré obmedzujú potenciál trhu, pričom protekcionárske politiky členských štátov sú v rozpore so zásadami vnútorného trhu. Na druhej strane potrebujeme riadne vykonávanie právnych predpisov členskými štátmi, potrebujeme podporné nástroje ako sieť SOLVIT, ktoré dobre fungujú, ale potrebujeme aj hlbšie (...).
<P>
(Predsedajúci prerušil rečníčku.)
<SPEAKER ID="045" NAME="Marc Tarabella" AFFILIATION="S&amp;D">
(FR) Vážený pán predsedajúci, môžem len súhlasiť so závermi správy našej kolegyne poslankyne pani Hedhovej, najmä v súvislosti s potrebou aktívnej spotrebiteľskej politiky konkrétne zameranej na ochranu ohrozených spotrebiteľov a skupín s nízkymi príjmami.
<P>
Chcel by som sa zamerať aj na niekoľko ďalších zásadných bodov tejto politiky. Pripúšťam, že hodnotenie výsledkov vnútorného trhu je dôležitým štatistickým nástrojom, je však úplne nevhodné, pretože sa sústreďuje výlučne na fungovanie spotrebiteľského odvetvia bez snahy riešiť problémy spotrebiteľov EÚ na tomto trhu.
<P>
Hodnotenie výsledkov vnútorného trhu by nemalo sledovať len dopyt na trhu a spotrebiteľov ako pasívnych príjemcov na konci reťazca. Je čoraz jasnejšie, že spotrebitelia musia odteraz zohrávať zodpovednú a aktívnu úlohu zapojením sa do trvalo udržateľnej, etickej, spoločensky zodpovednej a ekologickej spotreby. Hodnotenie výsledkov by sa preto malo prehodnotiť a mali by sa doň začleniť ukazovatele týkajúce sa sociálnych a environmentálnych aspektov výberu, ktoré sú čoraz dôležitejšie.
<P>
A napokon, právne predpisy týkajúce sa spotreby energie, dopravy, životného prostredia, digitálnych technológií a podobne sa musia zahrnúť do revízie acquis.
<P>
(Predsedajúci prerušil rečníka.)
<SPEAKER ID="046" NAME="Franz Obermayr" AFFILIATION="NI">
(DE) Vážený pán predsedajúci, chcel by som hovoriť o návrhoch týkajúcich sa ochrany spotrebiteľa a chcel by som, samozrejme, začať pozitívnymi aspektmi. K tým patria prostriedky na informovanie a posilnenie spotrebiteľov poskytovaním väčšieho množstva informácií na všetkých úrovniach od obcí cez miestnu a regionálnu úroveň až po cezhraničné obchodovanie v EÚ, podpora spotrebiteľov, tak ako to robíme v Rakúsku prostredníctvom protimonopolných zákonov, a, samozrejme, prísnejšie tresty pre neopatrné banky, ktoré poskytujú neuvážené úvery. Mimoriadne pozitívnym krokom je aj jednotný úverový formulár.
<P>
Chcel by som sa však dotknúť aj niektorých problematických otázok, najmä vážneho nedostatku v právnych predpisoch týkajúcich sa záruk a neprimeraných zmluvných ustanovení, ktoré sa napríklad v Rakúsku trestajú prísnejšie. Chcel by som navrhnúť zavedenie zásady prednostného uplatňovania, aby sa v príslušných prípadoch použili vnútroštátne právne predpisy, ak zabezpečujú lepšiu ochranu spotrebiteľa.
<SPEAKER ID="047" NAME="Mairead McGuinness" AFFILIATION="PPE">
Vážený pán predsedajúci, pokiaľ ide o ochranu spotrebiteľa, všetci ju podporujeme. Problém je v tom, že niektoré členské štáty podporujú mechanizmus SOLVIT len slovne, ako o tom už hovorili iní rečníci. Treba sa na to zamerať s cieľom dosiahnuť primeraný stav zamestnancov.
<P>
Môžem uviesť aj niektoré konkrétne príklady spotrebiteľských problémov, s ktorými sa stretávam vo svojej kancelárii. Práve dnes dopoludnia som sa stretla s jedným problémom, ktorý sa týkal obchodu s nehnuteľnosťami v rámci Európskej únie. Viem, že EÚ nemá v tejto oblasti právomoci, ale chcela by som členské štáty požiadať, aby v prípade problémov pristupovali k občanom ako k svojim vlastným, a predsa si myslím, že tu ide o záležitosť, v ktorej musíme konať.
<P>
Druhý problém sa týka adresárov firiem. Spoločnosť European City Guides, ktorá nám v Parlamente spôsobila obrovské starosti, naďalej funguje, pretože v členskom štáte, v ktorom má sídlo, jej patrí určitá úroveň ochrany. Túto situáciu treba riešiť, pretože postoj občanov k vnútornému trhu ovplyvňujú ich skúsenosti v týchto oblastiach, aj keď v nich EÚ nemá žiadne právomoci.
<SPEAKER ID="048" NAME="Christel Schaldemose" AFFILIATION="S&amp;D">
(DA) Vážený pán predsedajúci, ďakujem za túto dnešnú dobrú rozpravu. Som rada, že pán Barnier a pán Dalli tak výrazne podporili potrebu prihliadať na spotrebiteľov na vnútornom trhu. Chcela by som však upozorniť na jeden konkrétny odsek v správe pani Hedhovej, a to na odsek 40, v ktorom navrhujeme vytvorenie európskej spotrebiteľskej agentúry. Viem si dobre predstaviť, že by ste na tom chceli pracovať. Taká agentúra by mohla pomôcť zhromažďovať údaje, pripravovať štúdie o správaní spotrebiteľov a mohla by tiež, samozrejme, pôsobiť ako strážca v súvislosti s činnosťou Komisie a činnosťou Parlamentu v oblasti spotrebiteľských otázok. Rada by som preto počula váš názor na túto myšlienku, či by ste chceli na niečom takom pracovať, a pokiaľ ide o mňa, pokojne by sme takúto agentúru mohli umiestniť na Maltu alebo do Francúzska, ak by to pomohlo veci.
<SPEAKER ID="049" NAME="Michel Barnier" LANGUAGE="FR">
Vážený pán predsedajúci, pani Schaldemosová práve vyzdvihla kvalitu tejto rozpravy, najmä vo vzťahu ku konkrétnej otázke spotrebiteľskej agentúry, ktorá, ak sa nemýlim, už existuje v Kanade, a pán Dalli nás bude informovať o súčasnom stave vecí. Súhlasím s hodnotením kvality tejto rozpravy a kvality všetkých konštruktívnych a kritických prejavov a návrhov, ktoré boli predložené v súvislosti s vykonávaním, hodnotením a sledovaním týchto 1 500 - opakujem pre všetkých, ktorí nás počúvajú - 1 500 smerníc či textov, ktoré upravujú fungovanie tohto veľkého európskeho trhu. Mohol by som dodať, že si nie som istý, či mám radšej hovoriť o veľkom európskom trhu alebo o jednotnom trhu, pretože by to bolo občanom a spotrebiteľom jasnejšie.
<P>
Pod dohľadom pána predsedu Harboura, ktorému som to povedal vo Výbore pre vnútorný trh a ochranu spotrebiteľa, a v reakcii na vystúpenie pána Triantaphyllidesa by som vám chcel pripomenúť zásadu, ktorou sa bude v nasledujúcich piatich rokoch riadiť moja činnosť v rámci Komisie.
<P>
Dámy a páni, deň čo deň, predpis za predpisom, bude mojím cieľom zabezpečiť, aby európsky trh opäť slúžil mužom a ženám, ktorí žijú na našom kontinente. A keďže som zodpovedný aj za reguláciu a dohľad, mám tiež druhý cieľ, ktorým je zabezpečiť, aby trhy, finančné trhy, o ktorých sa v posledných mesiacoch veľa hovorí, opäť slúžili reálnemu hospodárstvu, aby slúžili ľuďom.
<P>
Chcem, aby občania, spotrebitelia a malé podniky opäť považovali tento trh za svoj vlastný. Tým sa bude riadiť činnosť, ktorú budem mať tú česť v kolégiu viesť. Je to vec dôvery, vzájomnej dôvery, aby som prevzal výraz, ktorý pred chvíľou použili pán Rochefort a pani Rühleová. Preto ešte raz ďakujem pani Thunovej Und Hohensteinovej za veľmi kvalitnú správu o hodnotení výsledkov, ktoré uverejnila Európska komisia.
<P>
V tejto správe a vo všetkom, čo som si vypočul, sa nachádza množstvo myšlienok, ktoré sa oplatí prijať alebo preskúmať. Pán Bielan podporil myšlienku ukazovateľov týkajúcich sa uplatňovania predpisov, ktorú obsahuje správa pani Thunovej Und Hohensteinovej. Pani Gebhardtová sa zmienila o tom, že smernice a posudzovanie vplyvu treba hodnotiť aj z hospodárskeho a sociálneho hľadiska. Teraz by som možno mohol zareagovať na konštruktívnu kritiku zo strany pána Harboura týkajúcu sa stratégie do roku 2020. Zaregistroval som tiež, že podľa pani Handzlikovej sme málo hovorili o vnútornom trhu.
<P>
Môžem úprimne povedať, že ak si skutočne prečítate stratégiu do roku 2020, ktorú Komisia uverejnila minulý týždeň, zistíte, že vnútorný trh je v centre tohto prístupu a že je všade. Hovorí sa tam o inteligentnom raste s využitím patentov a iných nástrojov, o ekologickom raste s riadnym využívaním verejného obstarávania a tiež o spravodlivom a čestnom raste. Vnútorný trh je všade, musí byť všade, ale, pán Harbour, text stratégie do roku 2020 nemá hovoriť o všetkom. Nehovorí napríklad o zahraničnej politike, o obrannej politike a jeho cieľom nie je ani oslobodiť Komisiu od jej úlohy, ktorou je riadne presadzovanie, sledovanie a dohľad nad správnym vykonávaním všetkých textov. Verte mi, prosím, že sa necítim oslobodený od potreby kontrolovať a podnikať kroky, niekedy dokonca aj prostredníctvom konania o porušení právnych predpisov, na zabezpečenie riadneho uplatňovania vnútorného trhu. Opakujem však, že vždy dám prednosť dohode, dôvere a vysvetleniu pred nátlakom.
<P>
V správe pani Thunovej Und Hohensteinovej sú aj ďalšie dobré myšlienky: partnerstvo s členskými štátmi a vytvorenie fóra vnútorného trhu, ktoré podporujem. Mimochodom, možno by sme mohli spojiť ďalšie dnešné iniciatívy týkajúce sa niektorých vecí, ktorými sa s pánom Dallim zaoberáme, napríklad vykonávania či zdôraznenia a podpory siete SOLVIT, a zrealizovať ich naraz.
<P>
Hovoril som o tom, že účinku sledovania treba pripísať rovnaký význam ako účinku oznamovania. To je môj spôsob vykonávania politiky a z tohto pohľadu som presvedčený, že hodnotenie výsledkov, vyhodnocovanie, nám musí umožniť nielen kvantitatívne hodnotenie, čiže koľko smerníc sa transponovalo, ale aj kvalitatívne hodnotenie.
<P>
Myslím, že to bol pán Hoang Ngoc, kto sa veľmi jasne zmienil o kvalite vykonávania právnych predpisov, kvalite transpozície a, ako ste povedali, o kvalite samotných právnych predpisov, čo je pre zákonodarcu alebo pre komisára dobrou skúškou jasného vyjadrovania. V každom prípade sú všetky tieto myšlienky užitočné, čo pred chvíľou potvrdili pán Schwab a pani Roithová.
<P>
Pokiaľ ide o sieť SOLVIT, uzavriem túto tému niekoľkými krátkymi postrehmi. Podporujem naozaj dobrú myšlienku vytvorenia internetovej stránky SOLVIT.EU, o ktorej sa niekto zmienil. Stránka bude šíriť informácie a odkazovať užívateľov na vnútroštátne stránky. Naše oddelenia budú na stránke SOLVIT.EU pracovať veľmi rýchlo v spojení s ďalším projektom týkajúcim sa stránky Vaša Európa. Ako ste povedali vy, pán Kelly, slovo SOLVIT je aspoň jasné a jednoduché a ja s týmto priaznivým hodnotením súhlasím.
<P>
Sieť SOLVIT funguje dobre, ale mohla by fungovať lepšie. Priveľa občanov a podnikov ešte stále nepozná svoje práva a spôsob ich presadzovania a ja súhlasím s požiadavkou pani Werthmannovej na vyššiu transparentnosť. Viem tiež, že mnohí z vás, napríklad pani Vergnaudová, pán Rossi, pani Stihlerová, pani Raptiová, poukázali na nedostatočné zdroje, ktoré má sieť SOLVIT k dispozícii, a to, mimochodom, nielen vo Francúzsku, aj keď som si pozorne vypočul, čo ste povedali. Teraz k vám nehovorí francúzsky minister, aj keď som bývalým francúzskym ministrom, a, prosím, verte mi, že budem veľmi pozorne sledovať, čo sa deje v tejto krajine, ktorej som stále občanom, aby to správne fungovalo, a to isté budem robiť aj vo všetkých ostatných krajinách.
<P>
Skutočne vyžadujeme primerané a potrebné zdroje a budem to kontrolovať počas každej návštevy na mieste. Opakujem, že tieto nástroje sú potrebné, aby sme mohli riadne skontrolovať, ako funguje vnútorný trh. Na druhej strane musím povedať, že tento trh nie je úplný. Musíme ho oživiť a ďalej rozvíjať z cezhraničného pohľadu, ale aj v rámci každej krajiny. Zmienili sa o tom viacerí z vás, napríklad pán Stolojan, pani Gebhardtová, pán Karas a pán Kožušník. Musíme odstrániť prekážky, a preto je, pán Harbour, dôležité určiť, kde sú chýbajúce ohnivká, čo sa možno dostatočne nezdôrazňuje, ale je to ustanovené v stratégii do roku 2020. Budem sa o to usilovať so svojimi dvanástimi či pätnástimi kolegami v kolégiu, ktorí sú nejakým spôsobom zodpovední za uplatňovanie smerníc o vnútornom trhu.
<P>
Vážený pán predsedajúci, na záver sa zmienim o troch konkrétnych bodoch. Pokiaľ ide o otázku, ktorú nastolil pán Busuttil, som za úzku spoluprácu siete SOLVIT, ombudsmana a činností Výboru pre petície. Toto bude môj prístup.
<P>
Ďakujem pani Rühleovej a ďalším členom Výboru pre rozpočet za ich ochotu obhajovať rozpočet siete SOLVIT. Podporujem myšlienku pani Grunyovej organizovať konzultácie a semináre. Už ich máme raz či dvakrát ročne - ale overím si, či je to dosť - so všetkými zástupcami z členských štátov, ba niekedy dokonca z regiónov, ktorí sú zodpovední za projekt SOLVIT.
<P>
A napokon, pokiaľ ide o záležitosť, ktorú kritizovali viacerí poslanci zo Skupiny progresívnej aliancie socialistov a demokratov v Európskom parlamente, čiže o test vnútorného trhu, bez toho, aby som túto záležitosť dramatizoval, by som vám, dámy a páni, chcel pripomenúť, že každý legislatívny návrh musí rešpektovať zmluvu. Spravodajkyňa má na mysli práve to, inými slovami, legislatívny návrh musí prejsť testom zlučiteľnosti so zásadami vnútorného trhu. To je jedna vec a ja budem sledovať aj viacero sociálnych, environmentálnych a ekonomických kritérií, pretože chcem, aby sa všetky právne predpisy hodnotili vopred.
<P>
Tieto záväzky musí splniť každý právny predpis, ak sa chceme pokúsiť vytvoriť najlepší súbor právnych predpisov, ktoré budú slúžiť občanom, spotrebiteľom a podnikom pracujúcim, žijúcim a fungujúcim na európskom území.
<SPEAKER ID="051" NAME="John Dalli">
člen Komisie. - Vážený pán predsedajúci, podobne ako môj kolega pán Michel Barnier, aj ja považujem za veľmi povzbudzujúce, že sa môžem zúčastniť na takej živej rozprave a počúvať také kvalifikované názory týkajúce sa spotrebiteľských otázok. To je dobrým predpokladom našej spolupráce v duchu skutočného partnerstva a dosahovania nášho cieľa klásť spotrebiteľa na prvé miesto.
<P>
Ak môžem, zopakujem jednu vec zo svojho úvodného prejavu. Popri hospodárskych argumentoch v prospech silnej, účinnej a náležite presadzovanej spotrebiteľskej politiky by sme mali mať stále na zreteli ústrednú úlohu, ktorú táto politika môže zohrávať pri opätovnom spojení Európy s jej občanmi, čo by zrejme bolo najväčšou odmenou. Viem, že jednou z mojich hlavných úloh je koordinácia tohto úsilia v Komisii, a vaša pozornosť bude veľmi vítaná a potešujúca.
<P>
Hodnotenie výsledkov spotrebiteľského trhu je nástrojom, ktorý nám umožňuje zistiť nedostatky na trhu a umožňuje nám ďalej skúmať, ako tieto nedostatky riešiť. Som presvedčený, že ide o rozhodujúci mechanizmus, ktorý slúži veľmi reálnemu účelu, a z jeho ďalšieho rozvoja a posilňovania môžeme získať užitočné výhody.
<P>
Hodnotenie výsledkov bude našimi očami a ušami a bude nás upozorňovať na problémové miesta. Lepšie zohľadnenie spotrebiteľského uhla pohľadu v politikách EÚ a náš spoločný záväzok voči účinnému presadzovaniu povedú k silnejšiemu spotrebiteľovi EÚ a k hospodárskym výhodám, ktoré budú nasledovať.
<P>
Po verejných konzultáciách, ktoré sa uskutočnili v minulom roku, Komisia vyhodnocuje pripomienky týkajúce sa kolektívneho uplatňovania nárokov a chce nájsť riešenie, ktoré splní potreby európskych spotrebiteľov bez preberania postupov z USA. V tejto súvislosti bude naším rozhodujúcim činiteľom alternatívne riešenie sporov.
<P>
Môj priateľ pán Michel Barnier už vysvetlil, že vnútorný trh má v stratégii EÚ 2020 ústredné postavenie. Ak sa na tento text pozorne pozriete, uvidíte, že jasne chápe aj to, že spotrebitelia musia zostať ústredným prvkom jednotného trhu. Spotrebitelia sa považujú za hybnú silu jednotného trhu a naším zámerom je aj naďalej konsolidovať ich ústredné postavenie.
<P>
Otázku vzdelávania spotrebiteľov považujem za rozhodujúcu pre posilnenie spotrebiteľov. Skutočne hľadáme možnosti, ako rozšíriť náš program Dolcetta na nové oblasti.
<P>
V súvislosti s poslednou nastolenou otázkou týkajúcou sa európskej spotrebiteľskej agentúry je potrebné zdôrazniť, že presadzovanie je výlučnou povinnosťou členských štátov, ktoré musia zabezpečiť primerané zdroje na jeho riadne fungovanie. Zmluva však ustanovuje právny základ na to, aby Únia mohla podporiť a doplniť ich úsilie. Treba starostlivo vyhodnotiť, v akých oblastiach môže EÚ doplniť presadzovanie verejnoprávnych predpisov na vnútroštátnej úrovni a aká inštitucionálna štruktúra je na to vhodná. Komisia starostlivo vyhodnotí jednotlivé možnosti.
<P>
Veľmi sa teším na to, že kým budem zodpovedať za toto odvetvie, spoločne dosiahneme skutočný a trvalý pokrok.
<SPEAKER ID="052" NAME="Róża Gräfin Von Thun Und Hohenstein" LANGUAGE="PL">
Predovšetkým by som chcela všetkým poďakovať za túto fascinujúcu rozpravu, za živé reakcie a za vážne úvahy. Prítomnosť a vyhlásenia oboch komisárov a prítomnosť množstva zamestnancov Komisie je dôkazom toho, že tento nový Parlament a táto nová Komisia budú v otázke ďalšieho rozvoja spoločného trhu úzko a dobre spolupracovať.
<P>
Spoločný trh je jedným z najväčších úspechov Európskej únie a rada by som vyjadrila poďakovanie za priaznivé reakcie týkajúce sa návrhov, ktoré som začlenila do svojej správy. Kolegom poslancom socialistom, ktorí sa obávajú odseku 10 - "testu vnútorného trhu" - by som chcela pripomenúť, že, predovšetkým, nejde o nič nové. Tento návrh bol prijatý vo Výbore pre vnútorný trh a ochranu spotrebiteľa už v roku 2003 a je súčasťou stratégie vnútorného trhu. Nemali by sme sa ho obávať. Tento test neohrozuje žiadny zo sociálnych výdobytkov Európskej únie. Napokon, pred chvíľou sme tu od pána komisára počuli, že Európska komisia hodnotí nové smernice zo sociálneho, hospodárskeho a ekologického hľadiska, takže nie je dôvod na paniku. Ďalší rozvoj spoločného trhu je záujmom nás všetkých, rovnako ako je naším záujmom zabezpečiť, aby sa do Európskej komisie nevkradol protekcionizmus.
<P>
Európska integrácia bude napredovať, len keď budú občania informovaní a aktívni a keď budú verejné inštitúcie kompetentné, účinné a ústretové voči občanom. V tejto správe som navrhla viacero riešení, aby ste vy, dámy a páni, mohli účinne a dobre zapojiť svojich voličov do procesu európskej integrácie a, v tomto prípade, prostredníctvom vlastného posilnenia spoločného trhu zvýšiť ich podiel na spoločnom trhu, ktorý je takým veľkým úspechom Európskej únie. Musíme pokračovať v rozvíjaní nástrojov, ktoré pomôžu v rozvoji spoločného trhu. Súčasné uverejnenie týchto štyroch správ je veľmi dôležitým prvkom, rovnako ako lepšia koordinácia a lepšia transpozícia právnych predpisov. Na slovo "trh" by sme nemali reagovať negatívne. V tej časti sveta, z ktorej pochádzam, sme tento trh nemohli využívať niekoľko desiatok rokov a vieme, k čomu to viedlo.
<P>
Pripomíname občanom, že v centre spoločného trhu sa nachádzajú štyri slobody, čo zdôrazňuje aj moja správa. Je mimoriadne dôležité, aby sme slobody tohto trhu neobmedzovali, aby sme pomohli občanom tieto slobody čoraz viac a čoraz lepšie využívať a ďalej ich rozvíjať a aby sme nepokazili nič, čo sme doteraz dosiahli.
<SPEAKER ID="053" NAME="Anna Hedh" LANGUAGE="SV">
Vážený pán predsedajúci, so záujmom som si vypočula všetky múdre a zaujímavé príspevky k tejto rozprave. Veľmi ma teší aj to, že obaja zodpovední komisári sľubujú, že budú spolupracovať na rozvoji a zlepšovaní spotrebiteľskej politiky EÚ. Rada by som pridala niekoľko vlastných bodov.
<P>
Spotrebiteľské organizácie zohrávajú mimoriadne dôležitú úlohu pri upozorňovaní orgánov na každodenné problémy spotrebiteľov. Nástroje, ktoré majú spotrebiteľské organizácie k dispozícii, by sa preto mali zlepšovať, aby im umožnili účinnejšie konať na úrovni EÚ a na vnútroštátnej úrovni.
<P>
Okrem toho musíme vyzvať členské štáty, aby všetky etapy rozhodovacieho procesu týkajúce sa spotrebiteľskej politiky čo najviac konzultovali so spotrebiteľskými organizáciami. Som tiež rada, že pán komisár Dalli upozornil na to, aké je dôležité, aby členské štáty zabezpečili dostatočné financovanie a personál na ďalší rozvoj hodnotenia výsledkov.
<P>
Hodnotenie výsledkov sa nemá využívať len na zlepšenie spotrebiteľskej politiky, ale musí ovplyvňovať všetky oblasti politiky, ktoré majú význam pre spotrebiteľa, a musí zabezpečiť výraznejšie začlenenie spotrebiteľských otázok do celej politiky EÚ. Hodnotenie výsledkov by tiež malo na úrovni EÚ aj na vnútroštátnej úrovni podnietiť všeobecnejšiu diskusiu o otázkach spotrebiteľskej politiky. Bola by som naozaj rada, keby sa v Parlamente o rok uskutočnila ďalšia rozprava o vnútornom trhu a ochrane spotrebiteľa.
<SPEAKER ID="054" NAME="Cristian Silviu Buşoi" LANGUAGE="RO">
Chcem poďakovať pánovi komisárovi Barnierovi a kolegom poslancom, ktorí priaznivo reagovali nielen na moju prvú správu, ale aj na samotnú sieť SOLVIT. Som presvedčený, že sieť SOLVIT ponúka spotrebiteľom praktické riešenie. Preto si myslím, že ju musíme spoločne s členskými štátmi zlepšiť a propagovať, aby sa o jej existencii dozvedelo čo najviac európskych občanov, ktorí by mohli pomocou siete SOLVIT brániť svoje práva.
<P>
Myslím si, že výsledok, ktorý sme dosiahli vo Výbore pre vnútorný trh a ochranu spotrebiteľa a vo Výbore pre petície, je uspokojivý. Sieť SOLVIT už funguje dobre. Potrebujeme však riešenia na množstvo problémov, s ktorými sa stretávajú užívatelia služieb siete SOLVIT aj jej zamestnanci. Niektoré z týchto riešení sú zahrnuté v správe, iné boli predložené na diskusiu počas tejto rozpravy.
<P>
Okrem toho, že v niektorých centrách siete SOLVIT sa musí zvýšiť počet zamestnancov s cieľom zabezpečiť jej účinnosť, musia byť títo zamestnanci primerane kvalifikovaní a musí sa im poskytnúť odborná príprava v oblasti právnych predpisov týkajúcich sa vnútorného trhu. Ďalším činiteľom, ktorý je rovnako dôležitý, je právna pomoc, ktorú zamestnancom siete SOLVIT musia poskytovať úradníci verejnej správy aj Európska komisia, pretože prípady, ktoré sa predkladajú systému SOLVIT, sú veľmi komplexné. Európska komisia niekedy neskoro reaguje na žiadosti zamestnancov siete SOLVIT týkajúce sa právnej pomoci, čo vedie k určitým prieťahom v celom procese riešenia prípadov.
<P>
Rád by som poďakoval pánovi komisárovi Barnierovi za to, že sa Európskemu parlamentu zaviazal, že internetovú stránku http://www.solvit.eu" sprístupní čo najskôr.
<P>
Dámy a páni, pevne verím, že táto správa znamená významný krok k zlepšeniu fungovania siete SOLVIT. Preto žiadam všetky skupiny, aby za túto správu hlasovali.
<P>
Ďakujem.
<SPEAKER ID="055" NAME="Predsedajúci">
Spoločná rozprava sa skončila.
<P>
Hlasovanie sa uskutoční v krátkom čase.
<P>
Písomné vyhlásenia (článok 149)
<SPEAKER ID="056" NAME="John Attard-Montalto  " AFFILIATION="S&amp;D">
písomne. - Je neuveriteľné, že oficiálne štruktúry na ostrovoch Malta a Gozo sú v takých dvoch zásadných oblastiach, ako je zdravotníctvo a ochrana spotrebiteľa, úplne pasívne napriek očividným priestupkom.
<P>
Na Maltskom súostroví sú lieky omnoho drahšie ako v ďalšej krajine EÚ, a to v Belgicku. Uvediem nasledujúce príklady:
<P>
Galvus 50 mg (tabletky pre diabetikov)
<P>
Cena na Malte za balenie 28 kusov: 27,84 EUR.
<P>
Cena v Bruseli za balenie 180 kusov: 135,13 EUR.
<P>
Cena za 180 kusov na Malte je 178,97 EUR v porovnaní so 135,13 EUR v Bruseli.
<P>
Tegretol 200 mg
<P>
Cena na Malte za balenie 50 kusov: 17,00 EUR.
<P>
Cena v Bruseli za balenie 50 kusov: 7,08 EUR.
<P>
Zocor 20 mg
<P>
Cena na Malte za balenie 28 kusov: 34,94 EUR.
<P>
Cena v Bruseli za balenie 84 kusov: 21,71 EUR.
<P>
Cena za 84 kusov na Malte je 104,82 EUR v porovnaní s 21,71 EUR v Bruseli.
<P>
To je len niekoľko príkladov situácie, ktorá prispieva k ťažkostiam, ktorými trpí väčšina maltských rodín. EÚ sa hrdí zdravotníctvom a ochranou spotrebiteľa, na Maltskom súostroví sa však cena liekov vyšplhala do výšok bez akéhokoľvek oprávneného dôvodu.
<SPEAKER ID="057" NAME="Robert Dušek  " LANGUAGE="CS">
Účinné fungovanie vnútorného trhu je predpokladom primeranej záruky práv ustanovených zmluvou v súvislosti s voľným pohybom osôb, služieb, tovaru a kapitálu v rámci Spoločenstva. V čase krízy môže navyše prispieť k vytvoreniu stabilného a prosperujúceho hospodárskeho prostredia. Vnútorný trh však nemôže plniť svoju funkciu bez riadneho vykonávania, uplatňovania a presadzovania právnych predpisov. Členské štáty sú povinné vykonávať právne predpisy včas, ak sa k tomu zaviazali v dohode. Miera zaostávania v oblasti vykonávania predpisov na úrovni 1 % sa môže zdať nízka, vzhľadom na počet smerníc, ktoré sa vykonávajú oneskorene alebo nevykonávajú vôbec, má však významný vplyv na fungovanie vnútorného trhu. V prípade niektorých členských štátov vznikajú opakované pochybnosti. Som za to, aby sa na internetovej stránke Komisie poskytovali podrobnejšie informácie o smerniciach, ktoré sa ešte nevykonávajú. Tieto informácie by mali prispieť k lepšej informovanosti širšej verejnosti a ústavných orgánov v členských štátoch. Vítam výzvu adresovanú členským štátom, aby prijali nevyhnutné opatrenia vrátane vyčlenenia zdrojov na zabezpečenie fungovania cezhraničných sietí elektronických informačných systémov na včasnú výmenu informácií týkajúcich sa najmä nebezpečných nepotravinových výrobkov (RAPEX), potravín a krmív (RASFF), či siete pre spoluprácu v oblasti ochrany spotrebiteľa (CPC). Tieto systémy ešte stále riadne nefungujú a nedá sa na ne spoliehať vo všetkých členských štátoch. Pozornosť treba venovať aj správnemu uplatňovaniu smerníc. To sa dá dosiahnuť prostredníctvom účinnej spolupráce orgánov na vnútroštátnej, regionálnej a miestnej úrovni.
<SPEAKER ID="999" NAME="Louis Grech  " AFFILIATION="S&amp;D">
písomne. - Súčasným opravným mechanizmom, akým je napríklad sieť SOLVIT, ktoré pôsobia v celej Únii, treba venovať najvyššiu pozornosť. Táto alternatívna cesta nápravy sa dostatočne nevyužíva vzhľadom na nedostatočnú znalosť o jej existencii medzi občanmi, spotrebiteľmi a podnikmi, ako aj vzhľadom na nedostatočné zdroje poskytované na vnútroštátnej úrovni. Centrá SOLVIT, ktoré sa v súčasnosti nachádzajú vo všetkých členských štátoch (a tiež v Nórsku, na Islande a v Lichtenštajnsku), majú nedostatok zamestnancov a finančných prostriedkov, preto sa musí zvýšiť odborná príprava zamestnancov a financovanie s cieľom zlepšiť administratívnu spôsobilosť týchto centier. Vyzývam Komisiu, aby prioritne dokončila projekt asistenčných služieb pre jednotný trh. Navrhujem, aby Komisia zvážila začlenenie podrobného opisu pokroku, úspechov a nedostatkov siete SOLVIT do hodnotiacej tabuľky spotrebiteľských trhov. V snahe zvýšiť informovanosť musia členské štáty prostredníctvom celoštátnej informačnej kampane propagovať sieť SOLVIT ako vhodný a dostupný mechanizmus alternatívneho riešenia sporov. A napokon, Komisia a členské štáty musia omnoho výraznejšie informovať o možnostiach, ktoré občanom, spotrebiteľom a podnikom ponúka jednotný trh.
<SPEAKER ID="058" NAME="Danuta Jazłowiecka  " LANGUAGE="PL">
Spoločnosť, ktorá voľne využíva možnosti jednotného trhu, je základom úspechu procesu európskej integrácie. Skutočne zjednotenú Európsku úniu nevybudujeme, ak ľudia nebudú presvedčení, že celá Európa je ich domovom. Tomuto cieľu môže v zásade poslúžiť sieť SOLVIT. Dá sa pokojne povedať, že vytvorenie systému SOLVIT v roku 2002 bolo jednou z tých udalostí v dejinách Európy ako zjednoteného kontinentu, ktoré sa zdajú byť nenápadné, ale postupom času prinesú neočakávané výsledky. Myšlienka tohto systému priamo odkazuje na zdroje európskej integrácie, či, inými slovami, na skutočnosť, že má slúžiť predovšetkým občanom Únie a nie jednotlivým členským štátom alebo vládam.
<P>
Môže byť niečo lepšie ako dať obyčajným ľuďom jednoduchý nástroj, ktorý im umožní riešiť problémy, ktoré obmedzujú ich slobodu činnosti na jednotnom trhu? Takmer desaťročné skúsenosti však ukazujú, že existuje množstvo prekážok, ktoré ľuďom bránia v plnom využívaní možností tohto systému. Mali by sme preto súhlasiť s návrhmi správy, ktorú vypracoval Výbor pre vnútorný trh a ochranu spotrebiteľa. Predovšetkým by sme sa mali sústrediť na propagovanie siete SOLVIT medzi občanmi v členských štátoch, pretože o nej vedia veľmi málo. Zvýšenie finančných zdrojov a stavu zamestnancov, ďalšie vzdelávanie či menovanie kontaktnej osoby pre sieť SOLVIT bude zbytočné, ak ľudia nebudú vedieť, že majú takýto nástroj k dispozícii. Podľa môjho názoru by preto všetky opatrenia, ktoré prijmeme, mali začínať týmto, aj keď by sme sa nemali vzdať ostatných myšlienok.
<SPEAKER ID="059" NAME="Ramona Nicole Mănescu  " LANGUAGE="RO">
Vážený pán predsedajúci, dámy a páni, plynulé fungovanie vnútorného trhu musí zostať prioritou Európskeho parlamentu, pričom pre jeho zabezpečenie sú nevyhnutné služby ako SOLVIT. Správa tento bod zdôrazňuje a upozorňuje na problémy, ktorým táto služba čelí. Hoci si všetci uvedomujeme, že aspekty ako komunikácia a zvyšovanie viditeľnosti služby SOLVIT v médiách majú prvoradý význam, stále sme svedkami toho, že ide o opakujúce sa problémy, ktorým táto služba čelí už od začiatku. Členské štáty a Európska komisia musia zabezpečiť, aby európski občania, podnikateľské odvetvie a najmä malé a stredné podniky, ktoré potrebujú podporu, aby mohli plne využívať možnosti, ktoré ponúka vnútorný trh, mali prístup k zdrojom, ktoré môžu poskytovať informácie a rýchle riešenie. Centrá SOLVIT si okrem toho vyžadujú ďalšie zdroje. Mám tu na mysli kvalifikovaných zamestnancov a tiež sústavné kurzy odbornej prípravy pre týchto zamestnancov. Členské štáty si musia uvedomiť, aké sú tieto centrá dôležité a ako pomáhajú zabezpečiť správne vykonávanie právnych predpisov v oblasti vnútorného trhu. Som presvedčená, že výhody, ktoré môže táto služba ponúknuť občanom aj podnikateľskému odvetviu, sa ani zďaleka plne nevyužívajú.
<SPEAKER ID="060" NAME="Andreas Mölzer  " LANGUAGE="DE">
Ochrana spotrebiteľa v Európskej únii musí byť zariadená tak, aby občania mohli v rámci vnútorného trhu využívať výhody širokej ponuky kvalitných výrobkov a služieb a aby zároveň dôverovali tomu, že ich spotrebiteľské práva sú chránené a že si ich môžu v prípade potreby účinne uplatňovať. Netreba pripomínať, že na to je potrebné, aby boli spotrebitelia riadne informovaní o svojich právach a povinnostiach podľa platných predpisov. Iniciatívy uvedené v správe, ktorých cieľom je vysvetľovať a informovať občanov EÚ, sú preto dôležité a musia sa rýchlo zrealizovať. Rastúca zložitosť najmä v odvetví služieb predstavuje obrovský problém, pretože pre spotrebiteľov je pri nákupe tovaru a služieb čoraz ťažšie robiť kvalifikované rozhodnutia. Inštitúcie EÚ musia vo svojich politikách a pri tvorbe predpisov prihliadať na poznatky a potreby spotrebiteľov, na ktoré upozornil aj spotrebiteľský barometer. Mali by sme sa zamerať na väčšiu harmonizáciu predpisov týkajúcich sa ochrany spotrebiteľa - a tým myslím úpravu smerom hore - vzhľadom na zvyšujúcu sa mieru cezhraničného využívania služieb. Pri všetkých našich pokusoch zlepšiť vnútorný trh však nesmieme zabúdať na početný dovoz z tretích krajín. V tejto súvislosti je potrebná lepšia spolupráca colných orgánov a orgánov na ochranu spotrebiteľa v členských štátoch s cieľom chrániť spotrebiteľov pred nebezpečným dovozom.
<SPEAKER ID="061" NAME="Siiri Oviir  " LANGUAGE="ET">
Rozsah politiky EÚ v oblasti ochrany spotrebiteľa sa postupom času zmenil s cieľom zohľadniť zmeny v potrebách a očakávaniach ľudí. Pri takmer 500 miliónoch spotrebiteľov má vnútorný trh EÚ významnú úlohu pri dosahovaní cieľov lisabonského akčného plánu (hospodársky rast, zamestnanosť a zvyšovanie konkurencieschopnosti), pretože vďaka výdavkom spotrebiteľov EÚ bohatne. Vďaka rýchlemu rozvoju elektronického obchodovania sa výrazne rozšíril predovšetkým cezhraničný rozmer spotrebiteľských trhov v EÚ, zabezpečenie vysokej úrovne ochrany spotrebiteľa sa preto stalo ešte dôležitejším. Žiaľ, súčasné právne predpisy EÚ v oblasti ochrany spotrebiteľa sa však nevykonávali a nepresadzovali vo všetkých členských štátoch v rovnakom rozsahu. Podľa môjho názoru je na zvyšovanie dôvery spotrebiteľov nevyhnutný prísnejší dohľad nad trhom, ako aj mechanizmy presadzovania a ich účinné a dôsledné vykonávanie. Na základe toho podporujem odporúčania spravodajkyne, aby Európska komisia pozorne sledovala prijímanie a vykonávanie práv spotrebiteľov EÚ v členských štátoch a aby im v tom všemožne pomáhala. Myslím si, že Európska únia by mala zvážiť myšlienku vytvorenia európskeho úradu na ochranu spotrebiteľa, ktorý by mohol fungovať ako ústredný koordinačný úrad a osobitne by sa zaoberal riešením cezhraničných prípadov, s cieľom podporiť a doplniť príslušné úrady na ochranu spotrebiteľa v členských štátoch pri vykonávaní a presadzovaní právnych predpisov EÚ v oblasti ochrany spotrebiteľa. Domnievam sa, že právne predpisy EÚ v oblasti ochrany spotrebiteľa nebudú veľmi užitočné, ak sa nebudú riadne prijímať, vykonávať a presadzovať na vnútroštátnej úrovni.
