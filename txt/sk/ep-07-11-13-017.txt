<CHAPTER ID="017">
Štatút a financovanie politických strán na európskej úrovni (rozprava)
<SPEAKER ID="272" NAME="Predsedajúca">
Ďalším bodom je správa pána Leinena v mene Výboru pre ústavné veci o štatúte a financovaní politických strán na európskej úrovni - C6-0202/2007 -.
<SPEAKER ID="273" NAME="Manuel Lobo Antunes">
úradujúci predseda Rady. - (PT) Vážená pani predsedajúca, pán komisár, dámy a páni, ako viete, dňa 27. júna tohto roku na základe článku 191 Zmluvy o ES pán komisár predložil návrh, ktorý má zdokonaliť a upraviť nariadenie ES č.2004/2003 o štatúte a financovaní politických strán na európskej úrovni.
<P>
Po tomto návrhu nasledovala správa, ktorá hodnotila uplatňovanie uvedeného nariadenia. Príslušné uznesenie prijal Európsky parlament 23. marca 2006. Návrh pána komisára zavádza nový prvok: možnosť financovania európskych politických nadácií, pričom sa berie do úvahy, že hrajú dôležitú úlohu pri podpore a presadzovaní aktivít a cieľov politických strán na európskej úrovni.
<P>
Pretože politické nadácie sú úzko pridružené k politickým stranám, navrhuje sa, aby mali povinnosť predložiť žiadosť o financovanie prostredníctvom politickej strany na európskej úrovni, ku ktorej majú väzbu, na rovnakom právnom základe ako je financovanie tejto strany, inými slovami podľa článku 191 Zmluvy o ES.
<P>
Viem, že politické strany zastúpené v tejto snemovni zakladajú alebo už založili nadácie na európskej úrovni. Rada sa priaznivo stavia k možnosti poskytnúť Spoločenstvu finančnú podporu na činnosť týchto nadácií na základe veľmi jasných pravidiel, ktoré okrem iného umožnia jednoznačne rozlíšiť oblasti straníckych záujmov, ktoré sa musia dopĺňať, nie však prekrývať.
<P>
Druhým hlavným zámerom návrhu Komisie je revízia finančných ustanovení, ktoré upravujú financovanie politických strán na európskej úrovni vo svetle doterajších skúseností. Na tento účel Komisia navrhuje, okrem ďalších opatrení, dve odchýlky od pravidla neziskovosti uvedeného v článku 109 finančného nariadenia. Prvé opatrenie umožňuje previesť až 25 % celkového ročného príjmu strán z jedného roku na prvý štvrťrok nasledujúceho roku, aby strany mohli lepšie reagovať na meniacu sa politickú situáciu a priority. Cieľom druhého opatrenia je umožniť politickým stranám na európskej úrovni vytvárať si finančné rezervy ukladaním zisku, ktorý dosahujú samotné strany, nad novo zníženou minimálnou úrovňou spolufinancovania 15 %.
<P>
Musím taktiež upozorniť na návrh, ktorý požaduje, aby bolo jasne stanovené, že čiastky získané z rozpočtu EÚ sa môžu použiť aj na financovanie kampaní vedených politickými stranami na európskej úrovni v rámci volieb do Európskeho parlamentu, za predpokladu, že to neznamená priame či nepriame financovanie politických strán jednotlivých štátov alebo ich kandidátov.
<P>
Na zasadnutí Rady bol tento návrh najskôr trikrát posúdený pracovnou skupinou pre všeobecné záležitosti v septembri a októbri tohto roku a delegáti ho všeobecne prijali priaznivo. Niektoré delegácie však vyjadrili obavy nad navrhovaným právnym základom a porušovaním rozpočtovej disciplíny.
<P>
O stanovisko k tejto problematike bola požiadaná právna služba Rady. Tá usúdila, že odchýlky od pravidla neziskovosti stanovené v nariadení Rady č. 1605/2002 čl. 109 ods. 2 by mohli byť zakotvené len v samostatnom predpise vychádzajúcom z článku 279 Zmluvy o ES a určenom na zavedenie týchto odchýlok do vlastného finančného nariadenia, ktoré upravuje. Toto stanovisko viedlo k rozdeleniu návrhu na dva právne akty a ku konzultácii Európskeho parlamentu a Dvora audítorov.
<P>
Dňa 17. októbra 2007, teda nedávno, výbor Coreper II prvýkrát prerokoval kompromisné znenie textu predloženého portugalským predsedníctvom a stanovisko právnej služby Rady. O týždeň neskôr, 24. októbra 2007, Výbor Coreper II dosiahol zhodu v dvoch bodoch: po prvé vo veci rozdelenia návrhu na dva právne akty, a to jeden predpis vychádzajúci z článku 279 Zmluvy o ES a obsahujúci ustanovenia pozmeňujúce finančné nariadenie a jeden predpis obsahujúci ostatné ustanovenia návrhu na základe článku 191 Zmluvy o ES a po druhé vo veci konzultácie Európskeho parlamentu a Dvora audítorov o úprave článku 109 nariadenia č. 1605/2002 v súlade s článkom 279 Zmluvy o ES. Táto konzultácia sa bezprostredne uskutočnila.
<P>
Dva kompromisné texty, ktoré vznikli po rozdelení, posúdila pracovná skupina pre všeobecné záležitosti dňa 9. novembru 2007, teda celkom nedávno. Na základe toho vám môžem s radosťou oznámiť, že pracovná skupina pre všeobecné záležitosti, ktorá sa zišla minulý piatok, potvrdila, že došlo k širokej zhode medzi delegáciami jednotlivých štátov o otázkach, na ktoré sa vzťahujú dva predpisy vzniknuté v dôsledku rozdelenia.
<P>
V podstate by som zopakoval, že neexistuje žiadny významný rozpor medzi príslušnými tromi orgánmi. Komisia, Parlament a Rada, všetky tieto orgány sa zhodujú v základných veciach, pokiaľ ide o európske politické nadácie a zmenu ustanovení upravujúcich fungovania európskych politických strán. Otázka právneho základu bola a je prísne právnou otázkou a zámerom Rady nebolo a nie je brániť dohode týchto troch orgánov.
<P>
V mene Rady môžem potvrdiť, že chceme, aby tieto dva predpisy vzniknuté na základe rozdelenia boli prijaté do konca tohto roku, a mohli tak nadobudnúť platnosť od 1. januára 2008. Navrhujem preto, aby Parlament odložil hlasovanie o vašom stanovisku plánovanom na tento týždeň, aby sme mohli s využitím príslušných kontaktov a spolurozhodovacích procesov, dosiahnuť dohodu o predpisoch na základe článku 191 Zmluvy o ES.
<P>
V tom prípade by stanovisko Parlamentu ku zmene finančného nariadenia malo byť prijaté čo najskôr. Taktiež sme požiadali Dvor audítorov, aby konal rýchlo. Nemáme veľa času, ale podľa nášho názoru je dosť času na to, aby sme prijali tieto dva predpisy za podmienok, ktoré požaduje Parlament, Komisia a Rada.
<SPEAKER ID="274" NAME="Margot Wallström">
podpredsedníčka Komisie. - Vážená pani predsedajúca, v období reflexie sme zistili, že existuje jasná požiadavka a príležitosť prijať opatrenia, ktoré prehĺbia a rozšíria politický dialóg. Vždy som tvrdila, že ak chceme vytvoriť európsky verejný priestor, musíme zároveň vytvárať viac európskej politickej kultúry, a práve táto otázka je pri tom zásadná.
<P>
Určite neexistuje žiadne kúzelné riešenie, ktoré odstráni odstup medzi európskymi politikmi a našimi občanmi, ani neexistuje žiadny jednoduchý spôsob ako naplniť demokratické ašpirácie občanov a ich želanie aktívnejšie sa zapojiť. Tieto ašpirácie musia byť podporené rozsiahlou škálou iniciatív so spoločným zámerom zaistiť čo najširšiu účasť občanov vrátane (v neposlednom rade) mladých ľudí, a ja by som dodala žien, v demokratickom živote Únie.
<P>
Činnosť európskych politických strán spolu so zakladaním európskych politických nadácií je neoddeliteľnou súčasťou vytvárania tohto skutočného európskeho verejného priestoru, kde spolu môžu vzájomne súperiť rôzne názory a kde občania môžu lepšie pochopiť výzvy, ktoré sú v stávke, a poučene si vyberať. Politické diskusie a politické spory sú súčasťou demokracie a my dúfame, že nám to zároveň pomôže zvýšiť účasť vo voľbách do Európskeho parlamentu.
<P>
Mám radosť, že môžem povedať, že Komisia a Parlament sa v tejto otázke vždy zhodujú. Komisia dokázala rýchlo zareagovať na žiadosť Parlamentu a náš návrh získal veľkú podporu parlamentného Výboru pre ústavné vreci.
<P>
Dňa 25. októbra som sa pred touto snemovňou zmienila o svojich obavách z toho, že sa výbor Coreper rozhodol vydať cestou, ktorá sa odchýlila od cesty Komisie a Parlamentu, a že tieto obavy zdieľajú poslanci vrátane pána predsedu Pötteringa a pána Leinena. Ale zároveň som vyjadrila nádej, že najdôležitejší cieľ Rady, Parlamentu a Komisie zostane naďalej rovnaký: schválenie hlavného obsahu nášho návrhu pred koncom tohto roku.
<P>
O tri týždne neskôr, po tom, ako sme sa dozvedeli, čo vyhlásilo predsedníctvo, môžem len privítať ostatný vývoj a vyjadriť uspokojenie, že sme opäť na spoločnej ceste. Rada počúvala a minulý piatok pracovná skupina hlavný obsah nášho návrhu jednohlasne schválila. To znamená, že teraz môžeme pokračovať ďalej. Aj keď je dohoda, ku ktorej Rada dospela na svojom zasadnutí, dôležitým krokom vpred a veľmi jasnou správou, proces tým ešte nekončí. Musíme dopracovať jednotlivosti, aby bolo možné toto nariadenie urýchlene prijať a aby nadobudlo účinnosť.
<P>
Hoci rozdelenie nášho návrhu nakoniec na jeho podstatu nemá vplyv, vyžaduje to samostatný, zložitejší legislatívny postup, a stanovisko Dvora audítorov, ktoré (ako dúfam) bude odovzdané včas. Harmonogram je veľmi náročný a napnutý.
<P>
Chcela by som poďakovať pánovi Leinenovi a všetkým ostatným zúčastneným poslancom za obetavú prácu na tomto súbore. Chcem poďakovať taktiež pánovi predsedovi Pötteringovi, konferencii predsedov a členom politickým skupín, ktorí plnili dôležitú úlohu pri príprave pôdy na dosiahnutie dohody v tejto otázke. Tak teda, pani predsedajúca, pán predseda Rady, pán Leinen,
<P>
podpredsedníčka Komisie. - (PT)Môžeme pokračovať vpred spoločne.
<SPEAKER ID="276" NAME="Jo Leinen">
spravodajca. - (DE) Vážená pani predsedajúca, pani podpredsedníčka Komisie, pán úradujúci predseda, kolegovia, dámy a páni, nová Lisabonská zmluva je hlavnou víziou parlamentnej demokracie na úrovni EÚ. Pre parlamentnú demokraciu potrebujete politické strany. Potrebujete politické strany, ktoré budú zastupovať záujmy spoločnosti a ponúknu občanom možnosť vybrať si vo voľbách z rôznych kandidátov a rôznych politických programov. Vo všetkých 27 členských štátoch máme strany, ktoré sa zúčastňujú vnútroštátnych volieb; teraz musíme týmto európskym stranám umožniť, aby vyvíjali svoju demokratickú činnosť aj na úrovni Európy.
<P>
Chceme ešte pred konaním európskych volieb taktiež zabezpečiť, aby si naši občania mohli vyberať z radu aktívnych politických frakcií, ktoré dokážu zmobilizovať svojich voličov a povedať im, kam sa ich chystajú viesť. Chceme, aby občania mohli rozhodovať o tom, aká bude Európa, pre ktorú hlasujú, a umožniť im skutočnú voľbu. Prvé nariadenie o štatúte a financovaní európskych politických strán, ktoré sme prijali už v roku 2004, bolo obrovským úspechom. Teraz máme desať zaregistrovaných politických frakcií, čo ukazuje šírku politického spektra v Európskej únii. Toto revidované nariadenie má teraz dodať do týchto demokratických štruktúr trochu flexibility a zároveň ich rozšíriť.
<P>
Vo väčšine štátov nemáme len politické strany, ale aj politické nadácie. Sú to prostriedky slúžiace na hlbšiu analýzu sociálneho vývoja a sú priestorom pre diskusiu, ktorá presahuje hranice straníckeho členstva. Tieto nadácie sa osvedčili v mnohých štátoch. Robia dobrú prácu, a tak čím ďalej tým viac vystupuje nutnosť vytvoriť podmienky, aby sa táto diskusia, tento dialóg o Európe mohli viesť aj na európskej úrovni cez hranice štátov. Vítam preto, že sa tomuto nástroju, ktorý je akýmsi doplnkom vlastných politických strán, dostalo požehnanie Rady.
<P>
Dámy a páni, žiadna agenda politickej strany nie je viazaná na finančný rok. Reaguje na politické udalosti, a je teda nutné pristupovať k politickým stranám inak ako k rôznym združeniam. Účelom tohto nového nariadenia je zaviesť do finančného riadenia flexibilitu. Máme tu tri ciele: po prvé chceme mať možnosť predĺžiť finančný rok o tri mesiace na strane výdajov, aby strany mohli reagovať na politické udalosti. Po druhé, nechceme, aby strany utratili všetku svoju hotovosť na konci roku. Chceli by sme, aby si z vlastných zdrojov, členských príspevkov a darov mohli vytvárať rezervy, ktoré sa dajú použiť, ak je potrebné reagovať na kľúčové udalosti v politike, a samozrejme hlavne na európske voľby.
<P>
Takže na to, aby sme pomohli najmä malým politickým frakciám, ale taktiež aby sme podporili fungovanie európskych politických nadácií, potrebujeme stanoviť podiel grantov a vlastných zdrojov. Počítame, že v novom nariadení pripadne na vlastné prostriedky 15 % a na podporu z verejných prostriedkov 85 %.
<P>
Dámy a páni, Rada rozhodla o rozdelení právneho základu. Tvrdili sme, že to nie je nutné. Povedie to žiaľbohu ku strate transparentnosti, pretože pokiaľ ide o právny základ tohto nového nariadenia, občania sa teraz budú musieť dívať na dve miesta. Neželáme si však predlžovať nezhodu v právnych otázkach. To by celý proces len predlžovalo a odvádzalo pozornosť od skutočného zámeru tohto nariadenia. V záujme európskych politických strán a ich príprav na európsku volebnú kampaň v roku 2009 by sme sa mali sústrediť na otázku hlavného obsahu a uzavrieť túto záležitosť pred koncom roka. Veľmi ma potešilo, keď som sa dozvedel, že hlavný obsah tohto nariadenia sa stretol so širokým súhlasom. Myslím si, že teraz by sme mali urobiť všetko, čo je v našich silách, a túto dôležitú časť legislatívy doviesť do konca počas portugalského predsedníctva, aby sme tak získali právny základ pre politické nadácie a základ pre flexibilnejšie riadenie financií v rozpočtovom roku 2008. Na to bude potrebné, aby Rada zaistila prechodné opatrenia, ako sme pôvodne navrhovali vo Výbore pre ústavné veci.
<P>
Vážená pani podpredsedníčka Komisie, chcel by som vám poďakovať za prevzatie iniciatívy v mene Komisie. Ďakujem taktiež portugalskému predsedníctvu za to, že sa tejto veci skutočne dôsledne venuje, a taktiež pánovi Leităovi, s ktorým som veľa spolupracoval. Zároveň by som rád poďakoval Výboru pre rozpočet a Výboru pre kontrolu rozpočtu, pani Guy-Quintovej a pani Mathieuovej za cenný prínos v ich správach, ktorý spočíva v zavedení väčšej transparentnosti a kontroly pri prideľovaní týchto prostriedkov. Sme skutočne na dobrej ceste a ja dúfam, že do konca tohto roku dosiahneme nejaký výsledok.
<SPEAKER ID="277" NAME="Véronique Mathieu" LANGUAGE="FR">
Vážená pani predsedajúca, pán minister, pán komisár, dámy a páni, keď som predkladala svoje stanovisko ku kontrole rozpočtu, zdôraznila som štyri požiadavky, ktoré mi pripadajú podstatné: zdokonalenie kontrolných mechanizmov, a tým zvýšenie právomoci vnútorných a vonkajších audítorov a schvaľujúceho úradníka; zavedenie doplňujúceho kontrolného postupu; jasné oddelenie finančných zdrojov politických strán a finančných zdrojov nadácií; a napokon objasnenie pravidiel financovania kampaní pre európske voľby.
<P>
Som rada, že Rada prijíma známe pravidlo 25 %, ktoré vlani navrhla Ingeborg Gräßlová a ktoré Rada odmietla. Úplne chápeme, že dohoda dosiahnutá v tomto roku obsahovala výraznú nezrovnalosť, ktorá súvisela s touto správou.
<P>
Lenže určitá nerozhodnosť pokiaľ ide o právny základ správy v nás vyvoláva pochybnosti o výsledku hlasovania v závere tohto zasadnutia, čo je poľutovaniahodné.
<P>
Parlament veľmi rýchlo vypracoval túto správu a predložil stanoviská. Bolo by škoda, keby rozhodnutie Rady rozdeliť správu na dve časti znamenalo, že strácame čas. Preto by sme chceli, aby bola rýchlo schválená ešte pred koncom tohto roku. Ďakujem vám.
<SPEAKER ID="278" NAME="Ingo Friedrich">
v mene skupiny PPE-DE. - (DE) Vážená pani predsedajúca, predovšetkým mi dovoľte, aby som vám úprimne blahoželal a vyjadril poďakovanie spravodajcovi pánovi Jo Leinenovi za to, že odviedol veľmi dobrú prácu. Túto správu môže moja skupina úplne podporiť a schvaľujeme taktiež zmeny. Správa mení politické strany na európskej úrovni a nový mechanizmus v podobe politických nadácií na účinný nástroj na zvýšenie účasti európskych občanov a zvýšenie demokratickej legitimity Európy.
<P>
Referendá vo Francúzsku a Holandsku ukázali, že je dôležité znovu upevňovať dôveru občanov, a to aj prostredníctvom politických strán a nadácií. Je taktiež pravda, že sa finančné pravidlá musia prispôsobiť rýchlo sa meniacim potrebám politických strán. Samozrejme sa taktiež musí zabezpečiť transparentnosť. Európsky parlament bude preto poskytovať informácie o finančných prostriedkoch vyplatených stranám a nadáciám v každom finančnom roku a bude to uvedené na našich webových stránkach.
<P>
Ďalšou dobrou novinkou je, že úloha politických strán v súvislosti s európskymi voľbami je nakoniec uznaná. Len vtedy, ak sa európske strany budú môcť aktívne zúčastniť volieb do Európskeho parlamentu, stanú sa skutočnými hráčmi európskej siete miest a regiónov a prispejú k vytvoreniu európskeho povedomia, a tým pomôžu prekonať aktuálny nedostatok demokracie.
<P>
Ďalším dôležitým prvkom je podpora politických nadácií. Ich pôsobenie v oblasti politických informácií a vzdelania dopĺňa činnosť politických strán. Tieto nadácie majú plniť zvláštnu úlohu pri prehlbovaní procesov vzdelávania a zlepšovať znalosti o Európskej únii, a tým zmenšovať vzdialenosť medzi občanmi a Európskou úniou.
<P>
Som presvedčený, že nadácie môžu posilniť aktívnu účasť občanov v európskom politickom živote a že môžu hrať dôležitú úlohu aj pri odbornej príprave politikov zajtrajška. Pravne formalistické uväzovanie Rady je veľmi ťažko pochopiť, ale ako vravieval Helmut Kohl, najdôležitejší je výsledok. Preto s touto správou súhlasím a chcel by som poďakovať všetkým zúčastneným za ich nasadenie a spoluprácu.
<SPEAKER ID="279" NAME="Richard Corbett">
v mene skupiny PSE. - Vážená pani predsedajúca, moja skupina tento návrh podporuje a domnieva sa, že ide o praktický súbor úprav pre platné právne predpisy a že je naozaj užitočné, aby európske politické strany dokázali realizovať výskum, a tak ďalej prostredníctvom svojich nadácií mohli pružne prevádzať peniaze z jedného roka na rok nasledujúci a tak ďalej.
<P>
Bola tu otázka právneho základu: Parlament a Komisia s nami v tomto smere súhlasili, Rada nesúhlasila. Ale dôležitejšie ako právny základ je hlavný obsah a trúfnem si dokonca povedať, že je lepšie mať právnu istotu než neskôr riešiť v tomto smere problém na súde. Sme s tým teda spokojní a odložením hlasovania sa snažíme dosiahnuť dohodu s Radou v prvom čítaní.
<P>
Dovoľte mi však, aby som dodal, že z dôvodov, ktoré uviedol sám spravodajca, sú európske politické strany dôležité, pretože vyjadrujú politickú voľbu, pred ktorou ako Európska únia stojíme. Masovokomunikačné prostriedky sa príliš často sústreďujú len na Radu a najmä Európska rada ako keby bola akýmsi gladiátorským zápasom medzi štátmi. Zvíťazila dnes Británia alebo Francúzi? Uzavreli Nemci dohodu s Talianmi? Keď však tieto subjekty vstúpia na pôdu tohto Parlamentu, len zriedka sa stáva, že poslanci z jedného štátu volia jedným spôsobom a všetci poslanci z iného štátu volia iným spôsobom, pretože robíme politickú voľbu - voľbu politiky. Chcete lepšie životné prostredie, ale za vyššiu cenu alebo nie? V každom štáte budú existovať ľudia na oboch názorových stranách a to isté platí vo väčšine prípadov, kedy sa musíme rozhodovať. Politické skupiny a politické strany zdôrazňujú, že ide o politickú voľbu, voľbu politiky, ktorú vykonávame v našej Únii, nie o boj medzi stanoviskami jednotlivých štátov.
<P>
Preto je potrebné podporiť ich v činnosti; to občanom pomôže pochopiť problematiku, ktorou sa zaoberáme; zlepší to fungovanie našej Únie.
<SPEAKER ID="280" NAME="Andrew Duff">
v mene skupiny ALDE. - Vážená pni predsedajúca, chcel by som poďakovať Predsedníctvu Rady za to, ako úspešné si počína vo veci dohody v prvom čítaní. Verím, že Dvor audítorov začne konať a nečakane svižne nám predloží svoje stanovisko.
<P>
Neošúchané politické uvažovanie je nevyhnutnou zložkou pluralitnej živej parlamentnej demokracie a na nás je prijať opatrenia, ktoré to podporia a povzbudí, teda založiť stranícko-politické nadácie. To podnieti rast vplyvu straníckej politiky na európskej úrovni a rastúcu sebadôveru vznikajúcich európskych politických strán a ich účelné zapojenie do kampaní.
<P>
Musím povedať, že okolo problému politických strán krúžime už niekoľko rokov, pretože predstavujú samozrejme potenciálnych súperov a konkurentov tradičných národných politických strán, ktoré (ako si niekedy myslím) budú poslednou baštou bránenou v záujme národnej suverenity. Mali by sme teda postupovať rýchlo a vytvoriť platformy na európskej úrovni, ktoré by podporovali a presadzovali postnacionálne politiky, ktoré pravdivo odrážajú paradigmy 21. storočia.
<SPEAKER ID="281" NAME="Janusz Wojciechowski">
v mene skupiny UEN. - (PL) Vážená pani predsedajúca, vítam aktuálne prebiehajúce práce na zmysluplnej regulácii financovania politických strán na európskej úrovni. Je to veľmi nutné a chválim pána Leinena za jeho správu.
<P>
Stojíme však zároveň pred veľkým problémom. Ide o vplyv, ktorý bude mať financovanie politických strán na kvalitu demokracie na úrovni Únie i na úrovni jednotlivých členských štátov.
<P>
Z právnych dôvodov bolo strane, ktorú zastupujú, po určitý čas odopreté financovanie rozpočtu počas volebného obdobia. Viem, ako veľmi je ťažké čeliť politickej opozícii, ktorá má peniaze, keď vy žiadne nemáte. Jedna z najväčších politických strán v Poľsku nedávno takmer prestala existovať, pretože jej hrozilo odňatie štátnej podpory vzhľadom na drobné finančné nezrovnalosti.
<P>
Peniaze sú dôležité, ale nemal by to byť jediný činiteľ, ktorý ovplyvňuje povahu politickej scény, ako to niekedy býva. Je to pochopiteľne vec na samostatnú diskusiu, ktorá by sa mala uskutočniť tu, v Parlamente. Napokon demokracia nemôže závisieť len od financovania.
<SPEAKER ID="282" NAME="Andreas Mölzer">
v mene skupiny ITS. - (DE) Vážená pani predsedajúca, občania v EÚ sa k tomu doteraz stavajú mierne povedané zdržanlivo a dôvodom sú okrem iného jej neprehľadné štruktúry, nepochopiteľné rozhodnutia a nedostatočný záujem oznamovacích prostriedkov.
<P>
Súčasné politické strany Európy mali len malý vplyv na zníženie tohto deficitu a vôbec nie je jasné, či sú skutočne vhodným prostriedkom, ktorý splní priania občanov požadujúcich väčšiu mieru spolurozhodovania. To sa dá, podľa môjho názoru, dosiahnuť len väčšou mierou demokracie. Kozmeticky upravená Ústava EÚ v novom balení, ktorá sa úplne nepochopiteľne objavila potom, ako bolo rozhodnuté za zatvorenými dvermi a už nehrozili referendá, taktiež určite poškodzuje predpokladaný a vychvaľovaný cieľ vzbudzujúci medzi občanmi nadšenie pre EÚ.
<P>
Za týchto okolností je veľmi nepravdepodobné, že európske strany a ich pridružené nadácie v občanoch oživia nadšenie pre EÚ, ale ak sa im podarí zlepšiť diskusiu na európskej úrovni a komunikáciu s občanmi a ak budú zároveň zastupovať ich záujmy, minimálne niečo dosiahneme. Lenže ich financovanie musí byť jasné a transparentné a domnievam sa, že je nutné, aby audit vykonávali nezávislé subjekty.
<SPEAKER ID="283" NAME="Roger Helmer" AFFILIATION="NI">
Vážená pani predsedajúca, o správe pána Leinena si povedzme jasne: nejde v nej o demokraciu, ide o propagandu, o použitie daní vyberaných od neochotných občanov na pokračovanie európskeho projektu, ktorý v nich vyvoláva stále väčšie znepokojenie. Dáni hlasovali proti Maastrichtu, Íri proti zmluve z Nice, Švédi odmietli euro, Francúzi a Holanďania hlasovali proti Ústave, napriek tomu sa ich dane použijú na podporu integrácie.
<P>
Dnes v tomto Parlamente prezident Sarkozy hovoril o európskej demokracii, ale v našich rôznorodých členských štátoch spoločné verejné stanovisko nutné pre zastupiteľskú demokraciu neexistuje. Demokracia na európskej úrovni je podvod a klam. Vyhradením financovania pre paneurópske strany pán Leinen výslovne vylučuje euroskeptické strany, ktoré sa nesnažia o získanie celoeurópskeho štatútu, a peniaze daňových poplatníkov budú teda smerovať integracionistickým stranám a iným budú upierané. V Európe, ktorá hovorí o demokracii, je to zločin proti ľuďom.
<SPEAKER ID="284" NAME="Íñigo Méndez de Vigo" AFFILIATION="PPE-DE">
(ES) Vážená pani predsedajúca, dnes pán prezident Francúzska hovoril k tomuto Parlamentu o nutnosti dialógu a diskusie. Myslím si, že práve to sme sa všetci dozvedeli v období reflexie, ako uviedla podpredsedníčka pani Wallströmová.
<P>
K dialógu a diskusii však potrebujeme nástroje a jednými z najdôležitejších a skutočne základných nástrojov - hoci nie jedinými nástrojmi - sú politické strany. Európske politické strany, rovnako ako národné politické strany, formujú vôľu ľudí. To musí byť taktiež ich úlohou v zastupiteľských orgánoch Európy.
<P>
Hovoriť o politických stranách na európskej úrovni a nehovoriť o financovaní by nemalo zmysel. Musíme sa pozrieť na to, ako sú tieto politické strany, také potrebné na formovanie vôle ľudí, financované. Myslím si, že tým najdôležitejším vo vzťahu k politickým stranám na európskej úrovni - taktiež na vnútroštátnej úrovni, ale nás tu zaujíma práve európska úroveň - je to, že financovanie by malo byť zodpovedné, jasné a transparentné. Práve to je dôležité pre daňových poplatníkov: aby ich peniaze boli dobre vynaložené a aby tu boli orgány zodpovedné za to, akým spôsobom sú ich peniaze použité.
<P>
Domnievam sa, že ľudia v Európe, hoci môžu mať určité pochybnosti alebo pociťovať váhavosť, pokiaľ ide o to, akým smerom by sa Európa mala uberať, nepochybujú o tom, že ich budúcnosť leží v Európe. Tu v Parlamente vždy počujem aj tých, ktorí sa najviac stavajú proti európskym myšlienkam, ako tvrdia, že sú proeurópski a nie sú proti Európe.
<P>
Vrátim sa k tomu, čo som hovoril na začiatku, a znovu odcitujem pána Sarkozyho: diskusia je nutná, a aby mohla byť diskusia, musíme vytvoriť potrebné nástroje, ktoré nám ju pomôžu zistiť.
<P>
Vítam preto správu pána Leinena, ktorá vzala do úvahy návrh Komisie, a taktiež ďakujem vám, pán úradujúci predseda Rady, môj dobrý priateľ, pán Lobo Antunes, za predložený návrh.
<P>
Európska ľudová strana tu nebude rokovať o základe. Ak sa nariadenie musí rozdeliť na dve časti, aby bolo možné nájsť riešenie prijateľné pre všetkých, potom nech to tak je. S našou podporou môžete počítať.
<SPEAKER ID="285" NAME="Costas Botopoulos" AFFILIATION="PSE">
- (EL) Vážená pani predsedajúca, som rád, že ďalší kolega poslanec bude počúvať diskusiu, najmä o tejto otázke, v našom prekrásnom jazyku.
<P>
Zdá sa mi, že by sme tu mohli použiť politické strany, ktoré sú cenným nástrojom. Nanešťastie ukrývame tieto cenné nástroje v našej inštitucionálnej skrini, kde im hrozí zhrdzavenie. Väčšina z nás, ak nie všetci, sa zhodneme na tom, že politické strany mali hrať v Európe demokratickú úlohu, ale ja si myslím, že by sme sa mali zhodnúť taktiež na tom, že doteraz túto úlohu nehrajú. A to z toho dôvodu, že súčasné strany, ako vyhlásilo už niekoľko rečníkov, nie sú skutočnými politickými stranami. Sú to voľné konfederácie strán, ako vo svojej správe už v roku 1996 uviedol môj učiteľ a toho času spravodajca Dimitris Tsatsos. Nemáme skutočné politické strany a táto diskusia nám poskytuje dobrú príležitosť, aby sme poznali, či sme schopní založiť skutočné politické strany na úrovni EÚ.
<P>
Mám dve poznámky ku konkrétnym témam v správe, o ktorej hovoríme. Správa predstavuje významný pokrok v dvoch veciach. Ako sme už konštatovali, nerieši všetky politické problémy, ale sú tu dva hlavné úspechy. Jednak to, že teraz poznávame, ako fungujú politické inštitúcie, v našej diskusii sa objavuje prvok úvahy. Bol zavedený veľmi dôležitý prvok ideologického kvasu. Jedným zo skutočných problémov v EÚ je práve to, že sa nezapájame do vážnych politických úvah, a tieto inštitúcie môžu túto potrebu naplniť.
<P>
Druhým hlavným úspechom je transparentnosť. To je obzvlášť zrejmé v pravidlách transparentnosti stanovených pre strany samotné, ale predovšetkým by som povedal s novým čl. 9 písm. B pravidiel transparentnosti pre samotný Parlament.
<P>
Dovoľte mi, aby som zakončil krátkou poznámkou na tému rozdelenia právneho základu. Chápem, že sú tu technické problémy. Osobne toto rozdelenie ľutujem. Ide o to, že keď sa všetci zhodneme, že z ekonomického hľadiska je nezávislosť a transparentnosť neoddeliteľnou súčasťou vlastného politického mechanizmu, nebol by potom jednotný právny mechanizmus oveľa výkonnejší?
<SPEAKER ID="286" NAME="Roberto Musacchio" AFFILIATION="GUE/NGL">
(IT) Vážená pani predsedajúca, dámy a páni, tomuto riešeniu som priaznivo naklonený, pretože pomáha demokratickému životu Európy.
<P>
Skupina Európskej ľavice, ktorá bude organizovať svoj druhý kongres, vždy hovorila, že globalizovaný svet, a taktiež táto naša Európa, zažíva spájanie trhov, obchodných záujmov a byrokracie, zatiaľ čo demokracia zaostáva. To všetko je skrátka a dobre pre silné štáty, nie však pre tých z nás, ktorí veríme v iný typ spoločnosti dbajúci o potreby svojich najslabších členov.
<P>
Toto bola úloha masových strán v minulosti. Dnes je tu nová výzva, a to vytvoriť strany schopné vyrovnať sa s novými úrovňami konfliktu a rozhodovania; strany, ktoré obnovia demokratickú účasť a demokratickú úlohu Parlamentu mimo systému širokých koalícií a medzivládnej spolupráce, ktorá dusí demokratickú diskusiu. Samozrejme je nutná transparentnosť pri používaní finančných prostriedkov, ale politika nemôže byť výhradnou výsadou bohatých.
<SPEAKER ID="287" NAME="Javier Moreno Sánchez" AFFILIATION="PSE">
(ES) Vážená pani predsedajúca, dámy a páni, najskôr chcem blahoželať spravodajcovi pánovi Leinenovi. Pán Leinen je jedným z otcov tohto nariadenia a neúnavným obhajcom politických strán, s ktorými spoločne zvádzame podivný boj s cieľom zabezpečiť dohody, dalo by sa povedať.
<P>
Dámy a páni, tento návrh nemohol a nemôže byť väzňom bojov medzi právnymi službami orgánov Spoločenstva. Musíme dosiahnuť dohodu skôr, ako bude neskoro, pretože keď sa nám to nepodarí, jedinými obeťami v tomto konflikte budú politické strany, ktoré hrajú veľmi dôležitú úlohu v približovaní EÚ k občanom a povzbudzujú ju, aby sa zapojili do politiky, a mali tak pocit, že sú súčasťou spoločného politického projektu a politickej budúcnosti.
<P>
Strany zároveň predstavujú nadnárodný rozmer procesu politické integrácie EÚ. Táto správa ukazuje flexibilitu a prevádzkové schopnosti Parlamentu. Túto snemovňu nie je možné viniť z nedostatku spolupráce na dosiahnutie dohody pri prvom čítaní pred koncom roku 2007.
<P>
Dámy a páni, dovolím si uviesť tri myšlienky, tri základné vylepšenia tohto projektu, ktorý vítame a ktorý zabezpečí rozvoj strán a nadácií.
<P>
Prvým je rozhodujúca úloha európskych politických strán vo voľbách do Európskeho parlamentu, ktorá sa odráža v možnosti využiť pridelené finančné prostriedky na európske volebné kampane.
<P>
Druhým je nezávislé riadenie európskych politických strán s možnosťou prenášať ročné rezervy a vytvárať rezervy z vlastných zdrojov v priebehu niekoľkých rokov.
<P>
Tretím a posledným je podpora politických nadácií v európskom meradle, ktorá povzbudzuje činnosť európskych politických strán. Nadácie sú dôležitým nástrojom na rozširovanie činnosti politických strán a posilňovanie väzieb na občanov a budú hrať hlavnú úlohu v oblasti informácií, diskusie a politického vzdelávania.
<SPEAKER ID="288" NAME="Esko Seppänen" AFFILIATION="GUE/NGL">
(FI) Vážená pani predsedajúca, naša skupina je v tomto rozdelená. Ja zastupujem tých, ktorí neveria, že eurostrany prispievajú k väčšej demokracii. Sú to strany strán a s nimi sa moc vzďaľuje od ľudí. Prinášajú centralizované politiky, o ktorých rozhodujú veľké strany vo veľkých štátoch.
<P>
Môžu využívať eurostranícke fondy na šírenie centralizovanej propagandy v európskych voľbách na vnútroštátnej úrovni. Dostávajú eurostranícke finančné prostriedky na šírenie európskeho povedomia medzi ľuďmi. Cieľom centralizovanej moci je, aby k nej ľudia zaujali súhlasnejší postoj - aby sa podriaďovali.
<P>
Nový prostriedok propagandy je teraz navrhovaný vo forme právneho základu pre zvláštne európske nadácie, ktorý zníži mieru samofinancovania eurostrán a umožní im, aby nemuseli dodržiavať finančné nariadenie, ktorým sa druhí musia riadiť. Niektorí v našej pracovnej skupine hovoria tomu všetkému "Nie".
<SPEAKER ID="289" NAME="Jens-Peter Bonde" AFFILIATION="IND/DEM">
(DA) Vážená pani predsedajúca, nie som žiadny antifederalista. Myslím si, že spolkový systém je dobrou formou vlády v Nemecku, Kanade, Švajčiarsku a v Spojených štátoch. Vyžaduje však národ a tu dosiaľ neexistuje európsky národ pripravený na európsku demokraciu. Od toho času, čo som bol prvýkrát zvolený, účasť vo voľbách poklesla zo 63 % na 46 %. Nabudúce toto číslo pravdepodobne klesne pod 40 %. Európskych masovokomunikačných prostriedkov je len pár a sú malé. Žijú z umelých podpôr. Nie sú tu žiadne spoločné strany, ktorých členovia sa sami zapísali, dobrovoľne platia členské príspevky a podieľajú sa na príprave volebných programov. Strany sú kontrolované národnými stranami a financované daňovými poplatníkmi. Teraz chcú viac peňazí a možnosť použiť ich vo vnútroštátnych voľbách. To deformuje rovnú súťaž, je to nespravodlivé a pravdepodobne protiprávne, pretože sa porušuje zásada rovnosti.
<P>
O podporu strán sa starajú členovia najväčších strán; moja strana prišla o svoje dotácie, pretože od každého z našich členov sa vyžaduje samostatný podpis, hoci nie všetci členovia druhých strán podpísali svoje členstvo individuálne. Zaobchádza sa s nami rozdielnym spôsobom, lenže neexistuje kritická tlač, ktorá by upozorňoval na prípady diskriminácie. Rád by som hlasoval pre finančnú podporu európskych politických strán, keby voliči chceli európsku demokraciu. Začnite tým, že dáte voleným zástupcom ľudu právomoc nad legislatívnym procesom a odoberiete túto právomoc vládnym úradníkom a lobistom, aby voliči mohli ovplyvňovať situáciu tým, že pôjdu k voľbám a zvolia inú stranu. Vytvorte životaschopné strany s priamymi členskými príspevkami a dobrovoľnými členskými príspevkami, aby sme mohli zabezpečovať verejnú podporu, ktorú voliči považujú za rozumnú a ktorá nie je diskriminujúca. V súčasnosti nás sotva voliči podporia v ďalšom tlaku na peňaženky občanov.
<SPEAKER ID="290" NAME="Manuel Lobo Antunes">
úradujúci predseda Rady. - (PT) Vážená pani predsedajúca, pán komisár, dámy a páni, pani komisárka Wallströmová zakončila svoje úvodné vystúpenie v tejto rozprave želaním, aby sme postupovali vpred spoločne. Záver, ktorý som si z tejto rozpravy urobil, je ten, že postupujeme spoločne dopredu efektívne. Pre Radu a portugalské predsedníctvo to môže byť len dobrá správa a ja musím poďakovať Komisii a Európskemu parlamentu, že môžeme postupovať vpred spoločne na základe návrhu, ktorý som vám dnes predložil.
<P>
Ako už bolo povedané, forma nie je dôležitá, skutočne dôležitá je podstata. Podstatou návrhu v tomto prípade je poskytnúť európskym politickým stranám dodatočné prostriedky, aby mohli v plnom rozsahu vykonávať svoju politickú činnosť a uplatňovať právomoci a aby mohli v plnej miere zapojiť všetkých našich občanov do tohto fascinujúceho procesu európskej konštrukcie.
<P>
To je skutočná podstata, skutočný dôvod a skutočné východisko. Ako som už povedal, môžem sa len radovať z toho, že tri orgány sa dokázali dohodnúť ako postupovať ďalej vpred. Musím zároveň konštatovať, ak môžem byť úprimný, že skutočnosť, že sme dosiahli túto dohodu počas portugalského predsedníctva, je pre mňa a pre portugalskú vládu kľúčovým aspektom nášho predsedníctva, ktoré sa chýli ku koncu.
<P>
Musím vám povedať tri veci. Po prvé dúfame, že onedlho dostaneme stanovisko Dvora audítorov, a že teda budeme môcť v tomto smere dospieť k rýchlemu záveru. Po druhé, jeden poslanec dnes uviedol, že niektoré európske politické strany budú vylúčené z pôsobnosti nových predpisov. Nie je to tak, pretože všetky strany sú spôsobilé. Nakoniec chcem veľmi úprimne znovu zdôrazniť náš záväzok, že urobíme, čo bude v našich silách, aby sme tento proces uzavreli do konca roku.
<SPEAKER ID="291" NAME="Jo Leinen">
spravodajca. - (DE) Vážená pani predsedajúca, Rada práve konštatovala, že panuje široká zhoda o obsahu tohto nariadenia. Vo štvrtok, pred hlasovaním o tomto bode, navrhnem odloženie hlasovania, aby sme dosiahli dohodu pri prvom čítaní pred koncom tohto roku, pravdepodobne na decembrovom čiastočnom zasadnutí.
<SPEAKER ID="292" NAME="Predsedajúca">
Beriem na vedomie informáciu, ktorú ste nám poskytli, vážený pán Leinen, a našu rozpravu zakončíme príspevkom paní komisárky Wallströmovej.
<SPEAKER ID="293" NAME="Margot Wallström">
podpredsedníčka Komisie. - Vážená pani predsedajúca, pán Lobo Antunesi, rozhodne si myslím, že by ste mali dostať maximálne uznanie, ktoré si zaslúžite, pretože (dúfajme), budete môcť uzatvoriť túto zvláštnu zložku do konca roka. Potom by sme si, myslím, mali dať pohárik vína či portského na oslavu úspechu portugalského predsedníctva, pokiaľ ide o túto veľmi dôležitú zložku.
<P>
Keby pán Helmer zostal v pléne, povedala by som mu, že je žijúcim dôkazom fungovania európskej demokracie, pretože európski daňoví poplatníci ho platia, aby tu oponoval, aby bol proti Európskej únii a proti nám všetkým ostatným. Vítame ho tu, prijímame ho tu, pretože jeho hlas je v tejto rozprave taktiež nutný.
<P>
Tak teda tí, ktorí sú v opozícii, hrajú v tomto Parlamente taktiež veľmi dôležitú úlohu v európskej politickej debate. Práve na základe tohto poňatia môžu všetky politické strany založiť európsku politickú nadáciu a prispievať do nej, viesť živú diskusiu, kde sa môžu vyjadriť obe strany a môžu zaznieť všetky rozdielne názory. A my to otvorene a transparentne robíme, pokiaľ ide o kritériá, o pravidlá, presne o to, čo právny základ na toto všetko uplatňuje. Tento konkrétny návrh neobsahuje žiadne tajomstvo.
<P>
Práve teraz je situácia taká, že všetkých 10 súčasných politických strán na európskej úrovni založilo politické nadácie, ktoré predstavujú veľmi široké spektrum politických názorov a programov.
<P>
To môže len povzbudiť túto živú diskusiu, kde zaznievajú najrôznejšie názory na otázky európskej politiky, a pomôže priblíženiu Európy k jej občanom.
<SPEAKER ID="294" NAME="Predsedajúca">
Rozprava sa skončila.
<P>
Hlasovanie sa bude konať vo štvrtok.
<P>
Písomné vyhlásenia (článok 142)
<SPEAKER ID="295" NAME="Alexandra Dobolyi  " AFFILIATION="PSE">
písomne. - (HU) Domnievam sa, že odporúčanie Komisie je dôležité a ukazuje, ako pokračovať ďalej. V politike na európskej úrovni hrajú európske politické strany dôležitú úlohu. Veľkú úlohu hrajú nielen v európskom politickom živote, ale taktiež pri vytváraní európskeho verejného sektora v najširšom zmysle, a tak si myslím, že ich úloha a nové vymedzenie ich činnosti sú aktuálne.
<P>
Hlavnou otázkou je, či by sme mali podporovať iniciatívy týchto európskych politických strán s cieľom povzbudzovať občanov, aby sa vedome zapojovali do demokratického života Únie a spoluvytvárali ho. Verím, že existuje dopyt i príležitosť zaviesť opatrenia, ktoré posilnia a rozšíria politický dialóg: zabezpečenie čo najširšej účasti občanov na demokratickom živote Únie, v neposlednom rade zapojenie mladých ľudí, aby bolo počuť všetkých.
<P>
Chcela by som tu uviesť, že jedným z politických cieľov stanovených pre Európsku úniu stále zostává podpora a rozvoj európskeho verejného života. Jedným z prvkov, ktoré na tento účel potrebujeme a na ktoré sa kladie dôraz v dokumente Komisie, je podpora politických nadácií na európskej úrovni, ktoré poskytujú pomoc alebo podporu a dopĺňajú činnosť pracovných skupín im blízkych politických strán, a to prostredníctvom rôznych iniciatív, napríklad organizáciou európskych seminárov, školení a konferencií.
<P>
Takéto nadácie na európskej úrovni môžu zabezpečiť účinný finančný rámec pre spoluprácu politických nadácií jednotlivých štátov a učiteľov na európskej úrovni vrátane ďalších zástupcov mládežníckych organizácií a občianskej spoločnosti.
