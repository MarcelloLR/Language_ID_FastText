<CHAPTER ID="010-01">
1. Venezuela
<SPEAKER ID="191" NAME="Predsedajúci">
Ďalším bodom programu je rozprava o šiestich návrhoch uznesení o Venezuele.
<SPEAKER ID="192" NAME="Tunne Kelam">
autor. - Vážený pán predsedajúci, poslanci sú mimoriadne znepokojení nedávnym prudkým potlačením slobody tlače zo strany venezuelského režimu.
<P>
Ako viete, sloboda médií je jedným zo základov demokratickej spoločnosti. Jednoznačne zahŕňa právo dostávať informácie z viacerých pluralistických zdrojov. Nedávno došlo k útokom na slobodu médií zo strany prezidenta Huga Cháveza. V auguste minulého roku nariadil zastavenie vysielania 34 rozhlasových staníc prostredníctvom odmietnutia obnovenia licencií. V januári tohto roku nariadil prezident Chávez zrušiť vysielanie televíznej stanice RCTV International a ďalších piatich káblových a satelitných televíznych staníc, ktoré odmietli odvysielať jeho oficiálne vystúpenie. Navyše označil používanie služby Twitter a internetu na zasielanie protivládnych informácií za teroristickú činnosť. Protestujeme proti smrti dvoch venezuelských študentov, ktorí protestovali proti ukončeniu vysielania slobodných médií...
<P>
(Predsedajúci prerušil rečníka.)
<SPEAKER ID="193" NAME="Renate Weber" LANGUAGE="ES">
Vážený pán predsedajúci, dámy a páni, sloboda prejavu nie je fiktívne právo, s ktorým možno súhlasiť bez zohľadnenia politickej a spoločenskej reality krajiny. Sloboda tlače vyjadrovať kritické názory na vládu alebo politikov bez ohľadu na to, či sú prezidenti, provládni, alebo v opozícii, je najdôležitejšou zárukou, ktorú ľudia majú. Ide o prístup k informáciám z pluralistických zdrojov, aby volebné právo bolo skutočné.
<P>
Žiaľ, realita vo Venezuele je taká, že po mnohých protidemokratických krokoch vlády prezidenta Cháveza proti opozícii sa zdá, že teraz skoncuje s tlačou. Nemáme na mysli iba nedávny prípad televíznej stanice RCTV International, na ktorú venezuelský orgán pre audiovizuálne médiá uvalil retroaktívny zákon, ale aj skutočnosť, že od roku 2009 bolo zastavené vysielanie 34 z najobľúbenejších rozhlasových staníc vo Venezuele.
<P>
Okrem toho televízna stanica Globovisión, ktorá si naďalej zachováva redakčné stanovisko nezávislé od vlády, sa dostáva pod tlak, aby sa to zmenilo. Nezabúdajme, že najzvrátenejším spôsobom eliminácie médií je iniciovanie autocenzúry.
<P>
Po zastavení vysielania 34 rozhlasových staníc vláda Huga Cháveza oficiálne oznámila, že existuje zoznam ďalších staníc, ktorých vysielanie bude tiež zastavené. Je to zoznam, o ktorom nikto nič nevie, pretože konania nie sú verejné, a je to zoznam, nad ktorým visí veľa otáznikov a jeho jediným účelom je presadzovať autocenzúru. Všetky tieto porušenia sa dejú bez reakcie kompetentných súdov na súdne konania, ktoré sú im predkladané.
<P>
V krajine, v ktorej sa nerešpektuje univerzálna zásada, akou je zásada neretroaktivity, v ktorej súdne orgány nereagujú na žiadne odvolania, kým im to neprikáže prezident, neexistujú princípy právneho štátu a neexistuje oddelenie právomocí. Demokracia jednoducho neexistuje. Žiaľ, to je súčasná Venezuela.
<SPEAKER ID="194" NAME="Véronique De Keyser" LANGUAGE="FR">
Vážený pán predsedajúci, je mi ľúto, ale návrh uznesenia o Venezuele predložený najmä Poslaneckým klubom Európskej ľudovej strany (kresťanských demokratov) je kanadský žart narýchlo vytvorený s cieľom zneužiť naliehavú rozpravu na politické zámery a ako pokus zdiskreditovať pána Cháveza.
<P>
Budem pokračovať, pretože nemá zmysel strácať čas. Štyri celoštátne stanice nedodržali štatutárne požiadavky registrácie. Ich vysielanie bolo dočasne prerušené a v súčasnosti tieto požiadavky plnia, a preto dúfam, že bude situácia okamžite napravená.
<P>
V spoločnom návrhu uznesenia so Skupinou zelených/Európskou slobodnou alianciou a s Konfederatívnou skupinou Európskej zjednotenej ľavice - Nordickou zelenou ľavicou naša skupina znova zdôrazňuje svoju jednomyseľnú podporu slobody prejavu a plurality. Som však prekvapená, aký rôznorodý názor má skupina PPE na slobodu prejavu. Neboli ste to vy, kto na obranu Berlusconiho hlasoval proti uzneseniu o slobode tlače v Taliansku? Ak chcete dnes so seba urobiť bláznov, nech sa páči. Počas hlasovania vás tu bude veľa, využite to čo najlepšie.
<SPEAKER ID="195" NAME="Raül Romeva i Rueda" LANGUAGE="ES">
Vážený pán predsedajúci, v súvislosti s Venezuelou mám tiež dva problémy. Jeden súvisí s formou, druhý s obsahom. Vo vzťahu k forme musím povedať, že naši kolegovia poslanci z Poslaneckého klubu Európskej ľudovej strany (kresťanských demokratov), ktorí už nejaký čas aktívne zneužívajú toto naliehavé zasadnutie o porušovaní ľudských práv, aby viedli stranícku politickú rozpravu, vytvárajú komplikovanú situáciu.
<P>
Je celkom legitímne, že chcú vykonávať stranícku politickú činnosť. Toto však nie je to správne miesto. Ak chcú vyhlasovať podporu svojim priateľom, či dokonca kritizovať vlády, ktoré sa im nepáčia, toto nie je správny čas ani miesto.
<P>
Berme však toto naliehavé zasadnutie, počas ktorého diskutujeme o porušovaní ľudských práv a demokracie, omnoho vážnejšie, pretože ak tak neurobíme, stratíme všetku dôveryhodnosť, ktorú v súčasnosti máme, a tá sa na medzinárodnej úrovni získava, samozrejme, veľmi ťažko naspäť.
<P>
V Latinskej Amerike dochádza k mnohým zjavným prípadom porušovania ľudských práv. Buďme tiež dôslednejší. Chceme diskutovať o ľudských právach v Latinskej Amerike? Potom teda hovorme o Kolumbii a Hondurase. Ako je možné, že sa o týchto otázkach nikdy nediskutuje tu v pléne? Prečo máme vždy tento problém, a predsa v prípade, ako je ten dnešný, ktorý je iba administratívnou otázkou, dosiahneme takúto účasť a podporu? Toto je neprijateľné. Je to neprijateľné, pretože, a na tom trvám, strácame akúkoľvek dôveryhodnosť a všetku legitimitu môcť vyjadriť názor na tieto typy prípadov.
<P>
Dovoľte mi vyjadriť sa jasne. Nie som prívržencom prezidenta Cháveza. Podporujem slobodu prejavu dokonca aj pre tých, ktorých názory sú v radikálnom protiklade k mojim, či už je to tu, v Taliansku, alebo v Hondurase. Toto však nie je témou dnešnej rozpravy. Problém, ktorým sa dnes zaoberáme, je v podstate administratívna záležitosť, záležitosť súvisiaca s vnútroštátnym poriadkom Venezuely, záležitosť, ktorá sa rieši, a čo viac, podľa informácií, ktoré máme, bola dokonca už vyriešená.
<P>
Preto nemáme ani prípad. Nemá to zmysel. Ak chceme naďalej zosmiešňovať toto naliehavé zasadnutie, potom pokračujme týmto smerom a skončíme tak, že už viac nebudeme nikdy o ničom diskutovať, pretože nebudeme mať absolútne žiadnu dôveryhodnosť.
<P>
Preto naliehavo žiadam členov skupiny PPE, aby nám umožnili brať toto naliehavé zasadnutie o trochu vážnejšie, pretože inak nepochybne skončí ako celkom bezpredmetné.
<SPEAKER ID="196" NAME="Joe Higgins">
autor. - Vážený pán predsedajúci, dovoľte mi najskôr zdôrazniť totálne pokrytectvo pravicových skupín v tomto Parlamente, ktoré odsúdili venezuelskú vládu za dočasné odobratie vysielacích prostriedkov stanici Radio Caracas Television (RCTV) a ktoré sa tvária, že sú majstri sveta v otázkach slobody tlače. Sú to tie isté skupiny, ktoré zastávajú v Európe systém, v ktorom prevažnú väčšinu médií ovládajú miliardári a veľké súkromné spoločnosti, ktoré na jednej strane využívajú toto ovládanie na vytváranie obrovského zisku a na druhej strane na chrlenie kapitalistickej, trhovo orientovanej a neoliberálnej propagandy. Sú to tí, ktorí v kontexte súčasnej hospodárskej krízy znevažujú a zneužívajú pracovníkov verejného sektora napríklad tým, že neúprosne presadzujú program, že za krízu musia zaplatiť ľudia z pracujúcej triedy, a nekonečne znevažujú tie organizácie pracujúcej triedy, ktoré si dovolia nesúhlasiť.
<P>
Predloženie otázky televíznej stanice RCTV v rámci dnešného mimoriadneho uznesenia o ľudských právach je podstatné zneužitie tohto postupu. Mimochodom, väčšina médií vo Venezuele je v súkromnom vlastníctve, vlastne aj mocných mediálnych spoločností, ktoré sa zúčastnili konšpirácie s cieľom zvrhnúť vládu Huga Cháveza v roku 2002, ktorého, mimochodom, zvolili - a aj opakovane - obyvatelia Venezuely. Skutočnosťou je, že skupina PPE v tomto Parlamente má rovnaký program ako sprisahanci z prevratu: chce zvrhnúť vládu Huga Cháveza, pretože sa nepodriadila trúfalým diktátom svetového kapitalizmu a neuskutočnila plošnú privatizáciu a dereguláciu, a oni si neželajú žiadnu opozíciu proti neoliberálnemu programu. Áno, pracujúca trieda v Latinskej Amerike sa všeobecne postavila do opozície. Nie, nezriekam sa určitej ostrej kritiky voči venezuelskej vláde.
<P>
Napriek obrovskej podpore zo strany väčšiny venezuelského ľudu sa Hugo Chávez v skutočnosti rozhodne nerozlúčil s kapitalizmom a neviedol hnutie smerujúce ku skutočnému demokratickému socializmu. V určitom zmysle cítiť trend k byrokratizmu. A napokon, ľudia, ktorí zmýšľajú rovnako ako ja a sú priamo v krajine, napríklad zo skupiny Socialismo Revolucionário, bojujú proti týmto trendom a bojujú za práva pracovníkov a skutočný socializmus, čo, mimochodom, znamená, že média nebudú riadené ani kapitalistickými, ani byrokratickými záujmami, ale že budú demokraticky otvorené pre všetky segmenty spoločnosti.
<SPEAKER ID="197" NAME="Tomasz Piotr Poręba" LANGUAGE="PL">
Vážený pán predsedajúci, skutočne práve tu v Európskom parlamente by sme mali dnes hovoriť o tom, čo sa deje vo Venezuele, kde diktátor porušuje zákon, likviduje opozíciu, zastavuje vysielanie nezávislých televíznych staníc, vyvlastňuje podniky a zatvára rôzne inštitúcie. Toto je to miesto. Ide o očividné porušovanie ľudských práv.
<P>
Existujú však aj ďalšie záležitosti, pretože jeho vláda nedestabilizuje situáciu iba v jeho vlastnej krajine, ale destabilizuje situáciu v regióne. Provokácie voči Kolumbii, podpora partizánov Revolučných ozbrojených síl Kolumbie (FARC) - to sú skutočnosti, ktoré by mohli viesť k reálnemu konfliktu v regióne.
<P>
Kolumbia je naším strategickým partnerom. Podporme teraz Kolumbiu a buďme na jej strane, keď na túto krajinu tak ostro útočí prezident Chávez a je podvodne alebo provokáciami nútená zintenzívňovať konflikt v regióne. Je to naša povinnosť, a ak sa útoky a provokácie zintenzívnia, Európska únia a Európsky parlament budú nútení sa postaviť na stranu Kolumbie, držať s ňou a podporovať ju v konflikte s Venezuelou, ktorý, ako sa obávam, môže čoskoro začať.
<SPEAKER ID="198" NAME="Bogusław Sonik" LANGUAGE="PL">
Vážený pán predsedajúci, je to vždy rovnaké: za lepší zajtrajšok, za odstránenie nerovností, za oslobodenie spod utlačovateľov a tyranov, za ukončenie chudoby a biedy, za využívanie bohatstva krajiny pre dobro národa - niekto prevezme moc. Toto je cieľom každej revolúcie a aj tých ľudí, ktorí pomocou nástrojov demokracie obsadia pozíciu, o ktorej snívajú, napríklad post prezidenta, len preto, aby hneď na ďalší deň zahodili všetky svoje heslá o slobode, demokracii a spoločnosti. Od tej chvíle sa riadia jediným heslom: "Keď už máme moc, nikdy sa jej nevzdáme." Diktátori dosahujú tento cieľ pomocou rovnakých metód: cenzúry, tajnej polície, väzenia pre tých, ktorí majú iný názor, rozbitia a rozdelenia opozičných síl a úplného ovládnutia médií. Určitou zakladajúcou chartou, symbolom presne takéhoto druhu myslenia bolo v 20. storočí napríklad Leninove potlačenie povstania hrdinských kronstadtských námorníkov. Táto diagnóza platí aj pre súčasnú Venezuelu. Sloboda médií má zásadný význam pre demokraciu a rešpektovanie základných hodnôt. Európska komisia by mala podniknúť primerané kroky.
<SPEAKER ID="199" NAME="Zigmantas Balčytis" LANGUAGE="LT">
Niekoľko členov našej skupiny už vyjadrilo svoje stanovisko a tiež súhlasím, že otázka slobody prejavu vo Venezuele nie je relevantná iba v Latinskej Amerike, ale aj v celej Európe a na celom svete. Ak by sme mali podrobne preskúmať porušovanie slobody prejavu, som presvedčený, že by sme zistili, že tento problém existuje aj v niektorých členských štátoch Európskej únie.
<P>
Jednoznačne podporujem myšlienku, že táto záležitosť bola pravdepodobne pridaná do programu možno až príliš rýchlo a že máme omnoho väčšie problémy a väčšie zločiny, a to nielen v Latinskej Amerike, ale aj v iných štátoch, a preto si myslím, že bola táto otázka dnes prehnaná.
<SPEAKER ID="200" NAME="Izaskun Bilbao Barandica" LANGUAGE="ES">
Vážený pán predsedajúci, som presvedčená, že existujú omnoho závažnejšie problémy, ako je tento, v záujme súdržnosti je však mojou povinnosťou tiež odsúdiť to, čo sa v súčasnosti odohráva vo Venezuele. Hlasovala som za novú iniciatívu o Taliansku.
<P>
Pred pár dňami som tu odsudzovala prípad zrušenia jediných novín v baskičtine v Španielsku v Baskicku a dnes som tu, aby som odsúdila zastavenie vysielania stanice Radio Caracas v roku 2007 a zastavenie vysielania 34 rozhlasových staníc v roku 2009.
<P>
Bola by som rada, keby išlo iba o administratívne problémy a keby boli práva týchto médií obnovené. Robí mi však starosti, keď počujem, že prezident Chávez prirovnáva nové stránky sociálnych sietí k štátnemu terorizmu, a keď vidím, že internet je vo vážnom ohrození.
<P>
Je mojou povinnosťou ochraňovať práva ľudí, ochraňovať slobodu prejavu, ochraňovať právo médií poskytovať slobodné a pluralistické informácie, pretože to znamená ochranu práva občanov na absolútne slobodný prístup k informáciám.
<SPEAKER ID="201" NAME="Andreas Mölzer" AFFILIATION="NI">
(DE) Vážený pán predsedajúci, vieme, že Venezuela je jednou z krajín s najbohatšími zásobami ropy na svete. Vieme tiež, že táto krajina má obrovský potenciál na produkciu elektrickej energie vyrobenej vodnými elektrárňami. Napriek tomu, ako všetci vieme, obyvateľstvo Venezuely trpí následkami rokov zlého riadenia. Desaťročia nedokázala táto krajina investovať svoje zisky z predaja ropy do trvalo udržateľného rozvoja alebo do rozvoja infraštruktúry. Naviazanie národnej meny na americký dolár bol pravdepodobne ďalší kontraproduktívny krok. Nedávno sa prezident Chávez pokúsil vyriešiť tento problém znehodnotením meny a snahou dostať verejný dlh pod kontrolu. Znárodnenie bánk, vyvlastnenie a dočasné zatvorenie obchodov s potravinami však pravdepodobne nebudú dostatočné kroky na odvrátenie nebezpečenstva prudkej inflácie nadlho.
<P>
Prezident Chávez sa usiluje o štátom riadenú hospodársku politiku, centrálne plánované hospodárstvo podobné hospodárstvam iných autoritatívnych režimov, čo je nepochybne a nevyhnutne odsúdené na neúspech. Situácia sa pravdepodobne ešte viac zhorší, čo sa pravdepodobne stane, ak sa výrobcovia potravín, ktorí sú už roky nútení produkovať potraviny za pevne stanovené netrhové ceny, niekedy pokúsia vzbúriť a začať protestovať, keď to bude možné. Tiež musím vyjadriť kritiku skutočnosti, že v tejto neistej situácii, v ktorej Venezuelčania trpia výpadkami elektrického prúdu, nedostatkom vody a úbohým hospodárstvom, prezident Chávez nakúpil zbrane pre Národnú gardu za viac ako 70 miliónov USD. To neveští nič dobré najmä v kontexte pokračujúcich protestov po zastavení vysielania vysielateľa kritizujúceho vládu, počas ktorých sa študenti a členovia opozície opakovane násilne stretli s bezpečnostnými silami.
<P>
Keďže, ako sa všetci zhodneme, sú ľudské práva osobitným záujmom Európskej únie, pomôcť musíme my. Nesmieme konať iba v prípadoch súvisiacich s porušovaním ľudských práv, ale musíme aj skúmať možnosti, ktoré by mohli zlepšiť podmienky, v ktorých obyvateľstvo Venezuely žije, bez toho, aby sme priamo zasahovali do vnútorných záležitostí tejto krajiny. Na túto úlohu je potrebné množstvo diplomatických schopností a citlivosti. Dúfam, že to Európska únia dokáže.
<SPEAKER ID="202" NAME="Martin Kastler" AFFILIATION="PPE">
(DE) Vážený pán predsedajúci, dámy a páni, trochu ma prekvapuje, že v tomto Parlamente je Poslanecký klub Európskej ľudovej strany (kresťanských demokratov) obvinený z násilného presadenia tejto témy, ktorá, hoci je naliehavá, pravdepodobne nie je po chuti žiadnemu členovi ľavicovej väčšiny tohto Parlamentu, do programu. Pochybujem, že v tomto Parlamente zastupujú väčšinu. Jednoducho som musel túto otázku položiť. Rovnako ako všetky ostatné skupiny je náš poslanecký klub absolútne oprávnený upozorniť na túto záležitosť. Hoci pán Chávez, ktorý je v súčasnosti pri moci, je možno nejakým vaším dobrým priateľom alebo priateľom predchádzajúceho úradujúceho španielskeho predsedníctva, stále sa musíme jednoducho pýtať, aké kroky sa podnikajú v tejto súvislosti.
<P>
Som celkom udivený, že niekto ako pán Chávez môže povedať, že služba Twitter je teroristický systém. Je mi ľúto, ale hocikto, kto v dnešnej dobe a veku označí službu Twitter za teroristický systém, žije v inom svete, v dobe kamennej. Dovoľte mi, aby som vám povedal aj toto: my, skupina PPE, sa nenecháme týmto obvinením zastrašiť. Odsudzujeme porušovanie ľudských práv kdekoľvek. Ja osobne odsudzujem porušovanie ľudských práv, keď ide o slobodu tlače. V tejto súvislosti mi dovoľte ešte povedať, že venezuelským novinárom sa do hlavy nalievajú názory a diktuje sa im a že sudcovia končia vo väzení, ak prepustia niekoho, kto bol neprávom zatknutý. Ako Európania musíme mať odvahu vystúpiť proti takýmto praktikám.
<P>
Nedovolím pani De Keyserovej a ostatným v tomto Parlamente, aby z tohto obvinili skupinu PPE. Ako všetci ostatní sme absolútne oprávnení označiť porušovanie ľudských práv a slobôd, či už je to v Európe, alebo kdekoľvek inde na svete, ako témy vhodné na rozpravu.
<SPEAKER ID="203" NAME="Marietje Schaake" AFFILIATION="ALDE">
Vážený pán predsedajúci, venezuelská vláda sa neprávom pokúsila obmedziť slobodu prejavu a pluralitu médií a na internete. Tieto zúfalé pokusy cenzurovať informácie a prejav mi pripomínajú správanie Mahmúda Ahmadínedžáda. V skutočnosti prezident Hugo Chávez nazýva Mahmúda Ahmadínedžáda priateľom - a pri takýchto priateľoch môže vzniknúť otázka, kto potrebuje nepriateľov.
<P>
Avšak skutočnosť, že prezident Chávez považuje službu Twitter a textové správy za teroristické činy, ukazuje, že považuje ľudí a voľný tok ich myšlienok a opozície za svojho nepriateľa. Musím sa priznať, že používam službu Twitter a textové správy, ale, našťastie, v Európe považujeme slobodu prejavu za základné a všeobecné právo, a to aj na internete. Obmedzenie digitálnych kanálov prejavu, informácií a výmeny myšlienok je dôkazom strachu venezuelskej vlády zo svojich občanov a z ich volania po ukončení násilia a útlaku.
<P>
Úspešnú mobilizáciu občanov možno vidieť na príklade Oscara Moralesa, ktorý vytvoril skupinu v službe Facebook nazvanú Milión hlasov proti partizánom FARC s nádejou, že online zhromaždí milión ľudí. Čoskoro mobilizoval 12 miliónov ľudí, ktorí protestovali v uliciach na celom svete a žiadali ukončenie násilia páchaného partizánmi FARC. Toto hnutie poháňali občania, ktorí využívali technológiu ako prostriedok. Snaha obmedziť tento prostriedok nie je iba nespravodlivá, ale ukáže sa aj ako neefektívna.
<SPEAKER ID="204" NAME="Charles Tannock" AFFILIATION="ECR">
Vážený pán predsedajúci, sloboda tlače a slobodná demokratická vláda sú základy EÚ. Pre Huga Cháveza, pseudodiktátora vo Venezuele, sú to iba prekážky na jeho ceste k absolútnej moci. Je demagóg, nie demokrat a zruinoval venezuelské hospodárstvo.
<P>
Napriek tomu je v tomto Parlamente stále pomerne veľa obhajcov prezidenta Cháveza, napríklad pán Higgins. Možno preto, lebo Chávez odzrkadľuje ich prudký antiamerikanizmus a ich odpor voči úspechu prezidenta Uribeho v susednej Kolumbii. Je poľutovaniahodné, že sa ďalšie ľavicové politické skupiny odmietajú pridať s nami k hlavnému politickému prúdu Parlamentu a odsúdiť čoraz svojvoľnejšie a závažnejšie potupovanie základných slobôd páchané Chávezovým režimom. Jeho reakciou na televíznu stanicu, ktorá kritizovala jeho vládu, bolo jednoducho zastaviť jej vysielanie.
<P>
Pripomína mi to podobnú situáciu v ČĽR - Číne -, kde sa komunistický režim pokúsil zabrániť európskej spoločnosti vysielať protikomunistické televízne programy. Chávez sa preto - bezostyšne - stotožnil s čínskymi autoritatívnymi a nekompromisnými vládcami. Jeho najbližšími priateľmi na medzinárodnej scéne sú diktátori Castro, Lukašenko a Ahmadínedžád, čo hovorí mnoho.
<P>
Naša skupina ECR podporuje venezuelský ľud v jeho snahe priniesť do tejto krajiny skutočnú demokraciu.
<SPEAKER ID="205" NAME="Laima Liucija Andrikien" AFFILIATION="PPE">
Vážený pán predsedajúci, situácia v oblasti demokratických a ľudských práv vo Venezuele sa neustále zhoršuje a my to musíme v plnej miere uznať. Dnes by sme si mali tiež pripomenúť, že Venezuela bola označená rôznymi organizáciami na ochranu ľudských práv ako krajina s najhoršou situáciou v oblasti slobody tlače v Latinskej Amerike.
<P>
Podplukovník Chávez zlyhal pri vládnutí Venezuele v mnohých ohľadoch, zostal však pri moci iba potlačovaním opozície, získaním kontroly nad médiami a manipuláciou volebného procesu. Chcela by som reagovať na niektorých kolegov, ktorí už dnes v tomto Parlamente hovorili predo mnou, a chcela by som povedať, že je našou zodpovednosťou, naším poslaním, podporovať venezuelský ľud čeliaci prenasledovaniu, porušovaniu ľudských práv a zatýkaniu zo strany ich prezidenta.
<SPEAKER ID="206" NAME="Cristian Dan Preda" AFFILIATION="PPE">
(RO) Podľa môjho názoru Hugo Chávez prijal všetky najhoršie možné aspekty totalitného socializmu z minulého storočia. Tým nemyslím jeho postoj k zahraničným investíciám, ktorý je tiež, samozrejme, veľkým problém, pokiaľ je celkom náhodný. Mám však na mysli jeho postoj k slobode tlače a k tomu, čo predstavuje pluralizmus, pretože Hugo Chávez sa snaží napodobniť pluralizmus tak, že jednoducho zastaví vysielanie rozhlasových staníc, ktoré odmietajú vysielať jeho rozvláčne prejavy, a vytvára verejnoprávne stanice, ktoré simulujú pluralizmus. Napodobňovanie pluralizmu nie je to isté ako prijatie pluralizmu, pretože demokracia nemôže fungovať na základe karikatúry pluralizmu.
<P>
Ľudia blízki Chávezovi už boli menovaní. Nie je o nič lepší ako diktátor, pretože nenávidí pluralizmus. Preto si myslím, že by ho socialisti nemali obhajovať. Jedna z obetí nedávnych demonštrácií bol v skutočnosti socialistický študent.
<SPEAKER ID="207" NAME="Janusz Władysław Zemke" AFFILIATION="S&amp;D">
(PL) Vážený pán predsedajúci, chcel by som podporiť názor, ktorý tu v mene našej skupiny predniesla pani De Keyserová. Niet pochýb, že porušovanie slobody médií nesmie byť vôbec tolerované. Nepochybne vo Venezuele sledujeme znepokojujúce udalosti. Myslím si však, že by sme mali byť veľmi opatrní pri formulovaní jednoznačných, kategorických a konečných súdov. Podľa mňa by sme mali dostať odpoveď na zásadnú otázku, pokiaľ ide o stanice, ktorých vysielanie bolo zastavené. Bolo vysielanie všetkých týchto staníc zastavené z politických dôvodov alebo bolo vysielanie niektorých z nich zastavené, pretože v skutočnosti nesplnili právne požiadavky? Myslím si, že v tomto prípade by odpoveď a pochopenie toho, čo je čisto politika a čo je právna skutočnosť, mali obrovský význam pre pozíciu Parlamentu.
<SPEAKER ID="208" NAME="Eija-Riitta Korhola" AFFILIATION="PPE">
(FI) Vážený pán predsedajúci, je pomerne nepochopiteľné, ako si niektorí kolegovia poslanci myslia, že nie je vhodné hovoriť o jednej z najskorumpovanejších krajín sveta. Oponenti prezidenta Huga Cháveza stále sedia vo väzenských celách odsúdení vyslovene z politických dôvodov. Nie je to však tak, že obhajovanie tohto stavu vecí znamená trápne poníženie vo vzťahu k vlastnej ideológii?
<P>
Venezuelčania tiež musia trpieť celkom zbytočné výpadky elektrickej energie a dodávok vody v krajine, ktorá je energeticky najbohatšou krajinou Latinskej Ameriky. Zastavenie vysielania rozhlasových a televíznych staníc a násilné potlačenie študentských demonštrácií vypovedajú o totalitnom režime. Prečo by sme teda nemali reagovať? Keďže médiá musia fungovať v súlade so zákonom, nemali by byť zatvárané, kým orgánom nezostane žiadna iná možnosť, a iba po vyčerpaní všetkých dostupných právnych prostriedkov. Obvinení ľudia tiež musia dostať príležitosť obhájiť sa a odvolať sa proti obvineniam.
<P>
Ak venezuelská vláda zastáva princípy právneho štátu a ľudské práva, musí chrániť a rešpektovať slobodu prejavu a ceniť si dôležitý prínos, ktorý kritika a otvorenosť prinášajú ústavne riadenej krajine.
<SPEAKER ID="209" NAME="Gabriel Mato Adrover" AFFILIATION="PPE">
(ES) Vážený pán predsedajúci, hoci pre niektorých ľudí je to iba administratívna otázka, pre ostatných je to omnoho viac. Hovoríme o slobode.
<P>
Viem, že pre niektorých ľudí musí byť sloboda bránená určitými spôsobmi a na určitých miestach. Viem však tiež, že pre niektorých ľudí je skutočná sloboda, ich vlastná sloboda tá, ktorú stanovili určití diktátori, ktorých obhajujú a v určitých prípadoch dokonca povzbudzujú, a nie sloboda ľudí, ako sme my, ktorí bránime toto slovo v plnom rozsahu, ktorí veríme v slobodné médiá a ktorí veríme, že zem nemožno zabrať nariadením. Mali by ste sa opýtať tisícov ľudí z Kanárskych ostrovov, ktorí sú v tejto situácii vo Venezuele.
<P>
Hovoríme o právach, pluralite a slobode. Bohužiaľ, určití ľudia v to ešte neveria.
<SPEAKER ID="210" NAME="Viviane Reding">
podpredsedníčka Komisie. - Vážený pán predsedajúci, Komisia berie na vedomie návrhy uznesení predložené Parlamentom súvisiace so situáciou vo Venezuele. Uisťujem vás, že Komisia sleduje túto situáciu veľmi pozorne.
<P>
V tejto súvislosti EÚ s obavami sleduje pokračujúce pozastavenie činnosti médií vrátane stanice RCTV International. Chápeme, že je to problém, ktorý ide nad rámec čisto právnych požiadaviek, a že je potrebné posudzovať ho v kontexte otázky slobody prejavu vo Venezuele. Je zdrojom obáv a v posledných mesiacoch získal vysokú sledovanosť na medzinárodnej úrovni.
<P>
V novembri 2009 napríklad osobitný spravodajca Rady OSN pre ľudské práva uviedol, že navrhovaný zvláštny zákon proti kriminalite médií vo Venezuele by zahŕňal vážne porušenia práva na slobodu názoru a prejavu a obmedzoval by slobodu tlače v krajine, ak by bol prijatý v súčasnej podobe. Spravodajca tiež vyzval Venezuelu, aby plne rešpektovala články 19 a 20 Medzinárodného dohovoru o občianskych a politických právach, ktorého je Venezuela signatárom a ktorý zaručuje právo na slobodu názoru a prejavu.
<P>
Možno si tiež spomeniete, že v roku 2009 Európska únia vydala vyhlásenie o týchto problémoch, pretože pre nás sú sloboda prejavu a voľný prístup k informáciám otázky, ktoré sú súčasťou dialógu, ktorý vedieme s venezuelskými orgánmi. Hlboko odsudzujeme, že dvaja protestujúci zahynuli a niekoľko osôb bolo zranených vrátane príslušníkov bezpečnostných síl a protestujúcich. Súhlasíme s hodnotením Interamerickej komisie pre ľudské práva, ktorá vyjadrila svoje hlboké znepokojenie nad závažnými násilnými incidentmi, ku ktorým došlo pri demonštráciách za a aj proti vláde prezidenta Cháveza, a ktorá vyzvala venezuelskú vládu, aby riadila demonštrácie v rámci rešpektovania ľudských práv v súlade s interamerickými normami.
<P>
Pozorne a s obavami sledujeme tendenciu k politickej radikalizácii. Septembrové voľby sa všeobecne považujú za míľnik pre budúcnosť krajiny. Z tohto hľadiska EÚ zdôrazňuje význam toho, aby sa tieto voľby konali v pokojnom, transparentnom a plne demokratickom prostredí.
<P>
V kontexte dialógu, ktorý EÚ vedie s venezuelskými orgánmi, neustále zdôrazňujeme dôležitosť plného rešpektovania medzinárodných povinností a záväzkov v oblasti ľudských práv vrátane slobody prejavu a tlače ako základného kameňa demokracie a právneho štátu. Ako viete, táto zásada je zakotvená v Charte základných práv EÚ, ktorá je teraz súčasťou našich zmlúv. Tá kladie zvláštny dôraz na slobodu prejavu a rešpektovanie pluralizmu v médiách v Európe a aj v medzinárodných vzťahoch.
<P>
Európska únia prostredníctvom európskeho nástroja pre demokraciu a ľudské práva podporuje činnosti organizácií občianskej spoločnosti v tejto veľmi špecifickej oblasti. Okrem toho neustále podporujeme všetky iniciatívy zamerané na podporu tolerancie, priestorov pre dialóg a vzájomného porozumenia.
<P>
V mene Komisie chcem uistiť Parlament, že budeme naďalej pozorne sledovať vývoj vo Venezuele. Náš záväzok podporovať a posilňovať demokraciu a chrániť a presadzovať ľudské práva a základne slobody sa bude naďalej odrážať v našej politike spolupráce a v našich vzťahoch s Venezuelou v budúcnosti rovnako, ako tomu bolo v minulosti.
<SPEAKER ID="211" NAME="María Muñiz De Urquiza" AFFILIATION="S&amp;D">
(ES) Vážený pán predsedajúci, ak má postup "catch-the-eye" fungovať efektívne, predsedajúci by mal v Parlamente sledovať, kto žiada o slovo, teda niečo, čo som urobila veľmi zreteľne, aby som mohla vystúpiť v rámci postupu "catch-the-eye" v rozprave o Venezuele. Vy a vaše služby by ste mali pozorne sledovať, kto chce vystúpiť.
<SPEAKER ID="212" NAME="Predsedajúci">
Vážená pani Muñizová De Urquizová, nie je fyzicky možné, aby som sa pozeral všetkými smermi súčasne. Obklopujú ma tu veľmi pozorní ľudia. V každom prípade, keď som dal slovo poslednému poslancovi, tiež som povedal, že posledný poslanec, ktorý dostane slovo, bude pán Mato Adrover. Ak ste chceli namietať, mali ste tak urobiť vtedy.
<P>
Rozprava sa skončila. Po skončení rozpravy pristúpime k hlasovaniu.
<P>
Písomné vyhlásenia (článok 149)
<SPEAKER ID="213" NAME="Monica Luisa Macovei  " AFFILIATION="PPE">
písomne. - Podporujem toto uznesenie, pretože mám obavy z nedemokratických opatrení prijatých vládou vo Venezuele, konkrétne z tých, ktoré obmedzujú práva na slobodnú tlač, slobodu prejavu a zhromažďovania, ako aj z vysokej miery korupcie, ktorú vnímajú obyvatelia Venezuely. Ovládanie médií a odlišných názorov je typické pre totalitné režimy. Ako uvádzajú vo svojich správach skupiny pre ľudské práva, v januári 2010 Chávezova vláda hrozila, že podnikne kroky proti poskytovateľom káblovej televízie, ktorí vysielali kanály, ktoré nespĺňali požiadavku vlády prerušiť pravidelné vysielanie, aby mohli vysielať prezidentské prejavy. V dôsledku toho poskytovatelia káblovej televízie prestali vysielať sedem staníc. V roku 2009 Chávez donútil stanice vysielať v priamom prenose 141 prejavov vrátane prejavu, ktorý trval sedem hodín a tridsaťštyri minút. Pokiaľ ide o korupciu, vláda by mala v plnom rozsahu a efektívne realizovať Dohovor OSN proti korupcii a ďalšie relevantné nástroje a mala by brať obavy Venezuelčanov z korupcie vážne - je to ukazovateľ dobrého riadenia v krajine.
