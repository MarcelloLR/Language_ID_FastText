<CHAPTER ID="021">
Veľká prírodná katastrofa v autonómnej oblasti Madeira (rozprava) 
<SPEAKER ID="277" NAME="Predsedajúci">
Ďalším bodom programu je vyhlásenie Komisie o veľkej prírodnej katastrofe v autonómnej oblasti Madeira.
<SPEAKER ID="278" NAME="Günther Oettinger" LANGUAGE="DE">
Vážený pán predsedajúci, vážené poslankyne, vážení poslanci, Komisia je znepokojená a zarmútená hroznými udalosťami, ktoré sa odohrali na Madeire, a to najmä pokiaľ ide o vysoký počet obetí. Rád by som vyjadril sústrasť všetkým obyvateľom Madeiry, ktorých postihla táto katastrofa. Komisia vyjadruje svoju sústrasť predovšetkým rodinám obetí.
<P>
Včera môj kolega Johannes Hahn ako kompetentný člen Komisie hovoril s predsedom autonómnej oblasti Madeira pánom Jardimom, ktorý uviedol, že situácia je aj naďalej vážna. Regionálne a vnútroštátne záchranné služby ju však majú pod kontrolou. V súčasnosti nie je potrebná podpora z európskeho mechanizmu civilnej ochrany.
<P>
Škody sú však také veľké, že Madeira dúfa, že jej bude poskytnutá pomoc z Fondu solidarity EÚ. Komisia v súčasnosti skúma všetky dostupné prostriedky na poskytnutie finančnej pomoci EÚ pre Madeiru. Po katastrofálnom požiari v roku 2003 sme boli schopní prejaviť Portugalsku solidaritu poskytnutím prostriedkov vo výške viac ako 48 miliónov EUR. Fond solidarity bol zriadený v roku 2002 na poskytovanie finančnej pomoci na úrovni EÚ členským štátom postihnutým vážnymi prírodnými katastrofami.
<P>
Na mobilizáciu Fondu solidarity je však potrebné splniť určité kritériá. Najdôležitejším predpokladom je, aby portugalská vláda predložila žiadosť o pomoc. Chcel by som pripomenúť, že nariadenie, ktorým sa zriaďuje Fond solidarity, zvyčajne umožňuje mobilizáciu prostriedkov na veľké katastrofy, v prípade ktorých náklady na odstránenie škôd presahujú prahovú hodnotu vo výške 0,6 % hrubého národného príjmu postihnutého štátu. Pre Portugalsko to v súčasnosti znamená, že náklady na odstránenie škôd musia presahovať sumu vo výške 958 miliónov EUR. Za mimoriadnych okolností a po splnení konkrétnych kritérií je však možné poskytnúť pomoc aj pre menšie katastrofy regionálnych rozmerov, najmä v prípade, že bol postihnutý niektorý z najodľahlejších regiónov, ako je Madeira. Keďže Komisia ešte nemá dostatok informácií o rozsahu škôd, je príliš skoro povedať, či budú tieto podmienky splnené.
<P>
Portugalské orgány by mali rýchlo a dôkladne vyhodnotiť škody a v priebehu desiatich týždňov predložiť Komisii žiadosť. Môj kolega pán Hahn sa tento piatok stretne s portugalským ministrom vnútra pánom Pereirom, aby prerokovali ďalší postup. V dňoch 6. a 7. marca navštívi pán Hahn Madeiru, aby sa sám presvedčil o rozsahu škôd. Generálne riaditeľstvo Európskej komisie pre regionálnu politiku poskytne portugalským orgánom akúkoľvek podporu, ktorá bude potrebná na vypracovanie tejto žiadosti.
<P>
Rád by som vám pripomenul, že finančná pomoc z nášho Fondu solidarity nebude vyplatená okamžite. Tento fond je nástrojom, ktorého účelom je pomôcť členským štátom znášať finančné následky katastrof; nie je to núdzový nástroj. Zdroje pre Fond solidarity pochádzajú z dodatočných príspevkov členských štátov poskytnutých nad rámec bežného rozpočtu. Z tohto dôvodu je potrebný súhlas Európskeho parlamentu, inými slovami váš súhlas, ako aj súhlas Rady, a to prostredníctvom pozmeňujúceho a doplňujúceho návrhu. Celý proces od podania žiadosti až po vyplatenie pomoci trvá niekoľko mesiacov. My ako Komisia však urobíme všetko preto, aby bol tento proces čo najkratší.
<P>
Štrukturálne fondy nie sú k dispozícii na okamžité núdzové opatrenia. Môže sa z nich poskytnúť pomoc v súvislosti s dlhodobou obnovou. Komisia spolu so správnymi orgánmi v Portugalsku v krátkodobom horizonte prerokuje dané možnosti a prípadné citlivé a potrebné zmeny a doplnenia programu.
<P>
Chcem vás ubezpečiť, že Komisia urobí všetko, čo je v jej silách, aby pomohla ľuďom a orgánom na Madeire zvládnuť následky tejto strašnej prírodnej katastrofy.
<SPEAKER ID="279" NAME="Nuno Teixeira" LANGUAGE="PT">
V dnešný deň sa v tomto Parlamente ujímam slova, zdrvený zármutkom ľudí, ktorí sa stali svedkami tragédie, ktorá minulú sobotu postihla Madeiru. Prejavom svojej spoluúčasti na bolesti a zármutku rodín obetí, ktorých počet v súčasnosti dosahuje 42, im chcem vyjadriť úprimnú sústrasť v súvislosti so stratou, ktorú utrpeli.
<P>
Skutočný rozsah tejto katastrofy sa ešte len ukáže, pretože pátracie a záchranné tímy, ktoré bez prestávky pracovali od soboty v heroickom úsilí, za ktoré im vyslovujem uznanie, sa až teraz dostávajú k najizolovanejšiemu obyvateľstvu. Sú obavy, že počet obetí by sa mohol zvýšiť.
<P>
Krajina zostala zničená vo veľkom rozsahu s veľkými materiálnymi škodami spôsobenými na prístupových cestách, s úplne zničenými cestami a mostami a ohrozené je aj poskytovanie základných služieb, ako sú dodávky vody a energie. Viac ako 600 osôb muselo byť vysídlených, pretože stratili svoje domovy a osobný majetok. Hospodársky a sociálny vplyv tejto katastrofy bráni ľuďom v návrate k normálnemu spôsobu života. Teraz je však potrebné pozerať sa dopredu. Týmto ľuďom, ktorých postihla katastrofa, musíme vyslať signál solidarity, nádeje a dôvery. Poskytnutie pomoci je nevyhnutné; Európska únia a najmä Parlament sú rozhodujúce v procese mobilizácie Fondu solidarity a musia tu zohrať svoju úlohu. Kedykoľvek sme vyzvaní, aby sme zasiahli, musíme to urobiť čo najrýchlejšie, pretože nemôžeme od ľudí, ktorých postihla katastrofa, chcieť, aby počkali, najmä nie vtedy, keď nás najviac potrebujú.
<P>
Preto sa obraciam najmä na Komisiu a jej predsedu, pána Barrosa, ako aj na pána Johannesa Hahna, komisára pre regionálnu politiku. Vítam jeho plán navštíviť v krátkom čase Madeiru a žiadam ho, aby prevzal toto posolstvo nádeje, pomoci a podpory pre obnovu, pretože teraz nastal čas, aby sme obnovili to, čo nám príroda, žiaľ, znovu vzala. Som pevne presvedčený, že to dokážeme, pretože, ako ma hymna Madeiry naučila, "obyvatelia Madeiry sú skromní, vyrovnaní a odvážni. Sú to ľudia, ktorí zbrázdili pôdu medzi pevnými skalami, sú to hrdinovia, ktorí pracujú v divokých horách. Pre Madeiru si budú ctiť svoju históriu a prostredníctvom svojej práce sa budú snažiť dosiahnuť šťastie a slávu".
<SPEAKER ID="280" NAME="Edite Estrela" LANGUAGE="PT">
V mene Skupiny progresívnej aliancie socialistov a demokratov v Európskom parlamente by som chcela vyjadriť rodinám obetí úprimnú sústrasť a solidaritu s ľuďmi postihnutými touto tragédiou, ktorá 20. februára postihla autonómnu oblasť Madeira v Portugalsku. Prudké dažde, silný vietor a rozbúrené more spôsobili, že centrum turistického mesta Funchal sa zmenilo na nepoznanie, a zanechali po sebe skazu a smrť. Veľké škody vznikli aj na verejnej a súkromnej infraštruktúre, ako aj na životnom prostredí a kultúrnom dedičstve. Počiatočné odhady, pán komisár, hovoria, že škoda presiahne 1 miliardu EUR, čím budú splnené kritériá na využitie Fondu solidarity. Sú tu však aj desiatky mŕtvych, za ktorými žialime, a veľké množstvo zranených a nezvestných ľudí a stovky osôb, ktoré sa ocitli bez domova. Zábery skazy a utrpenia preleteli celým svetom a nenechali nikoho ľahostajným. Zo všetkých kútov sveta prišli prejavy solidarity.
<P>
Európska únia a Európska komisia musia takisto aktívne preukázať svoju solidaritu s týmto najodľahlejším ostrovom regiónu tým, že okamžite zmobilizujú Fond solidarity s cieľom zmierniť rozsiahle sociálne a hospodárske dôsledky a pomôcť obnoviť normálny stav v tejto postihnutej oblasti.
<P>
Pán komisár, svoje vystúpenie zakončím nasledujúcou otázkou: Tento Parlament medzičasom schválil zmeny týkajúce sa Fondu solidarity. Prečo ešte nenadobudli účinnosť? Prečo sa neuplatňujú?
<SPEAKER ID="281" NAME="Marisa Matias" LANGUAGE="PT">
Dnešné plenárne zasadnutie sme začali minútou ticha. Táto minúta ticha má dvojitý význam: po prvé, znamená solidaritu s obeťami katastrofy, ktorá postihla Madeiru, ako aj s ich rodinami, a po druhé, vzdáva poctu všetkým pracovníkom, ktorí týmto obetiam neúnavne pomáhali.
<P>
Minúta ticha nás má prinútiť uvažovať a zamyslieť sa nad vecami, ktoré nás budú znepokojovať aj v budúcnosti. To, čo sa odohralo na Madeire, je jav, ktorý sa bude čoraz častejšie opakovať. Zmena klímy spôsobuje, že k týmto mimoriadnym udalostiam bude dochádzať čoraz častejšie, a preto musíme nájsť spôsob, ako budeme na ne reagovať. Nemôžeme zabrániť prírodným katastrofám, no zároveň jednoducho nemôžeme dovoliť, aby mali vždy takéto tragické dôsledky na životy ľudí. Preto musíme bojovať za politiky plánovania a rozvoja zamerané na verejné blaho. Pán predsedajúci, chcela by som zakončiť svoje vystúpenie niečím, čo je dôležitejšie a čo nás sem všetkých priviedlo: Európska komisia, Európsky parlament a európske inštitúcie musia byť schopné okamžitej reakcie na núdzové situácie. Na tento účel sú potrebné finančné zdroje a je nutné pohotovo konať.
<SPEAKER ID="282" NAME="Nuno Melo" AFFILIATION="PPE">
(PT) Tragédia na Madeire si vyžiadala mnoho životov, zničila majetok a zbrázdila vzhľad portugalského ostrova známeho svojou krásou, ktorú mali možnosť vidieť mnohí návštevníci z celého sveta. Som si istý, že nikto v Portugalsku - a už vôbec nie tam - nebol pripravený na strašné zábery ľudí, ktorých zmietla voda, rozpadnuté domy, zrútené mosty a zmenu rázu celej krajiny v dôsledku tejto prírodnej sily, ktoré sa vysielali do našich domovov v následných spravodajských reportážach.
<P>
Ako možno z uvedených vyhlásení vidieť, napriek všetkému nejde len o tragédiu, ktorá sa odohrala v portugalskom regióne. Je to tragédia, ktorá kruto postihla časť Európskej únie, ktorá by zo solidarity mala bez váhania poskytnúť pomoc. Mala by bezvýhradne pomôcť rodinám obetí, ktoré zahynuli, a ľuďom, ktorí sa z jedného dňa na druhý ocitli bez ničoho, a mala by pomáhať pri obnove prostredia, ktoré vytvorili ľudia, aby Madeira znovu získala to, čo jej príroda vzala. Pán predsedajúci, jedno je isté: bola spomenutá hymna Madeiry, ale ja som sa poučil aj z portugalskej hymny, v ktorej sa spomínajú námorní hrdinovia, hrdinský ľud, odvážny národ. Aj toto sú odvážni ľudia, ktorí, ako to dokázali pri iných príležitostiach vo svojej histórii, vždy vedeli, ako zmeniť chod vecí v ťažkých časoch a ako prekonať rany osudu.
<P>
Stane sa tak znova a pri tejto príležitosti to bude nepochybne aj vďaka solidarite a pomoci celej Európskej únie.
<SPEAKER ID="283" NAME="Constanze Angela Krehl" AFFILIATION="S&amp;D">
(DE) Vážený pán predsedajúci, toto nie je dobrý podnet pre túto rozpravu. Madeiru zasiahla neuveriteľná prírodná katastrofa a touto cestou vyjadrujem postihnutým rodinám úprimnú sústrasť. V tejto situácii musí Európska únia poskytnúť podporu. Potrebujeme solidaritu celej Európskej únie, a preto len zopakujem to, čo už bolo povedané. Žiadam Komisiu o čo najrýchlejšiu mobilizáciu Fondu solidarity, aby sme mohli poskytnúť potrebnú pomoc. Chcem požiadať Radu, aby zabezpečila, aby sa konečne implementovala reforma Fondu solidarity, ktorú Parlament prijal pred dvoma rokmi, pretože to umožní rýchlejšie poskytnúť pomoc postihnutým regiónom.
<P>
Musíme sa pozerať aj do budúcnosti. V posledných rokoch získala Madeira množstvo štrukturálnych prostriedkov a bude v tom pokračovať aj v nadchádzajúcich rokoch. Tieto zdroje sa musia využiť na preventívnu činnosť, aby sme mohli znížiť desivé následky prírodných katastrof, a tým aj utrpenie. Práve to musíme ako Európska únia presadiť v regiónoch, a teda aj na Madeire.
<SPEAKER ID="284" NAME="João Ferreira" AFFILIATION="GUE/NGL">
(PT) Katastrofa na ostrove Madeira si vyžaduje naliehavé opatrenia, ako aj mimoriadnu finančnú pomoc pre túto autonómnu oblasť. Takáto pomoc by mala byť určená na obnovu infraštruktúry a občianskej vybavenosti, ktoré boli zničené alebo poškodené, a mala by byť k dispozícii aj pre ľudí postihnutých rôznymi formami tejto tragédie, či už hospodárskymi, sociálnymi, alebo rodinnými.
<P>
Tragédie nie sú spravodlivé; tí, ktorí majú najmenej, strácajú najviac. Preto je dôležité, aby sme do najväčšej možnej miery identifikovali a odškodnili všetkých tých, ktorí stratili člena rodiny, svoj domov a svoje živobytie. To, čo sa odohralo na Madeire, dramatickým spôsobom poukázalo na význam posilnenia spolupráce a solidarity v Európskej únii, ako aj v oblasti prevencie katastrof. V tejto súvislosti je dôležité vytvoriť vhodný finančný rámec na prevenciu, ktorý posilní a využije mechanizmy, ako sú okrem iného politika súdržnosti, politika rozvoja vidieka a regionálna politika s cieľom pomôcť členským štátom pri vykonávaní opatrení zameraných na ochranu ľudí, životného prostredia a hospodárstva.
<SPEAKER ID="285" NAME="Danuta Maria Hübner" AFFILIATION="PPE">
Vážený pán predsedajúci, rada by som vyjadrila zármutok všetkých členov Výboru pre regionálny rozvoj nad stratou životov na Madeire, ako aj našu snahu urobiť všetko pre to, aby sme pomohli Madeire v čase núdze. Vnútroštátne aj regionálne orgány už, samozrejme, robia, čo je v ich silách, aby zmiernili ťažkosti, v ktorých sa ľudia nachádzajú, najmä tí, ktorí stratili svoj domov, a čo najskôr očakávame ich žiadosť o poskytnutie európskej pomoci z Európskeho fondu solidarity. Som si istá, že všetky dotknuté strany ju využijú čo najúčelnejšie.
<P>
Žiadame Európsku komisiu, aby zmobilizovala všetky svoje zdroje a prekonzultovala s portugalskými orgánmi možnosť prispôsobenia prebiehajúcich európskych programov na účely pomoci tomuto regiónu. Dovoľte mi zdôrazniť, že existujúci Fond solidarity má aj naďalej známe obmedzenia. V apríli 2005 Komisia prijala návrh na revíziu nariadenia, ktoré Parlament neskôr prijal v prvom čítaní v máji 2006. Rada aj napriek nepopierateľnej prospešnosti flexibilnejšieho Fondu solidarity, napriek potrebe rozšíriť rozsah jeho činností tak, aby zahŕňal nepredvídané katastrofy spôsobené človekom a trestné činy, ako aj katastrofy prírodného charakteru, nebola od mája 2006 schopná dosiahnuť spoločnú pozíciu týkajúcu sa revízie tohto fondu.
<P>
Vzhľadom na katastrofálne udalosti, ktoré sa udiali na Madeire, je nám viac než kedykoľvek predtým jasné, že potrebujeme Fond solidarity, ktorý bude môcť efektívne riešiť problémy a ktorý Únii umožní poskytnúť rýchlu a účinnú pomoc v prípade, keď sa členské štáty stanú obeťami katastrofy. Preto žiadam španielske predsedníctvo, aby obnovilo proces zmeny a doplnenia Fondu solidarity a dokázalo, že duch skutočnej európskej solidarity je aj naďalej prioritou európskeho projektu.
<SPEAKER ID="286" NAME="Paul Rübig" AFFILIATION="PPE">
(DE) Vážený pán predsedajúci, dámy a páni, katastrofy sú, samozrejme, aj dôsledkom globálneho otepľovania. Musíme sa snažiť zabrániť tomuto vývoju, ktorému čelíme v čoraz väčšej miere. Vynára sa preto otázka, či by sa pomoc nemala poskytovať z Európskeho fondu na prispôsobenie sa globalizácii, najmä pracovníkom na Madeire, pretože mnohé pracovné miesta boli, samozrejme, zničené, a či by sme nemali podporovať malé a stredné podniky v rekonštrukčných prácach. Výraznú pomoc by sme mohli poskytnúť najmä remeselníkom a odvetviu služieb.
<P>
Preto žiadam Komisiu, aby posúdila, či by sa nemohli okamžite poskytnúť zdroje z Európskeho fondu na prispôsobenie sa globalizácii.
<SPEAKER ID="287" NAME="Antigoni Papadopoulou" AFFILIATION="S&amp;D">
(EL) Vážený pán predsedajúci, aj ja by som chcel vyjadriť hlbokú ľútosť nad katastrofou biblických rozmerov, ktorá postihla Madeiru, ako aj svoju plnú podporu portugalskej vláde. Dúfam, že tragická strata ľudských životov a nezvestných osôb sa ešte nezhorší.
<P>
Planéta nám vysiela správu SOS. Zmena klímy spolu s nekoordinovanou mierou využívania pôdy a priemyselným rozvojom je dôkazom toho, aké je životné prostredie zraniteľné. Katastrofické záplavy, ku ktorým v minulosti došlo v Nemecku a v krajinách východnej a strednej Európy, ako aj požiare v Grécku ešte stále zanechali otvorené rany. Katastrofy s určitosťou nepoznajú vnútroštátne hranice.
<P>
Preto žiadam Európsku komisiu, aby kladne reagovala na výzvu Európskeho parlamentu a podnikla energickejšie kroky na úrovni Spoločenstva, pokiaľ ide o prevenciu prírodných a človekom spôsobených katastrof a ich vplyv.
<P>
Takisto žiadam okamžitú podporu pre obete na Madeire. Je veľmi dôležité, aby sme disponovali účinnou politikou Spoločenstva a osobitným mimoriadnym financovaním, ako aj balíkom opatrení na okamžitú nápravu škôd bez byrokratických postupov.
<P>
Príbuzným obetí vyjadrujem úprimnú sústrasť.
<SPEAKER ID="288" NAME="Ilda Figueiredo" AFFILIATION="GUE/NGL">
(PT) Rodiny postihnuté tragédiou, ktorú zažíva Madeira, si zaslúžia našu úprimnú sústrasť a všetku našu solidaritu. Vyjadrujeme zármutok nad množstvom ľudí, ktorí zahynuli a ktorí sú nezvestní, ako aj stovkám vysídlených osôb. Posolstvo solidarity a nádeje pre ľudí z autonómnej oblasti Madeira si po tejto strašnej katastrofe vyžaduje rýchle prijatie opatrení, ako aj zjednodušené a mimoriadne postupy zamerané na pomoc tým, ktorých životy a majetok boli zničené.
<P>
Je nevyhnutné zmobilizovať Fond solidarity, je však potrebné využiť aj všetky ostatné a dostupné fondy, a to prostredníctvom núdzových opatrení, ktoré sa musia rýchlo dostať k rodinám postihnutým touto katastrofou, aby autonómna oblasť Madeira mohla urýchlene obnoviť celú postihnutú oblasť. V tejto súvislosti je hlavnou úlohou potreba urýchlenej realizácie.
<SPEAKER ID="289" NAME="Georgios Papanikolaou" AFFILIATION="PPE">
(EL) Vážený pán predsedajúci, tragické záplavy, ku ktorým došlo v autonómnej oblasti Madeira, nám pripomínajú, že prírodné katastrofy zapríčinené zmenou klímy, nedostatok plánovania a infraštruktúr, ako aj nedostatok informácií a pripravenosti môžu vyústiť do ľudskej tragédie, ako sa to stalo aj teraz.
<P>
Chcel by som Parlamentu takisto pripomenúť, že pred niekoľkými dňami postihli obrovské záplavy aj ostatné časti Európy, ako Bulharsko a región Evros v Grécku, ktoré viedli k stratám na majetku.
<P>
Chcel by som Parlamentu pripomenúť aj to, že smernica 2007/60/ES požaduje, aby členské štáty do roku 2011 uskutočnili predbežné hodnotenie rizika záplav pre každé povodie a príslušné pobrežné regióny na svojom území.
<P>
Našou povinnosťou je vyvíjať nátlak na národné vlády s cieľom zabezpečiť, aby členské štáty prijali uvedenú smernicu. Európska únia má však aj povinnosť - a nemyslím si, že by niekto nesúhlasil - vypracovať ešte intenzívnejšie opatrenia v oblasti prírodných katastrof a, v konečnom dôsledku, v oblasti ochrany ľudského života.
<SPEAKER ID="290" NAME="Andres Perello Rodriguez" AFFILIATION="S&amp;D">
(ES) Vážený pán predsedajúci, juh Únie je najjasnejším a najnešťastnejším príkladom hrozivých následkov zmeny klímy, pričom raz je to z dôvodu požiarov, raz z dôvodu sucha a inokedy z dôvodu ničivých záplav, ako je táto. Keby sme mali európske observatórium, bolo by zrejmé, že je to tak a že preto je boj proti zmene klímy taký dôležitý.
<P>
Teraz je však rovnako dôležité, aby sme poskytli Madeire pomoc v tejto tragédii, a vyzývame Komisiu, aby v tejto naliehavej situácii bezodkladne konala.
<P>
V takýchto prípadoch musí Únia preukázať svoju efektívnosť, svoju solidaritu a blízkosť k občanom, najmä k tým, ktorí to najviac potrebujú.
<P>
Spolu so španielskymi poslancami zo Skupiny progresívnej aliancie socialistov a demokratov v Európskom parlamente podporujem toto uznesenie zamerané na pomoc nášmu drahému susedovi Portugalsku a Madeire. Vyzývame Komisiu, aby sa bezodkladne, bezvýhradne a bez toho, aby šetrila zdrojmi, pripojila k portugalskej vláde s cieľom čo najviac zmierniť katastrofálne následky tejto tragédie.
<SPEAKER ID="291" NAME="Seán Kelly" AFFILIATION="PPE">
Vážený pán predsedajúci, ešte keď som bol dieťa, mojím obľúbeným koláčom bol koláč z Madeiry a keď som zistil, že existuje nádherný ostrov, ktorý sa volá Madeira, hneď som k nemu pocítil sympatie. Takže keď som sa dopočul o katastrofe, ktorá sa odohrala minulú sobotu, pociťoval som s tamojším ľudom, najmä so svojím blízkym priateľom Nunom Teixeirom, ako aj s ostatnými portugalskými kolegami hlbokú spoluúčasť, pretože aj našu oblasť postihli krátko pred Vianocami záplavy.
<P>
Bol som veľmi rád, keď som počul slová a tón hlasu pána komisára, ktorý je pripravený podať pomocnú ruku obyvateľom Madeiry v týchto pre nich ťažkých časoch, ktoré budú odteraz pravdepodobne známe ako čierna sobota.
<P>
V širšom zmysle sa však domnievam, že sa musíme zamerať na kritériá mobilizácie Fondu solidarity. Základ určený na 6,6 % HDP a 985 miliónov EUR je príliš vysoký, pretože mnohé z týchto tragédií majú miestny charakter, aj keď môžu byť veľmi pustošivé.
<P>
A to je potrebné zohľadniť. V krátkom čase však pre Madeiru urobíme všetko, čo bude v našich silách, a vítam vyhlásenie pána komisára v tejto veci.
<SPEAKER ID="292" NAME="Jaroslav Paška" AFFILIATION="EFD">
(SK) Dovoľte mi, aby som v mene skupiny Európa Slobody a Demokracie vyjadril solidaritu občanom Madeiry a vyjadril aj presvedčenie, že európska pomoc pre postihnutých príde rýchlejšie v tomto prípade ako na Haiti. Chcel by som veriť, že tak Európska komisia, ako aj portugalská vláda budú reagovať pohotovejšie na prírodnú katastrofu na Madeire ako v predchádzajúcich prípadoch.
<P>
Chcel by som tiež podporiť svojich kolegov, ktorí žiadajú zlepšiť mechanizmy poskytovania pomoci Európskej únie pri prírodných katastrofách tak, aby táto pomoc bola poskytovaná operatívne a rýchlo.
<SPEAKER ID="293" NAME="Luís Paulo Alves" AFFILIATION="S&amp;D">
(PT) Takisto by som rád vyjadril podporu rodinám a priateľom obetí tragických udalostí, ktoré sa v sobotu odohrali na ostrove Madeira.
<P>
Ako Azorčan, Portugalčan a Európan vyzývam Parlament a Úniu, aby prejavili aktívnu solidaritu s autonómnou oblasťou Madeira a jej obyvateľmi.
<P>
EÚ musí dať najavo svoju prítomnosť v týchto oblastiach a práve v týchto časoch je najdôležitejšie prejaviť solidaritu, ktorá je potrebná viac ako kedykoľvek predtým.
<SPEAKER ID="294" NAME="Franz Obermayr" AFFILIATION="NI">
(DE) Vážený pán predsedajúci, v prvom rade mi dovoľte vyjadriť úprimnú sústrasť obetiam a ich rodinám. V Rakúsku máme jednoduché príslovie: kto rýchlo pomáha, pomáha dvakrát viac. To by však nemalo byť predmetom diskusie. Musíme urýchlene nájsť fondy, z ktorých uvoľníme dostupné zdroje a bezodkladne pomôžeme ľuďom v núdzi. Potrebné budú aj analýzy.
<P>
Ako človek žijúci v horskej oblasti veľmi dobre chápem, čo sa tu stalo. Aj v tomto prípade sa urobili podobné chyby ako v našej krajine. Vyrovnávali sme toky a budovali sme vodné diela bez toho, aby sme vzali do úvahy prírodu, a z malých tokov a kanálov sa stali veľké rieky. S obavami, inými slovami s hlbokým súcitom a porozumením, som sledoval tieto udalosti, ktoré boli pred dvoma alebo troma rokmi na dennom poriadku aj v Rakúsku. Po vyčistení a po odstránení škôd musíme okamžite začať spolupracovať na náprave týchto chýb. Pri tejto práci vám ponúkame svoju pomoc. Keď sa v Galtüre stalo veľké lavínové nešťastie, bola nám poskytnutá medzinárodná pomoc. Táto medzinárodná pomoc nám umožnila evakuovať celú dedinu, zachrániť ľudí a odviesť ich do bezpečia. Teraz je vhodný čas na to, aby sme vyslali pozitívny signál a preukázali medzinárodnú európsku solidaritu, a v tejto súvislosti som pripravený urobiť všetko, čo bude v mojich silách.
<SPEAKER ID="295" NAME="Elisa Ferreira" AFFILIATION="S&amp;D">
(PT) Takisto chcem vyjadriť solidaritu s bolesťou obyvateľov Madeiry a požiadať európske inštitúcie, najmä Komisiu, aby sprístupnili všetky dostupné prostriedky a urobili všetko, čo bude v ich silách, na poskytnutie tejto pomoci. Rovnako by som chcela zdôrazniť, že keď dôjde k nešťastiam takéhoto typu, je oveľa zložitejšie odstraňovať ich následky, ak sa udejú v chudobných krajinách a v chudobných regiónoch. V prípade Madeiry však musíme vziať do úvahy skutočnosť, že hospodárska základňa Madeiry bola postihnutá vzhľadom na svoju závislosť od cestovného ruchu, čím utrpela dvojnásobné škody. Jej prírodné krásy, prístupové cesty a kvalita života boli úplne zničené. Situácia je preto skutočne odlišná, keď sa takéto závažné problémy vyskytujú v chudobných krajinách a chudobných regiónoch, najmä v horských a turistických regiónoch, ako je to v prípade Madeiry.
<P>
Z tohto dôvodu je absolútne nevyhnutné, aby sme už viac nemuseli čakať na všetky úpravy vo Fonde solidarity, o ktoré sme požiadali a ktoré sme navrhli a ktoré sme znovu predložili. Musia sa vykonať okamžite, pretože vzhľadom na zmenu klímy sa tieto udalosti budú, žiaľ, neustále opakovať, a to najmä v najchudobnejších oblastiach Európy, pretože práve tieto oblasti postihujú v lete prívalové dažde a extrémne suchá.
<SPEAKER ID="296" NAME="Günther Oettinger" LANGUAGE="DE">
Vážený pán predsedajúci, vážené poslankyne, vážení poslanci, chcel by som vám poďakovať za možnosť prehovoriť k vám v tomto Parlamente o záplavách na Madeire.
<P>
Veľmi pôsobivým spôsobom ste sa obrátili na Komisiu so žiadosťou, aby poskytla pomoc Madeire v jej súčasnej situácii a aby preukázala európsku solidaritu. Komisia je na to pripravená. Presný postup musíme v nasledujúcich dňoch a týždňoch prerokovať v úzkej spolupráci s portugalskými orgánmi. Pravidlá fondu musíme a budeme dodržiavať. Tam, kde ponúkajú priestor, to Komisia využije v prospech Madeiry. V prvom rade je potrebné vyhodnotiť rozsah škôd a následne sa musí vypracovať a predložiť žiadosť o poskytnutie pomoci. Taký je postup. Generálne riaditeľstvo pre regionálnu politiku a môj kolega komisár Hahn v tejto súvislosti poskytnú poradenstvo a podporu.
<P>
Pani Estrelová požiadala o ďalší rozvoj kľúčovej smernice a pravidiel fondu. Komisia pred viac ako štyrmi rokmi predložila v tejto súvislosti návrh, ktorý Parlament podporil. Ešte stále sa však nachádza v Rade. Chcel by som však kvalifikovane povedať, že návrhy, ktoré sme v tom čase predložili, neposkytnú v tomto konkrétnom prípade lepšie možnosti pomoci. Je správne, že stredobodom našej politiky musí zostať oblasť prevencie. Vhodným nástrojom na to je práve politika súdržnosti.
<P>
Chcem vás ešte raz ubezpečiť, že Komisia urobí všetko, čo je v jej silách, aby pomohla ľuďom a správe na Madeire zvládnuť následky tejto strašnej katastrofy.
<SPEAKER ID="298" NAME="Predsedajúca">
Rozprava sa skončila.
<P>
Hlasovanie sa uskutoční počas prvej marcovej schôdze.
<P>
Písomné vyhlásenia (článok 149)
<SPEAKER ID="299" NAME="Maria Da Graça Carvalho  " LANGUAGE="PT">
Chcela by som vyjadriť hlboký zármutok a úprimnú sústrasť rodinám obetí prírodnej katastrofy, ktorá postihla Madeiru.
<P>
Chcem taktiež vyjadriť svoju solidaritu so všetkými obyvateľmi Madeiry, jej inštitúciami a regionálnou vládou. Žiadam solidaritu inštitúcií Európskej únie v súvislosti s urýchlenou a flexibilnou mobilizáciou Fondu solidarity, najmä pokiaľ ide o poskytnutie maximálnej možnej výšky finančných prostriedkov pri zohľadnení osobitného postavenia Madeiry ako ostrova a najvzdialenejšieho regiónu EÚ.
<P>
Vyzývam Európsku komisiu, aby zmobilizovala štrukturálne fondy - Európsky fond regionálneho rozvoja, Európsky sociálny fond a Kohézny fond -, a to na základe urýchlených a zjednodušených postupov.
<P>
Takisto vyzývam Európsku komisiu, aby prejavila dobrú vôľu a rokovala s príslušnými orgánmi o prerozdelení zdrojov zo štrukturálnych fondov na základe rámca Spoločenstva a zohľadnila pritom túto katastrofu.
<SPEAKER ID="992" NAME="José Manuel Fernandes  " LANGUAGE="PT">
Chcel by som vyjadriť svoju úprimnú sústrasť a solidaritu s obyvateľmi Madeiry, ich inštitúciami a regionálnou vládou v súvislosti s tragédiou z vyššej moci, ktorá sa odohrala 20. februára v autonómnej oblasti Madeira a ktorá po sebe zanechala niekoľko desiatok mŕtvych, nezvestných a vysídlených osôb, zranenia a obrovské materiálne škody. Táto situácia si vyžaduje rýchle a účinné opatrenia zo strany EÚ založené na solidarite. Z tohto dôvodu je potrebná čo najväčšia pohotovosť všetkých strán zúčastnených na prerozdeľovaní prostriedkov z Fondu solidarity, aby sa mohol bezodkladne zmobilizovať. Takisto je dôležité, aby sa flexibilným spôsobom zmobilizovali rôzne fondy Európskej únie, a to prostredníctvom zálohových platieb, zjednodušených postupov a vyššej miery spolufinancovania s cieľom splniť potreby autonómnej oblasti Madeira. Zasadzujeme sa za revíziu Fondu solidarity takým spôsobom, ako už o to požiadal Parlament. Tento fond musí fungovať ako núdzový fond so skrátenou čakacou lehotou a zvýšením dostupných prostriedkov.
<SPEAKER ID="300" NAME="Krzysztof Lisek  " LANGUAGE="PL">
Chcel by som vyjadriť sústrasť rodinám tých, ktorí zahynuli v dôsledku záplav a zosuvov pôdy spôsobených prívalovými dažďami na Madeire. Prírodu nemožno oklamať, a keďže nemôžeme zabrániť prírodným katastrofám, mali by sme urobiť všetko pre to, aby sme predchádzali ich ničivému vplyvu a poskytli pomoc ich obetiam. Vzhľadom na prírodné katastrofy a ostatné krízové situácie by Európska únia mala byť schopná urýchlene a efektívne konať pomocou primeraných zdrojov. V tejto súvislosti, ako som už zdôraznil v predložených pozmeňujúcich a doplňujúcich návrhoch k návrhu správy pána Danjeana o implementácii európskej bezpečnostnej stratégie a spoločnej bezpečnostnej a obrannej politiky, je potrebné zabezpečiť účinné fungovanie nástrojov zameraných na reakciu na krízové situácie, a to prostredníctvom dobrej organizácie riadiacich stredísk, ktorá bude v súlade s potrebou konať ako súčasť prvého a druhého piliera. Dobré plánovanie a efektívne riadenie týchto stredísk umožní úspešné vykonávanie opatrení na území členských štátov Európskej únie a ostatných štátov, ktoré potrebujú pomoc.
<P>
V rámci EÚ je potrebná najmä lepšia koordinácia záchranných, policajných, vojenských a protipožiarnych tímov. Malo by sa zohľadniť využívanie špeciálne trénovaných jednotiek, ako je poľská záchranná a pátracia jednotka národnej požiarnej služby, ktorá vlastní certifikát OSN.
