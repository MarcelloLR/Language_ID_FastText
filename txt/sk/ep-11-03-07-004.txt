<CHAPTER ID="004">
Vyhlásenia predsedníctva
<SPEAKER ID="008" NAME="Predseda">
Na úvod by som chcel uviesť trojicu informácií.
<P>
Chcem vás informovať, že písomné vyhlásenie 89/2010 získalo požadovaný počet podpisov. V dôsledku toho by som chcel oznámiť, že Európsky parlament ho práve prijal. Vyhlásenie sa týka jednostranného zavedenia vízovej povinnosti pre českých občanov zo strany Kanady. Európsky parlament očakáva, že Komisia a Rada podniknú okamžité opatrenia vzhľadom na rozhodnutie Kanady odobrať víza občanom Českej republiky. Rovnako očakávame väčšie odhodlanie Rady a Komisie v ich úsilí. Cítime úplnú solidaritu s občanmi Českej republiky, ktorí by ako členovia Európskej únie mali mať možnosť cestovať do Kanady bez víz.
<P>
Bod číslo 2: O štyri dni, v piatok 11. marca, si po siedmy raz pripomenieme Európsky deň obetí terorizmu. V tento deň v roku 2004 usmrtili bombové útoky v Madride takmer 200 ľudí. O 16 mesiacov neskôr zahynulo počas útokov v Londýne 52 ľudí. Terorizmus je útokom proti samotným základom demokracie. Terorizmus nemožno ospravedlniť a žiadny útok ani terorista nedokáže nikdy oslabiť ducha európskej solidarity alebo ducha európskej demokracie.
<P>
Bod číslo 3: S veľkým znepokojením sme prijali informáciu v súvislosti s piatkovou popravou piatich ľudí v Taiwane. Opätovné zavedenie trestu smrti v roku 2010 bolo de facto zrušením moratória platného od roku 2006. Európska únia a najmä Európsky parlament dlhodobo odsudzujú vykonávanie trestu smrti na celom svete. Vyzývam taiwanské orgány, aby zaviedli moratórium na vykonávanie tohto neľudského trestu a aby ho v budúcnosti odstránili zo svojho trestného zákonníka.
