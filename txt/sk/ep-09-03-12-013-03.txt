<CHAPTER ID="013-03">
3. Vyhostenie mimovládnych organizácií z Dárfúru
<SPEAKER ID="330" NAME="Predsedajúca">
Nasledujúcim bodom je rozprava o šiestich návrhoch uznesenia o vyhostení mimovládnych organizácií z Dárfúru.
<SPEAKER ID="331" NAME="Charles Tannock">
autor. - Vážená pani predsedajúca, dalo sa predpokladať, že sudánsky prezident Omar al-Bašír zareaguje na svoje obžalovanie Medzinárodným trestným súdom politickým gestom, vyhostením mimovládnych organizácií a agentúr poskytujúcich pomoc však posilnil svoju všeobecnú povesť surového tyrana, ktorý neberie ohľad na kritickú situáciu dlhodobo trpiacich ľudí v krajine, ktorej vládne.
<P>
Zriedka sa ešte stretneme s vyhláseniami, že to, čo sa stalo v Dárfúre, nie je genocída. Ešte zriedkavejšie sa objavujú názory, ktoré prezidenta Bašíra otvorene podporujú, hoci Čína sa, žiaľ, ako jediná stavia na jeho obranu, a to preto, že má veľký podiel na ťažobnom priemysle Sudánu.
<P>
Ako väčšina členov Parlamentu, aj ja vítam obžalobu prezidenta Bašíra Medzinárodným trestným súdom, ako aj medzinárodný zatykač na jeho osobu. Možno táto kauza nebude úspešná, predstavuje však dôležité gesto, ktorým svet manifestuje svoje opovrhovanie hrôzami, ktoré Omar al-Bašír v Dárfúre spáchal bez najmenších výčitiek svedomia.
<P>
Tiež som toho názoru, že obžaloba zlepší povesť Medzinárodného trestného súdu, ktorému sa doposiaľ mnohí vyhýbali, mocnosti ako USA nevynímajúc, zo strachu pred politicky motivovaným prenasledovaním. Áno, je fascinujúce, že Spojené štáty, ktoré nepatria medzi signatárske štáty Rímskeho štatútu, využili svoju pozíciu v Bezpečnostnej rade OSN, aby jednoduchšie dosiahli obžalovanie Omara al-Bašíra Medzinárodným trestným súdom.
<P>
Jediné možné východisko z tejto situácie je, aby Bezpečnostná rada vyhlásila obžalobu za neplatnú, na čo má podľa Rímskeho štatútu právo pod podmienkou, že Omar al-Bašír odíde do exilu a útlak a zabíjanie prestanú, a čiastočne uzná, že Sudán nikdy nepatril k signatárom Rímskeho štatútu.
<P>
Toto riešenie sa môže mnohým zdať ako nespravodlivý trest za zabíjanie v Dárfúre a skutočne udeľuje istú formu čiastočnej imunity, zbavilo by však Sudán hlavného protagonistu krviprelievania a pomohlo by ušetriť dlhodobo trpiacich obyvateľov Dárfúru od jeho pokračovania, pričom by Sudánu ako krajine umožnilo posunúť sa vpred. Samozrejme, ak Bašír odmietne, mal by byť v plnom rozsahu stíhaný podľa medzinárodného práva. Africká únia, Arabská liga a Čína by mali tieto skutočnosti prezidentovi Bašírovi objasniť, skôr ako bude pre neho i pre jeho krutý režim neskoro.
<SPEAKER ID="332" NAME="Catherine Stihler">
autorka. - Vážená pani predsedajúca, situácia v Dárfúre je zúfalá. Viete si predstaviť ľudské utrpenie ukryté v číslach štatistiky Organizácie Spojených národov? Podľa OSN potrebuje pomoc takmer 4,7 milióna ľudí - vrátane 2,7 milióna vnútorne vysídlených osôb.
<P>
Nemôžeme pripustiť, aby sa táto situácia zhoršovala, a dôrazne žiadam sudánsku vládu, aby odvolala rozhodnutie vypovedať 13 popredných mimovládnych organizácií z Dárfúru. Humanitárne agentúry v Dárfúre vedú najrozsiahlejšiu humanitárnu činnosť vo svete. Až dnes sme sa dozvedeli, že traja pracovníci organizácie Médecins Sans Frontières sú nezvestní. Odchod mimovládnych organizácií by mohol viesť k ešte väčším stratám na životoch v dôsledku ukončenia poskytovania zdravotníckych služieb a prepuknutia infekčných chorôb, ako sú hnačkové ochorenia a choroby dýchacích ciest. Ohrozené sú najmä deti.
<P>
Organizácia Spojených národov uviedla, že vyhostenie humanitárnych skupín by znamenalo riziko pre viac než milión životov. Chcela by som zdôrazniť prvoradú humanitárnu potrebu umožniť agentúram, aby pokračovali vo svojej práci pri záchrane životov. Ako povedal pán prezident Obama, je neprijateľné, aby bolo ohrozených toľko ľudských životov. Musíme dosiahnuť návrat týchto humanitárnych organizácií späť k svojej práci. Dôrazne žiadam svojich kolegov, aby podporili toto uznesenie.
<SPEAKER ID="333" NAME="Erik Meijer" LANGUAGE="NL">
Vážená pani predsedajúca, v Sudáne už mnoho rokov vládnu režimy založené na kombinácii vojenskej sily, arabskej národnej hrdosti a konzervatívneho výkladu islamu. Prvoradým cieľom týchto režimov bolo a stále je zachovať súdržnosť územia tohto obrovského štátu, ktorý obýva množstvo celkom rozdielnych národov. Tieto národy sú všetkými možnými prostriedkami nútené podrobiť sa úradnej moci hlavného mesta Chartúmu.
<P>
Z tohto dôvodu sa tu mnoho rokov bojuje proti separatistickému hnutiu na juhu krajiny, v oblasti, ktorá je prevažne nearabská a neislamská. Stále nie je isté, či si juh bude môcť naozaj slobodne uplatniť právo na osamostatnenie, ktoré sa má uskutočniť v roku 2011.
<P>
V západnom regióne Dárfúre sa tomuto osamostatneniu snaží vláda zabrániť všetkými prostriedkami. V tomto regióne stále pretrváva konflikt záujmov medzi kočujúcimi pastiermi a farmármi s usadlosťou. Vláda sa teraz o tento konflikt zaujíma. Vyľudnenie regiónu vyštvaním usadlých obyvateľov do susedného Čadu je dôležitým nástrojom na udržiavanie oblasti pod kontrolou. Túto špinavú prácu môže vláda urobiť bez zahraničných pozorovateľov, humanitárnych pracovníkov a sprostredkovateľov.
<P>
Pred mnohými rokmi požadoval parlamentný výbor pre zahraničné veci európsku vojenskú intervenciu. Takéto požiadavky sa stotožňujú s názormi určitých vrstiev miestnej verejnosti a vyvolávajú dojem, že bohatá a silná Európa môže uplatniť svoje riešenia na zvyšku sveta. V praxi to nie je riešenie, ktoré možno realizovať. A navyše ešte stále nie je jasné, aký cieľ by mala sledovať táto intervencia.
<P>
Mala by to byť dočasná humanitárna pomoc alebo založenie nezávislého štátu Dárfúr? v každom prípade by to Afrika považovala za nový prejav kolonializmu z Európy, najmä jej prospechárstva. Menej okázalou, ale pravdepodobne účinnejšou stratégiou je vydanie medzinárodného zatykača na prezidenta al-Bašíra a odhalenie vojnových zločinov. Zvonka sa musíte vždy podieľať na humanitárnej pomoci a prinášať mierové riešenia. Postihnuté skupiny obyvateľstva, ktoré sú väčšinou utečenci, si zaslúžia našu podporu vo svojom boji o prežitie.
<SPEAKER ID="334" NAME="Marios Matsakis">
autor. - Vážená pani predsedajúca, Parlament je veľmi znepokojený rozhodnutím sudánskej vlády vyhostiť humanitárne organizácie z Dárfúru, teda krokom, ktorý by mohol mať katastrofálne následky na stovky tisícov nevinných civilistov. Vieme, že pán komisár Michel, predsedníctvo EÚ, koordinátor humanitárnej pomoci OSN, pán prezident Obama a mnohí ďalší sa pokúsili zvrátiť toto rozhodnutie.
<P>
Keďže ide o veľmi chúlostivú záležitosť, s ktorou treba zaobchádzať citlivo, myslíme si, že skôr než tento Parlament prijme uznesenie, musíme sa usilovať využiť všetky možnosti na úspešné vyriešenie tejto záležitosti. Z tohto dôvodu budeme hlasovať proti tomuto uzneseniu, nie preto, že nesúhlasíme s jeho obsahom, ale z toho dôvodu, že si ešte musíme počkať na výsledky spomenutého úsilia. Považujeme to za najrozumnejšiu a najmúdrejšiu vec, ktorú môžeme teraz a za súčasných okolností urobiť.
<SPEAKER ID="335" NAME="Ewa Tomaszewska" LANGUAGE="PL">
Vážená pani predsedajúca, výsledkom krutej etnickej čistky v Dárfúre je približne 300 000 mŕtvych a 2,5 milióna utečencov. Humanitárnu pomoc potrebuje 4,7 milióna ľudí. Viac než 10 000 osôb utieklo do Čadu, kde je súčasťou mierovej misie jednotka poľskej armády. Obyvateľstvo je postihnuté jednou z najvážnejších humanitárnych kríz vo svete. Zástupcovia organizácií pre ľudské práva a humanitárnu pomoc, ako napríklad Polska Akcja Humanitarna alebo Médecins Sans Frontières, boli vyhostení z Darfúru. Medzinárodný trestný súd v Haagu vzniesol žalobu proti sudánskemu prezidentovi Omarovi al-Bašírovi, ktorý je zodpovedný za túto situáciu, za vojnové zločiny a zločiny proti ľudskosti, a vydal na neho zatykač. Súd ho obvinil zo schvaľovania genocídy, vraždenia a vysídľovania, ako aj z tolerovania mučenia a znásilňovania. V plnej miere podporujem rozhodnutie Medzinárodného trestného súdu. Požadujeme návrat humanitárnych organizácií do Dárfúru, aby mohli naďalej pomáhať obyvateľstvu.
<SPEAKER ID="336" NAME="Raül Romeva i Rueda" LANGUAGE="ES">
Vážená pani predsedajúca, myslím si, že toto uznesenie prišlo v rozhodujúcom okamihu z dvoch dôvodov. Po prvé - ako už bolo povedané a ja sa pripájam k blahoželaniam a oslavám - obvinenie prezidenta Bašíra poukazuje na dôležitosť vyriešiť túto situáciu v Dárfúre, hoci sa týka celého Sudánu. Poukazuje taktiež na skutočnosť, že medzinárodné spoločenstvo môže a musí konať, keď takéto situácie dosiahnu taký extrém ako v Sudáne.
<P>
V ideálnom prípade by bol prezident Bašír prinútený odstúpiť a bol by odovzdaný priamo Medzinárodnému trestnému súdu. Toto sa pravdepodobne nestane, ale reakcia medzinárodného spoločenstva sa musí držať tejto línie a tento postup sa nesmie spochybňovať.
<P>
Po druhé, humanitárna situácia taktiež vyžaduje, aby sme zaujali jasný postoj, pokiaľ ide o skutočnosť, ktorú sme dnes zistili, že traja pracovníci organizácie Médecins Sans Frontières boli unesení a v tomto okamihu nevieme, kde sú a v akých podmienkach sa nachádzajú, a že 13 mimovládnych organizácií, ktoré nedávno okrem iného poskytovali základnú pomoc a riešili základné potreby, bolo vyhostených.
<P>
Ich vyhostenie odhaľuje, že reakcia vlády je presným opakom reakcie, ktorá je potrebná a žiaduca a ktorá mala byť prijateľná pre Európsku úniu a predovšetkým pre celé medzinárodné spoločenstvo.
<P>
Nielenže je neprijateľná, ale vyžaduje konanie; na túto situáciu sa musí reagovať. Preto si myslím, že toto uznesenie je nevyhnutné a je absolútne dôležité, aby sme ho dnes prijali najvyšším možným počtom hlasov. Naliehavo žiadam svojich kolegov, aby tak urobili, a tým dali najavo, že sa nevyhýbame riešeniu takýchto problémov.
<P>
Na záver mám konkrétnu požiadavku na Úrad OSN pre ľudské práva: mal by začať vyšetrovanie, aby sa zistilo, či vyhostenie mimovládnych organizácií možno pridať do dlhého zoznamu vojnových zločinov, z ktorých sa sudánske orgány, samozrejme, musia zodpovedať.
<SPEAKER ID="337" NAME="Bernd Posselt" LANGUAGE="DE">
Vážená pani predsedajúca, pani komisárka, nachádzame sa vo veľmi zložitej situácii. Udalosti v Sudáne nie sú ani také nepochopiteľné ani také prekvapujúce, aby sme museli čakať, čo sa stane. Vojna proti obyvateľom južného Sudánu trvá už niekoľko desaťročí. Je to humanitárna pohroma, ktorú spôsobila genocídna politika pána al-Bašíra. Milióny ľudí, ktorí boli vysídlení, teraz bojujú o prežitie a v tejto situácii sa nenachádzajú týždne, ale mesiace a roky. To je jedna strana mince.
<P>
Na druhej strane je pravda, že sa nachádzame v situácii, v ktorej nesmieme ohrozovať prácu humanitárnych organizácií. Ich obavy a potreby musíme brať vážne. Akou cestou by sme sa teda mali vydať? Musíme sa zamerať na fakty. Faktom je, že pán al-Bašír celkom úmyselne vynaložil tento tlak na humanitárne organizácie. Každý, kto videl jeho demonštratívny výstup, jeho posmešný tanec pri tejto akcii proti humanitárnym organizáciám vie, že z jeho prejaveného postoja vidieť zámernú provokáciu.
<P>
Nesmieme sa nechať vyprovokovať. Nesmieme však ani mlčať, ako by chceli mnohí kolegovia. Ani toto by na diktátora nezapôsobilo. Z tohto dôvodu navrhujem, aby sme z uznesenia vypustili odseky 2, 5 a 6 a prijali navrhovanú zvyšnú časť.
<SPEAKER ID="338" NAME="Józef Pinior">
v mene skupiny PSE. - (PL) Vážená pani predsedajúca, mám tu list od 28 žien z Dárfúru, ktorým sa podarilo uniknúť z oblasti konfliktu, ktorý je adresovaný Africkej únii a Lige arabských štátov. V liste zo 4. marca 2009 ženy z Dárfúru podporujú zatykač vydaný Medzinárodným trestným súdom na sudánskeho vodcu Omara al-Bašíra. Po prvý raz za sedem rokov, počas ktorých súd pôsobí, bol vydaný zatykač na úradujúcu hlavu štátu. Vo svojom liste ženy z Dárfúru opisujú desivé scény násilia a znásilnení, ktoré sú v provincii súčasťou každodenného života, keď sa znásilnenie úmyselne využíva ako zbraň, aby ženy trpeli a boli poznamenané a aby sa zničila jednota a demoralizovala celá spoločnosť.
<P>
Omar al-Bašír reagoval na medzinárodný zatykač vypovedaním 13 medzinárodných charitatívnych organizácií zo Sudánu. Znamená to, že v nadchádzajúcich týždňoch nebude mať vyše milióna ľudí žijúcich v utečeneckých táboroch v Sudáne prístup k základným prostriedkom, ako je pitná voda, potraviny alebo lekárska starostlivosť. Nedostatok pitnej vody, ktorý sa v najbližších dňoch prejaví, spôsobí šírenie prenosných chorôb najmä v západnom Dárfúre. Svedkovia hovorili o prípadoch hnačky v tábore Zam-Zam a o prípadoch meningitídy v tábore Kalma. Prvé a hlavné obete rozhodnutia sudánskej vlády budú deti. Rozhodnutie Omara al-Bašíra vypovedať charitatívne organizácie z Dárfúru bude mať za následok ďalšie zločiny.
<P>
Uznesenie Európskeho parlamentu požaduje od OSN a Medzinárodného trestného súdu, aby vyšetrili, či posledné rozhodnutie sudánskeho prezidenta predstavuje vojnový zločin v rámci medzinárodného práva. Vláda Omara al-Bašíra nezaručuje sudánskym občanom právo na ochranu a pred medzinárodným spoločenstvom sa musí zodpovedať z porušenia tohto práva.
<SPEAKER ID="339" NAME="Leopold Józef Rutowicz" LANGUAGE="PL">
Vážená pani predsedajúca, jedna z najväčších ľudských tragédií v súčasnosti sa odohráva v Dárfúre. Jej iniciátorom je sudánsky prezident Omar Hassan al-Bašír. Takmer päť miliónov ľudí potrebuje okamžitú humanitárnu pomoc. Medzitým sa sudánska vláda rozhodla vyhostiť 13 popredných mimovládnych humanitárnych organizácií z Dárfúru. Rozšírenie nákazy po zastavení poskytovania lekárskej a potravinovej pomoci spôsobí v 21. storočí genocídu obrovského rozsahu. Uznesenie, ktoré podporujem, všetko nevyrieši, keďže v tomto prípade by sme mali prinútiť Africkú úniu a OSN, aby schválili vojenskú intervenciu na zastavenie tejto genocídy.
<SPEAKER ID="340" NAME="Urszula Krupa" LANGUAGE="PL">
Vážená pani predsedajúca, konflikt v Sudáne, ktorý má rasové, náboženské a hospodárske príčiny, trvá viac než 50 rokov. Vyžiadal si už vyše 3 miliónov obetí a prinútil viac než 4,7 milióna ľudí v regióne opustiť svoje domovy. Napriek pokusom dosiahnuť dohodu a napriek mierovým misiám OSN sa konflikt medzi arabskými a nearabskými obyvateľmi Dárfúru v poslednej dobe vystupňoval.
<P>
Posledným stupienkom najvážnejšej humanitárnej krízy vo svete, ktorá sa opäť dostala do pozornosti Európskeho parlamentu, bolo rozhodnutie sudánskej vlády vedenej prezidentom al-Bašírom vyhostiť 13 humanitárnych organizácií, ktoré poskytovali tak veľmi potrebnú pomoc v podobe potravín, liekov a lekárskej starostlivosti. Fotografie a filmy z Dárfúru, ktoré pohli divákmi po celom svete, nedokážu skutočne zobraziť krízu, ktorej čelia ľudia v tomto regióne, ktorí sa snažia emigrovať do susedného Čadu, ako aj do iných krajín a na iné kontinenty vrátane Egypta, Izraela, Spojených štátov, Kanady a Európy.
<P>
Prezident Sudánu, ktorý bol obvinený z vojnových zločinov, nie je sám, kto je zodpovedný za porušovanie ľudských práv vrátane masových znásilnení, únosov, vysídlení, hladu, epidémií a mučenia. Vinu nesie aj väčšina svetových mocností a ich vodcovia, ktorí sa pokúšajú navzájom na seba zvaľovať vinu za dodávanie zbraní alebo obohacovanie sa. Intervencia verejného žalobcu Medzinárodného trestného súdu, ktorý chcel obžalovať sudánskeho prezidenta a vydať na neho zatykač, má byť dokonca oslavou 10. výročia činnosti trestného súdu. Podľa niektorých ľudí by to mohlo byť pre Dárfúr katastrofou a mohlo by to viesť k ukončeniu tamojšej misie OSN.
<P>
Nie je to po prvý raz, čo sme protestovali a vyjadrili pobúrenie nad porušovaním ľudských práv v tomto regióne. Avšak predošlé rozsiahle uznesenie Európskeho parlamentu, ktoré požadovalo od medzinárodných orgánov uvalenie sankcií a pozastavenie hospodárskych činností, ktoré rozdúchavali plamene konfliktu, neprinieslo žiaden výsledok. Som presvedčená, že rozdúchavaním konfliktu sa zodpovedné osoby snažia o zjednotenie ľudí v Dárfúre pred referendom o osamostatnení od Sudánu v roku 2011.
<SPEAKER ID="341" NAME="José Ribeiro e Castro" AFFILIATION="PPE-DE">
Vážená pani predsedajúca, pravdou je, že sme vedeli o blížiacom sa príkaze vyhostiť mimovládne organizácie a z tohto dôvodu chcem opäť zdôrazniť, že mojou prioritou je pevné a jasné stanovisko, ktoré je taktiež pragmatické. Je veľmi jednoduché hrať sa na hrdinu v kilometre vzdialenej kaviarni.
<P>
Tí z nás, ktorí v júli 2007 prišli do Dárfúru a navštívili al-Geneinu, al-Fašír, Njalu a Kapkabiu a množstvo táborov pre vnútorne vysídlené osoby v okolí týchto miest, sme si v plnej miere vedomí utrpenia ľudí z Dárfúru a taktiež obrovskej práce, ktorú tu mimovládne organizácie vykonávajú. Z tohto dôvodu je nevyhnutné chrániť zvyšné mimovládne organizácie a všetkými prostriedkami sa snažiť, aby tam zostali, a taktiež v plnej miere podporovať organizácie vrátane náboženských charít, ktoré tam budú naďalej pôsobiť.
<P>
Podporujem taktiež vyvinutie väčšieho tlaku na Čínu, ktorá na jednej strane nevyvíja potrebný tlak na orgány v Chartúme a na druhej strane zdržuje alebo znemožňuje efektívnejšie opatrenia na úrovni OSN.
<P>
Podporujem taktiež myšlienku pána Tannocka, že "akékoľvek východisko je dobré východisko". Ak by prezident al-Bašír odišiel a jeho režim by sa zniesol zo sveta, bola by to úžasná úľava a pomoc pre ľudí z Dárfúru a Sudánu. Toto nie je trestné - trestné je pokračovať v tom, čo celé roky robíte.
<SPEAKER ID="342" NAME="Lidia Joanna Geringer de Oedenberg" AFFILIATION="PSE">
(PL) Vážená pani predsedajúca, podľa rôznych údajov si vojna v Dárfúre vyžiadala vyše 200 000 obetí. Často bola nazývaná ako najväčšia humanitárna kríza v dejinách a porovnávala sa s genocídou v Rwande v roku 1994. Podľa OSN takmer 5 miliónov Sudáncov potrebuje okamžitú pomoc.
<P>
Medzinárodný trestný súd vydal zatykač na súčasného prezidenta Omara Hassana al-Bašíra za údajné vojnové zločiny a zločiny proti ľudskosti. Sudánska vláda reagovala vyhostením 13 popredných mimovládnych organizácií, ktoré sa zapojili do úsilia o najväčšiu humanitárnu pomoc v dejinách. Rozhodnutie môže mať katastrofálne následky na ľudí v Dárfúre, ktorí ostanú bez prístupu k životne potrebnej lekárskej pomoci. Nekontrolované šírenie prenosných chorôb môže viesť k hromadným epidémiám, zvýšiť úmrtnosť najmä medzi deťmi, ktoré nebudú mať prístup k lekárskemu ošetreniu alebo k potravinovej pomoci, a tým stratia všetky nádeje na prežitie v týchto výnimočne zložitých podmienkach.
<P>
Vzhľadom na existujúcu situáciu by sme mali jasne odsúdiť rozhodnutie sudánskej vlády vyhostiť mimovládne organizácie z krajiny a žiadať o odvolanie rozhodnutia. Súčasne by sme mali požadovať, aby Komisia a Rada začali rozhovory s Africkou úniou, Ligou arabských štátov a Čínou s cieľom presvedčiť sudánsku vládu o možných katastrofálnych následkoch jej konania. Okrem toho by sme mali dôrazne podporovať činnosť Medzinárodného trestného súdu a jeho nepochybný príspevok k presadzovaniu spravodlivosti a humanitárneho práva na medzinárodnej úrovni, ako aj jeho aktivity zamerané na odstránenie nezákonnej činnosti.
<P>
V tejto súvislosti by sme mali oznámiť Sudáncom spolupracujúcim s prezidentom al-Bašírom, že odsúdenie vojnových zločinov a zločinov proti ľudskosti je teraz nevyhnutné, a mali by sme prinútiť sudánsku vládu, aby sama zastavila diskrimináciu aktivistov za ľudské práva, ktorí podporovali rozhodnutie súdu zatknúť prezidenta al-Bašíra. Mali by sme to uskutočniť čo najskôr, aby sa zabránilo ďalšej humanitárnej kríze, ktorá neodvratne ohrozuje Dárfúr.
<SPEAKER ID="343" NAME="Jürgen Schröder" AFFILIATION="PPE-DE">
(DE) Vážená pani predsedajúca, pani komisárka, dámy a páni, osobne som navštívil Dárfúr a bol som taktiež v susednom Čade s pánom Ribeiro e Castrom a z tohto dôvodu môžem v plnej miere podporiť to, čo povedal.
<P>
Je to tragédia a túto tragédiu sťažuje skutočnosť, že z dôvodu vyhostenia mimovládnych organizácií sa poskytuje len približne 60 % humanitárnej pomoci. Táto katastrofa by sa mohla stupňovať. Tri milióny ľudí sú závislé od našej pomoci. Vážená pani predsedajúca, pani komisárka, z tohto dôvodu si myslím, že veľmi dôležitý je odsek 4 uznesenia, v ktorom vyzývame jedinú svetovú veľmoc, ktorá má vplyv na tento región, Čínsku ľudovú republiku, aby presvedčila sudánsku vládu o odvolaní rozhodnutia o vyhostení mimovládnych organizácií.
<SPEAKER ID="344" NAME="Filip Kaczmarek" AFFILIATION="PPE-DE">
(PL) Vážená pani predsedajúca, sme svedkami vážnych udalostí, ktoré sa odohrávajú na poli medzinárodnej politiky. Sudánsky prezident, na ktorého bol vydaný zatykač, sa snaží pomstiť medzinárodnému spoločenstvu vyhostením politicky neutrálnych organizácií, ktoré sa usilujú poskytnúť humanitárnu pomoc trpiacim ľuďom v Dárfúre. Medzinárodné stanovisko, samozrejme, nemôže ignorovať skutočnosť, že sudánsky prezident zakázal činnosť mimovládnym organizáciám, napríklad organizácii Polska Akcja Humanitarna, ktorá sa posledných päť rokov zúčastnila na projektoch zásobovania vodou v regióne Dárfúr, aby pomohla sudánskym ľuďom. Piate svetové fórum o vode by mohlo poskytnúť dobrú príležitosť reagovať na správanie sudánskeho prezidenta, ako sme včera spomenuli v tejto rokovacej sále. Dúfam, že v Istanbule, v rámci politického kontextu, bude spomenutá záležitosť vypovedania mimovládnych organizácií pracujúcich v Dárfúre. Je veľkou iróniou, že fórum sa snaží vyriešiť problém nedostatku prístupu k vode, ktorý postihuje miliardy ľudí po celom svete. A v Dárfúre zatiaľ prezident al-Bašír vyhostí organizácie, ktoré sa snažia vyriešiť tento kľúčový problém. Na takýto krok musíme reagovať.
<SPEAKER ID="345" NAME="Vittorio Prodi" AFFILIATION="ALDE">
(IT) Vážená pani predsedajúca, dámy a páni, budem stručný. Vydiera nás diktátor, ktorý z miliónov ľudí v Dárfúre urobil obete a snaží sa zneužiť tieto obete na odvrátenie medzinárodných sankcií. Z tohto dôvodu nesmieme pristúpiť na takéto vydieranie.
<P>
Je zrejmé, že potrebujeme medzinárodnú koalíciu na vyvinutie tlaku na prezidenta al-Bašíra, aby sa vzdal tohto postoja. Nesmieme byť však slepí k skutočnosti, že skutočný dôvod, skutočná príčina týchto problémov je posadnutosť prírodnými zdrojmi. Nie je to náhoda, že najväčšie porušovanie ľudských práv sa odohráva v krajinách, kde sú významné prírodné zdroje a najmä v Číne, ktorá vyvíja tento tlak na prírodné zdroje. Z tohto dôvodu sa nemôžeme prestať zaoberať tým, ako vyriešiť jadro tohto problému, teda zaručiť každému na svete spravodlivý prístup k prírodným zdrojom - toto musíme urobiť.
<SPEAKER ID="346" NAME="Marie Anne Isler Béguin" AFFILIATION="Verts/ALE">
(FR) Vážená pani predsedajúca, pani komisárka, dámy a páni, chcela by som stručne podotknúť, že odsudzujeme všetky hrôzy v Dárfúre a že všetci chceme, aby sa urobilo všetko, aby združenia a mimovládne organizácie, ktoré hrajú rozhodujúcu úlohu v týchto prípadoch, mohli pokračovať vo svojej práci a neboli vyhostené. Chcela by som však položiť otázku pani komisárke.
<P>
Chcela by som vedieť, čo očakávate, čo očakáva Európska únia od Africkej únie. Jeden poslanec spomenul požiadavku na ozbrojenú intervenciu. V našom uznesení požadujeme od Komisie a Rady posilnenie úsilia pri pôsobení na vládu prostredníctvom Africkej únie. V iných krajinách ponechávame riešenie konfliktov na Africkej únii. Sme si vedomí postoja Africkej únie k prípadu al-Bašír. Zdá sa, že tu existuje dvojitý meter.
<P>
Akú stratégiu teda prijme Komisia vo vzťahu k Africkej únii, keďže hovoríme o africkom kontinente? Chceme aj v tomto prípade ponechať aktivitu a riešenie tohto konfliktu na Africkej únii?
<SPEAKER ID="347" NAME="Benita Ferrero-Waldner">
členka Komisie. - Vážená pani predsedajúca, tak ako vy, tak aj Európska komisia je hlboko znepokojená rozhodnutím Sudánu vyhostiť 13 medzinárodných mimovládnych organizácií, ako aj pozastaviť činnosť trom národným humanitárnym mimovládnym organizáciám a dvom národným mimovládnym organizáciám pre ľudské práva po podaní žaloby na prezidenta Bašíra Medzinárodným trestným súdom. Šesť z týchto medzinárodných mimovládnych organizácií vykonáva činnosť za pomoci humanitárneho fondu EÚ v celkovej výške 10 miliónov eur.
<P>
Tieto organizácie poskytujú základné služby miliónom Sudáncom v Dárfúre a iných oblastiach Sudánu. Zastavenie ich činnosti nie je preto len veľmi poľutovaniahodné, ale taktiež vážne zasiahne humanitárnu situáciu, ako ste už mnohí spomenuli. Vo svojom vyhlásení pán komisár Michel vyjadril hlboké znepokojenie a naliehavo žiada, "aby vláda Sudánu zvážila význam svojho rozhodnutia a okamžite umožnila týmto mimovládnym organizáciám návrat ku svojim aktivitám".
<P>
Ak sa neustále hodnotí celý účinok sudánskeho rozhodnutia, je zrejmé, že životy stoviek tisícov ľudí v Dárfúre sú ohrozené. Ihneď treba prijať vhodné opatrenia, keďže blížiace sa dažďové obdobie a každoročný hladomor čoskoro zhorší humanitárnu zraniteľnosť 4,7 milióna ľudí priamo postihnutých konfliktom.
<P>
Vieme, že vláda sa nechystá zmeniť svoje rozhodnutie na základe ďalšieho medzinárodného nátlaku, ktorý spochybňuje jej rozhodnutie vyhostiť mimovládne organizácie. Ak nevieme presvedčiť vládu, aby odvolala príkaz na vyhostenie, musíme zaangažovať sudánske orgány, aby sme zaviedli vhodný mechanizmus poskytovania pomoci. Z tohto hľadiska musíme považovať sudánsku vládu za plne zodpovednú za sľuby, že prevezme plnú zodpovednosť za poskytovanie humanitárnej pomoci.
<P>
Našou povinnosťou je taktiež prijať nevyhnutné opatrenia pre výnimočné prípady, pokiaľ ide o našu pomoc. Sudán je najväčšia humanitárna operácia Komisie: 110 miliónov eur v roku 2009. Spolu s ďalšími donormi ako Organizácia Spojených národov, mimovládne organizácie a ďalší humanitárni partneri, hľadá Komisia v súčasnosti čo najlepšie humanitárne riešenie, aby sa zabránilo dramatickým následkom. Nie je to jednoduchá úloha, keďže vyhostené mimovládne organizácie patrili medzi organizácie, ktoré sú schopné pracovať v takýchto náročných a vzdialených oblastiach.
<P>
Tieto opatrenia pre výnimočné prípady budú nepochybne vyžadovať spoluprácu a dohodu so sudánskymi orgánmi. V tejto súvislosti je nevyhnutné trvať na prísnom oddelení humanitárnych činností a politickej agendy.
<P>
Na politickom poli budeme musieť vyvíjať maximálny diplomatický tlak na sudánske orgány a povstalecké hnutia, aby sme v Dárfúre dosiahli mier. Budeme musieť vyvíjať nátlak aj na úplné vykonávanie Dohody o úplnom prímerí medzi severom a juhom. V stávke je veľa a my nesieme zodpovednosť za to, aby sa Sudán neocitol v nočnej more nestabilnej krajiny.
<P>
EÚ ako celok bude rešpektovať usmernenia Medzinárodného trestného súdu a so sudánskym prezidentom Bašírom bude udržiavať len základné kontakty. Ako som už spomenula, je dôležité, aby sme udržiavali dialóg s Chartúmom, ale mali by sme zabezpečiť, aby reakcia vlády na obžalobu Medzinárodného trestného súdu bola čo najmiernejšia. Ak prerušíme všetky vzťahy, zástancovia tvrdej línie vo vláde sa môžu pomstiť na civilistoch, humanitárnych pracovníkoch a pracovníkoch misie OSN v Sudáne UNMIS. Nedávne rozhodnutie vyhostiť niekoľko mimovládnych organizácií je podľa nás prvým krokom, za ktorým by mohli nasledovať situácie podobné tej súčasnej, ktorú musíme dôkladne monitorovať. Treba zabrániť najhoršiemu scenáru, a síce zastaveniu vykonávania Dohody o úplnom prímerí a pokusu vlády použiť vojenské riešenie dárfúrskej krízy.
<P>
Pokiaľ ide o Africkú úniu, môžem vám povedať, že s ňou udržiavame kontakt, ale v tejto chvíli vám neviem viac povedať.
<SPEAKER ID="348" NAME="Predsedajúca">
Rozprava sa skončila.
