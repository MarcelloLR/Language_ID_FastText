<CHAPTER ID="012">
Podvodné "adresárové spoločnosti" (napríklad European City Guides) (rozprava)
<SPEAKER ID="283" NAME="Predsedajúci">
Ďalším bodom rokovania je rozprava o otázke na ústne zodpovedanie, ktorú položila Rade pani Arlene McCarthyová v mene Výboru pre vnútorný trh a ochranu spotrebiteľa, o podvodných adresárových spoločnostiach (napríklad European City Guides) - B6-0152/2008).
<SPEAKER ID="284" NAME="Arlene McCarthy">
autor. - Vážený pán predsedajúci, jasným zámerom tejto otázky na ústne zodpovedanie je dosiahnuť konkrétne kroky a nápravu pre tisíce malých podnikov v rámci celej Európskej únie, ktoré každodenne okrádajú o milióny eur podvodné európske "adresárové spoločnosti". Tento Parlament obdržal stovky petícií a aj do kancelárií v našich volebných obvodoch prišlo obrovské množstvo korešpondencie od podnikov, ktoré sa stali obeťami týchto rozšírených podvodov voči malým podnikom.
<P>
Musíme samozrejme pripustiť, že na základe informácií od legitímnych vydavateľov zoznamov a databáz združených v Európskej asociácii vydavateľov telefónnych zoznamov a databáz (EADP) existujú tieto podvody už vyše 40 rokov. Bez akýchkoľvek pochybností však ide o podvod, ktorý si vyžaduje celoeurópsku odpoveď. Ako príklad by som chcela uviesť holdingovú spoločnosť Maiwolf, ktorá vlastní European City Guide a ďalšie podobné spoločnosti, a ktorej štruktúra predstavuje komplexnú sieť európskych podvodných spoločností zaregistrovaných, udomácnených a pôsobiacich v niekoľkých členských štátoch Európskej únie ako aj v krajinách Európskeho hospodárskeho priestoru (EHP), ako je Švajčiarsko a Lichtenštajnsko. Napriek právnym krokom a súdnym pokutám uvaleným v niektorých členských štátoch táto spoločnosť aj naďalej funguje, čo je doslova výsmechom európskej spolupráce v oblasti presadzovania práva. V Barcelone bolo potrebných celých sedem rokov súdnych konaní, kým sa túto spoločnosť konečne podarilo zatvoriť. Okamžite však začala opätovne vykonávať svoje obchodné aktivity vo Valencii. Holdingová spoločnosť Maiwolf je len špičkou ľadovca v sieti spoločností, ktoré vykonávajú podvodnú činnosť nielen na úrovni Európskej únie, ale aj na svetovej úrovni, pričom sa im, bohužiaľ, darí uniknúť spravodlivosti.
<P>
Podniky boli pri svojej odpovedi na otázky v liste od European City Guide ponechané v predstave, že odpovedajú na žiadosť o poskytnutie informácií, prípadne na žiadosť o aktualizáciu alebo opravu svojich údajov. Boli ponechané v domnienke, že ide o bezplatnú službu. Náhle však dostali facku v podobe faktúry znejúcej na niekoľko tisíc eur, o ktorej (ak vôbec) bola v pôvodnom liste uvedená zmienka len drobnými písmenami a vo veľmi nezrozumiteľnej a zavádzajúcej podobe. Rovnaká holdingová spoločnosť Maiwolf zároveň vlastí aj spoločnosti vymáhajúce dlhy, ktoré následne obťažujú, zastrašujú a vydierajú spomínané podniky, aby dlžnú čiastku zaplatili. Internetová stránka s názvom Zastavte European City Guide, ktorá vedie kampaň proti podvodom City Guide, sa tiež stala predmetom právnych hrozieb a internetový prevádzkovateľ týchto stránok ich musel zatvoriť. Musím však zároveň dodať, že som veľmi rada, že v súčasnosti už tieto stránky opäť fungujú.
<P>
Mnohé činnosti týchto podvodných spoločností sú očividne v rozpore so smernicou o klamlivej reklame z roku 1984. Potrebujeme kvalitnejšie a lepšie koordinované presadzovanie práva, aby sa nám podarilo uzavrieť právne medzery a nedostatky, ktoré spoločnosti tohto druhu zneužívajú. Chcela by som predsedníctvu oznámiť, že môj výbor bude monitorovať vykonávanie a transpozíciu smernice o klamlivej reklame a samozrejme aj novej smernice o nekalých obchodných praktikách. Obzvlášť nás zaujíma príklad rakúskej transpozície smernice o klamlivej reklame, podľa ktorej podnik nesmie byť viazaný zmluvou, pokiaľ sa svojim podpisom jasne a výslovne nezaviazal k jej podmienkam a ustanoveniam. Dúfam, že práve tento model bude predsedníctvu slúžiť ako príklad pri diskusiách s ostatnými členskými štátmi.
<P>
Smernica o nekalých obchodných praktikách nepomáha malým podnikom, pretože nepokrýva transakcie medzi podnikmi - dokonca ani v prípade malých podnikov. Členské štáty musia lepšie využívať cezhraničnú sieť na presadzovanie práva, aby už raz a navždy dosiahli koniec existencie a pôsobenia týchto kovbojských spoločností. Spoločne so svojimi kolegami poznám pocit frustrácie mnohých malých podnikov, ktoré už roky, nie mesiace, musia znášať obťažovanie a finančné straty.
<P>
Ak si skutočne myslíme, tak ako to tvrdíme, že malé podniky predstavujú chrbtovú kosť hospodárstva Európskej únie, potom je čas postaviť sa na ich obranu, obhajovať ich práva a brániť ich proti týmto podvodným praktikám. Vítam záujem a záväzok pani komisárky Kunevaovej monitorovať tieto činnosti. Monitorovanie samo osebe však neprinesie žiadané výsledky a neurobí z týchto spoločností aktívny cieľ. Domnievam sa, že je neprijateľné, aby sa sťažnosti zo strany podnikov stretávali s nečinnosťou a nezáujmom, a aby ten istý obchodník, ktorý stál za City Guide, získal povolenie pokračovať vo svojich podvodných praktikách bez toho, aby musel čeliť plnej moci európskeho práva. Z toho dôvodu dnes vyzývam členské štáty, aby naliehavo prijali opatrenia a uvedomili si závažnosť a zničujúce následky situácie, v ktorej umožňujú tomuto podvodníkovi naďalej okrádať naše podniky. Vyzývam členské štáty a predsedníctvo, aby sa počas tejto dnešnej diskusie zaviazali k tomu, že v tomto smere podniknú konkrétne kroky, a nebudú o týchto problémoch, o ktorých vieme už mnoho rokov, viesť iba ďalšie diskusie.
<P>
Vyzývam teda predsedníctvo, aby zodpovedalo tieto otázky a pracovalo spoločne na nájdení riešenia pre spomínané podniky, ktoré aj naďalej trpia týmito podvodmi.
<SPEAKER ID="285" NAME="Janez Lenarčič">
úradujúci predseda Rady. - (SL) Chcel by som sa poďakovať pani McCarthyovej za jej otázku. Zároveň ďakujem aj Výboru pre vnútorný trh a ochranu spotrebiteľa. Pri svojej odpovedi na položenú otázku sa pokúsim dodržať rámec, ktorý vymedzila pani McCarthyová.
<P>
Pokiaľ ide o prvú otázku, ktorá sa konkrétne týkala toho, aké opatrenia podnikli členské štáty na ukončenie činnosti podvodných adresárových spoločností, musím Vám oznámiť, že Rada do dnešného dňa neobdržala od členských štátov žiadny návrh riešenia. Podobne nebola informovaná ani o krokoch, ktoré členské štáty podnikli v smere ukončenia činnosti týchto spoločností, prípadne o zámeroch ich príslušných orgánov pokiaľ ide o výmenu údajov o týchto spoločnostiach.
<P>
Pokiaľ ide o druhú otázku, ktorá sa týkala krokov podniknutých v smere odstránenia právnych medzier pri transponovaní smernice o klamlivej reklame, za túto smernicu a jej vykonávanie je, na základe ustanovení článku 211 Zmluvy o založení Európskeho spoločenstva, zodpovedná Európska komisia. Z toho dôvodu sa domnievam, že by sa mal Európsky parlament s touto otázkou obrátiť na Európsku komisiu.
<P>
V súvislosti s týmito dvoma otázkami by som chcel ešte dodať, že k dnešnému dňu nebola Rada informovaná o žiadnych opatreniach, ktoré členské štáty iniciovali s cieľom upovedomiť podnikateľské prostredie o rizikách, ktoré predstavujú podvodné adresárové spoločnosti.
<P>
Pokiaľ ide o otázku týkajúcu sa rozšírenia pôsobnosti smernice o nekalých obchodných praktikách, v tejto veci môžem pani McCarthyovej potvrdiť, že táto smernica nepokrýva prípady popísané Výborom pre vnútorný trh a ochranu spotrebiteľa. Inými slovami, nepokrýva prípady podvodných obchodných postupov, ktorých cieľom sú malé a stredné podniky.
<P>
Dôvodom tejto skutočnosti je fakt, že rozsah uplatňovania dotyčnej smernice je obmedzený na vzťahy medzi podnikmi a spotrebiteľmi. Pokiaľ ide o možné rozšírenie pôsobnosti tejto smernice aj na vzájomné vzťahy medzi podnikmi, v tejto súvislosti môžem povedať len toľko, že Rada prijme stanovisko k tejto otázke hneď ako obdrží príslušný legislatívny návrh.
<P>
Chcel by som Vám však pripomenúť, že v Rade už prebehla diskusia o otázke, či by spomínaná smernica mala pokrývať aj obchodné postupy medzi podnikmi. Táto diskusia sa uskutočnila v dobe prijímania tejto smernice. Zároveň Vám pripomínam, že rozšírenie pôsobnosti smernice do podoby, v ktorej by pokrývala aj nekalé obchodné praktiky, ktoré nepoškodzujú spotrebiteľov, odmietla okrem Komisie aj väčšina členských štátov.
<P>
Bez ohľadu na túto skutočnosť však musím zdôrazniť, že naše podniky, vrátane malých a stredných podnikov, majú voči týmto praktikám legislatívnu ochranu. Chráni ich totiž smernica o klamlivej reklame.
<P>
Chcel by som svoju odpoveď ukončiť tým, že by som chcel v mene predsedníctva vyjadriť výslovný súhlas s názorom výboru, že nekalé a podvodné obchodné praktiky sú neprijateľné v akejkoľvek hospodárskej oblasti. Zároveň som presvedčený, že je voči podobným praktikám potrebné podniknúť konkrétne kroky.
<P>
Členské štáty riešia problém nekalých obchodných postupov v súlade s ustanoveniami ich vnútroštátnych právnych predpisov. Príklad European City Guide, ktorý ste spomenuli vo svojej otázke, sa tiež dostal pred súd minimálne v jednom členskom štáte.
<P>
Ešte raz by som sa Vám chcel poďakovať za Vašu otázku. Teraz budem veľmi pozorne počúvať ďalšiu diskusiu.
<SPEAKER ID="286" NAME="Simon Busuttil">
v mene skupiny PPE-DE. - (MT) Vážený pán predsedajúci, keď si otvoríte spomínaný adresár, nájdete v ňom stovky strán s tisíckami podnikov (ide totiž o objemnú a hrubú publikáciu) - často malých podnikov, ktoré sa v tomto adresári ocitli, pretože boli podvedené. Tieto podniky si neželali byť súčasťou spomínaného adresára, boli však doňho zahrnuté proti svojej vôli. Výbor pre petície Európskeho parlamentu obdržal približne 400 petícií od malých podnikov, ktoré sa ocitli v podobnej pasci. Domnievam sa, že táto otázka má tri rozmery. Po prvé, tieto malé podniky sa stali obeťami podvodu. Po druhé, táto otázka obsahuje aj cezhraničný a nadnárodný aspekt, a z toho dôvodu by mala byť predmetom záujmu Európy, Európskeho parlamentu, Rady a Komisie. A po tretie, spoločnosti ako "European City Guides" zarábajú na legislatívnych medzerách v existujúcich právnych predpisoch.
<P>
Aké kroky teda Európsky parlament podniká v tomto smere okrem krokov Výboru pre vnútorný trh a ochranu spotrebiteľa, o ktorých hovorila pani McCarthyová? Výbor pre petície vypracuje správu, ktorá sa bude zaoberať touto otázkou. Budem spravodajcom tejto správy, pričom správa bude mať štyri ciele. Po prvé, zameria sa na zvýšenie informovanosti o tomto veľmi vážnom probléme. Po druhé, bude vyzývať Radu a predovšetkým Komisiu, aby podnikli v tejto veci konkrétne kroky, pretože ak v súčasnosti nemôžu podniknúť nič, musia zabezpečiť, aby v budúcnosti boli v pozícii, z ktorej budú môcť konať. Po tretie, potrebujeme tiež zistiť, či existujú určité legislatívne nedostatky, pričom táto oblasť bude úlohou Výboru pre vnútorný trh a ochranu spotrebiteľa. A nakoniec, správa potrebuje obetiam spomínaných podvodov poskytnúť užitočné informácie. Pred prijatím tejto správy, ktoré sa očakáva pred koncom tohto roku, uskutoční Výbor pre petície konzultácie a stretnutia s obeťami týchto podvodov, sociálnymi partnermi aj Komisiou.
<SPEAKER ID="287" NAME="Genowefa Grabowska" LANGUAGE="PL">
Vážený pán predsedajúci, aktivity spoločností, ktoré vykonávajú nečestné obchodné a marketingové praktiky, si zaslúžia jedine naše odsúdenie. Musíme jednoznačne ochraňovať práva našich spotrebiteľov voči takýmto podvodným trhovým činnostiam a podporovať ich v boji proti spoločnostiam, ktoré sa v súčasnej európskej realite považujú za absolútne mimo dosahu zákona. Tisíce spoločností v celej Európe sa stávajú obeťami podvodov údajnej bezplatnej reklamy v obchodných katalógoch, za ktorú musia v skutočnosti zaplatiť sumu niekoľko sto až niekoľko tisíc eur. Vydavatelia týchto bezcenných katalógov - z obchodného ako aj reklamného hľadiska - sa nezameriavajú len na špecifické priemyselné odvetvia, medzi ktoré partia napríklad turistické agentúry, hotelieri, lekári, majitelia reštaurácií a dokonca aj vedecký svet, ale bohužiaľ oslovujú aj štátne agentúry a inštitúcie. Z toho dôvodu sa občania Európskej únie pýtajú, ako je možné, že pôvodcovia týchto praktík, ktorí boli dokonca identifikovaní podľa svojho mena a priezviska ako majitelia spoločností vydávajúcich tieto katalógy, mohli zarobiť majetky na podvodných a nekalých praktikách, ktoré zneužívajú strach malých európskych podnikateľov pred vydieračskými spoločnosťami a súdmi.
<P>
V tejto súvislosti žiadam slovinské predsedníctvo - pričom k predsedníctvu sa obraciam viac ako ku Komisii - aby iniciovalo koordináciu činností zo strany členských štátov, predovšetkým v oblasti výmeny informácií a vzájomného varovania voči tomuto typu podvodných praktík s cieľom posielať si navzájom informácie o majiteľoch a správnych radách týchto spoločností, a aby tiež navrhlo zavedenie prísnejších trestných sankcií pre tento typ aktivít. Pokračujúci stav súčasnej situácie by znamenal podkopanie dôvery podnikov a občanov v Európskej únii v spoločný trh a zároveň by zmazal rozdiely medzi čestnými podnikateľmi a aktivitami, ktoré sú svojim charakterom podobné mafii.
<SPEAKER ID="288" NAME="Diana Wallis">
v mene skupiny ALDE - Vážený pán predsedajúci, chcela by som sa poďakovať pani McCarthyovej a Výboru pre vnútorný trh a ochranu spotrebiteľa za položenie tejto otázky. Musím povedať, že by ma zo strany Rady potešila trochu razantnejšia odpoveď.
<P>
Súčasná situácia je absolútne neprijateľná, pričom by som v tejto súvislosti rada začala svoje vystúpenie jedným priznaním. Začiatkom osemdesiatych rokov minulého storočia som pôsobila ako právnička v Spojenom kráľovstve, založila som však svoju prax spoločne s právnikom v Nemecku. Začali sme dostávať požiadavky, že sme svoju prax propagovali v European City Guide, a dokonca aj ako právnici sme sa cítili ohrození a zastrašení. Ak teda aj právnici majú strach z týchto ľudí, ako sa majú cítiť obyčajné malé a stredné podniky?
<P>
Zvláštnosťou tejto situácie však je, že aj keď by právne predpisy EÚ mali byť schopne na ňu poskytnúť primeranú odpoveď, zjavne sa im to nedarí ani 20 alebo 30 rokov potom, čo sa tieto praktiky prvýkrát objavili. Práve naopak, ak si prečítate niektoré z výstražných listov od týchto ľudí, nájdete v nich dokonca citácie právnych predpisov EÚ, ktorými svoje obete ešte viac zastrašujú. A aká je reakcia Rady na tieto skutočnosti? Obávam sa, že nasledujúca reakcia nestačí: skúsime sa pozrieť na klamlivú reklamu a budeme o nej premýšľať. Po tridsiatich rokoch už skutočne potrebujeme čosi viac.
<P>
Čo majú ľudia v takej situácii robiť? Potrebujeme usporiadať dôkladnú diskusiu o tom, či je potrebné nanovo vymedziť kto a čo sa rozumie pod pojmom spotrebiteľ. Snažili sme sa na túto skutočnosť upozorniť už počas diskusie o zmluvnom práve. Ak chceme tento problém vyriešiť, potrebujeme zájsť ďalej a hlbšie.
<P>
Nakoniec, ak sú členské štáty príliš nesmelé alebo vystrašené, aby sa zaoberali touto otázkou, dovoľte mi predložiť iný návrh, ktorý je v tomto prípade možno trochu sporný. Ak nám Komisia ponúkne dostatočne silný systém kolektívnej nápravy - nazvime ho systémom pre hromadné žaloby - možno budú môcť občania sami podniknúť potrebné kroky, ak to za nich nikto iný neurobí. Toľko k môjmu návrhu.
<SPEAKER ID="289" NAME="Mairead McGuinness" AFFILIATION="PPE-DE">
Vážený pán predsedajúci, so štvorročným oneskorením konečne vedieme diskusiu o European City Guides. Ako už upozorňovali aj iní kolegovia predo mnou, nedokázala by som ani uniesť tú kopu sťažností, ktorú som v súvislosti s týmto problémom dostala. Európa je kritizovaná za to, že nemá dostatočný kontakt so svojimi občanmi, a tu sa nám ponúka skutočne ideálna príležitosť - pričom toto tvrdenie adresujem Rade - spojiť sa s ľuďmi, ktorí majú skutočný problém, a ktorí sa obracajú na svojich poslancov v Európskom parlamente so žiadosťou o ponúknutie riešenia.
<P>
Tento problém sa netýka len podnikov. Počula som napríklad aj o prípadoch školských administratívnych pracovníkov, ktorí omylom vyplnili a podpísali spomínanú ponuku, a potom zo strachu zaplatili požadované čiastky. Tragickou vecou v súvislosti s European City Guides je fakt, že tento postup funguje, pretože ľudia sa cítia ohrození a majú strach. Bez ohľadu na to, či ľudia zaplatia alebo nie, ich zastrašovanie a zneužívanie pokračuje. Ide však o európsky problém, ktorý si vyžaduje európske riešenie. Domnievam sa, že existuje malý dôvod na oslavu vzhľadom na fakt, že môj kolega, pán Simon Busuttil, pripravuje v tejto veci správu a zhromažďuje informácie, myslím si však, že Rada potrebuje byť v súvislosti s touto otázkou trochu viac aktívna, a to isté platí aj o Komisii.
<P>
Táto otázka je veľmi konkrétna a súvisí s ňou päť kľúčových oblastí, ktoré je potrebné vyriešiť. Podľa mňa ide o problém obrovských rozmerov, ktoré však potrebujeme vyčísliť. Výmena informácii je vynikajúcou myšlienkou, ak však výsledným opatrením nebudú konkrétne kroky, mohla by spôsobiť frustráciu. Musíme uzavrieť existujúce právne medzery. V Írsku napríklad tým, ktorí sa zapojili do European City Guide, citujeme európske právo. Hovoríme im, že sa ich prípad dostane pred súd v inom členskom štáte, a že budú pokutovaní a penalizovaní. Dostávajú telefonáty, v ktorých zaznievajú z druhej strany početné vyhrážky voči ich osobe a ich spolupracovníkom. Táto situácia je jednoducho neprijateľná. Jednoznačne potrebujeme nanovo vymedziť pojem spotrebiteľa, pretože, ako som už povedala, tento problém sa netýka iba podnikov. Chcem však zdôrazniť svoj predchádzajúci bod. Máme jedinečnú príležitosť ukázať ľuďom v celej Európe, že aktívne konáme vo veciach, ktoré sa ich priamo dotýkajú. Chopme sa dnes tejto príležitosti a nepremárnime ju len slovami, po ktorých nebudú nasledovať žiadne činy.
<SPEAKER ID="290" NAME="Marian Harkin" AFFILIATION="ALDE">
Vážený pán predsedajúci, veľkou výhodou mnohých týchto podvodných adresárových spoločností je fakt, že sa nachádzajú v inom členskom štáte, takže, ak nejakým spôsobom nezakročí Európska únia, ich postavenie je v podstate nedotknuteľné. Tieto spoločnosti zároveň vyvolávajú v ľuďoch strach. Mnohí z týchto ľudí sú malými podnikateľmi bez akejkoľvek právnej pomoci alebo poradenstva, a veľká časť z nich sa po mnohých rokoch vydierania nakoniec vzdá a zaplatí požadovanú sumu.
<P>
Podobne, ako v prípade mnohých mojich predrečníkov, aj moja kancelária je doslova zasypávaná sťažnosťami, ktoré však zvyčajne pochádzajú od živnostníkov: inštalatérov, zubárov, lekárov a ľudí, ktorí sa stali terčom European City Guide. Títo ľudia sa cítia byť v tejto veci osamotení, majú pocit, že urobili zlé rozhodnutie, dali sa nachytať, a v určitom smere za to takmer obviňujú sami seba.
<P>
Zdá sa mi neuveriteľné, že väčšina členských štátov si neželá rozšíriť pôsobnosť smernice, aby sa ňou upravovali aj vzťahy medzi podnikmi. Zaujímalo by ma, či je to preto, že obeťami týchto podvodov sú iba malé podniky, a nie veľké korporácie. Domnievam sa, že naši občania si zaslúžia zo strany Rady a Komisie intenzívnejšie a kvalitnejšie kroky, než dostávajú v súčasnosti. Myslím si, že súčasná situácia nie je dostatočne uspokojivá a vyzývam Radu, aby s ňou okamžite niečo urobila.
<SPEAKER ID="291" NAME="Malcolm Harbour" AFFILIATION="PPE-DE">
Vážený pán predsedajúci, pôjdem rovno k veci. Chcel by som nasledujúce vety adresovať slovinskému predsedníctvu, ktoré podľa môjho názoru odvádza výbornú prácu. Pán minister Lenarčič, dovoľte mi uviesť štyri body, ktoré by ste mohli spomenúť na nasledujúcom zasadnutí Rady pre konkurencieschopnosť.
<P>
Po prvé, mali by ste vyzvať Komisiu, aby mechanizmus SOLVIT - ktorý by sa mal zaoberať každou jednotlivou sťažnosťou súvisiacou s vnútorným trhom, nielen trhovo orientovanými sťažnosťami - umiestnila pevne do svojho programu. Vyzvite ju, aby nechala obiehať informácie, ktoré sú v súčasnosti dostupné na nezávislých internetových stránkach, a aby sa tieto informácie stali súčasťou jej poslania. Na spomínaných stránkach je uvedených množstvo komplexných informácií, pričom by sme sa mali hanbiť, že túto iniciatívu museli vyvinúť dotknutí ľudia samostatne a bez našej pomoci. Tento krok by sa dal uskutočniť okamžite a bola by to Vaša prvá úloha.
<P>
Vašou druhou úlohou by bolo zdôrazňovať všetkým Vašim kolegom, že ich informačné služby pre podnikateľov (pretože každý z nich má k dispozícii služby určené malým a stredným podnikateľom) by mali podnikateľom dané informácie sprostredkovávať v ich vlastnom jazyku, pričom by ste mali použiť skutočne len veľmi skromnú časť svojho rozpočtu, aby ste týmto podnikateľom vysvetlili, o čo vlastne ide.
<P>
Po tretie, poskytnite tieto informácie aj svojim orgánom činným v trestnom konaní. Zároveň povedzte Komisii a ľuďom zodpovedným za spoluprácu v oblasti ochrany spotrebiteľa, aby tieto informácie zahrnuli do svojho programu. Nebude si to vyžadovať veľké úsilie, pretože tieto informácie už existujú. Z toho dôvodu to nebude veľmi zložitá úloha. To bola teda tretia vec, ktorú by ste mali urobiť.
<P>
Tou štvrtou vecou by bolo povedať Vašim kolegom nasledujúce slová: tieto praktiky sú na základe ustanovení smernice o nekalých obchodných praktikách absolútne nezákonné, ak sa vykonávajú voči jednotlivým spotrebiteľom. Každý vie, že je to pravda. Dotknuté podniky majú v podstate v tomto prípade postavenie súkromného spotrebiteľa. V rámci procesu vykonávania tejto smernice v jednotlivých členských štátoch (pričom musím len tak mimochodom poznamenať, že členské štáty si za vykonávanie tejto smernice nezaslúžia veľkú pochvalu, dokonca aj môj vlastný členský štát v tejto oblasti výrazne zaostáva) by ste do tohto procesu mohli veľmi jednoducho zahrnúť aj ustanovenie, na základe ktorého by proces vykonávania zahŕňal konkrétne aj zoznamy a databázy a malé podniky. Toto opatrenie by si nevyžadovalo veľké úsilie.
<P>
Toto sú teda štyri návrhy na konkrétne kroky. Preto sa na Vás teraz pán minister obraciam, aby som Vám povedal, že očakávame, že sa tieto kroky objavia v nasledujúcom programe zasadnutia Rady pre konkurencieschopnosť. Ako môžeme hovoriť malým podnikom, aby sa zúčastňovali na vnútornom trhu, ak im nedokážeme poskytnúť ani tie najjednoduchšie záruky v takej jednoduchej veci, ako je táto? Je to zo strany nás všetkých hanebné zanedbávanie našich povinností v oblasti jednotného trhu.
<SPEAKER ID="292" NAME="Richard Corbett" AFFILIATION="PSE">
Vážený pán predsedajúci, European City Guide a podobné katalógy a zoznamy predstavujú vo svojej podstate skupinu podvodníkov. Naše právne predpisy však nie sú dostatočne kvalitné, aby sme sa s týmito podvodníkmi dokázali vysporiadať. Aj táto otázka mala byť položená Komisii v súvislosti s iniciovaním nového legislatívneho návrhu na sprísnenie príslušných právnych predpisov, ktoré by nám umožnilo vyriešiť tento problém. Kým sa tak však stane, moje odporúčanie akémukoľvek malému podniku, ktorý musí čeliť požiadavkám zo strany European City Guide a podobných zoznamov a katalógov, je veľmi jednoduché: neplaťte a ignorujte tento tlak.
<P>
Bola založená organizácia s názvom "Zastavte European City Guide", ktorá združuje obete tejto spoločnosti. Ich internetová stránka však musela byť zrušená z dôvodu tlaku a právnych hrozieb namierených voči internetovému poskytovateľovi týchto stránok s cieľom dosiahnuť ich zrušenie. Z toho dôvodu poskytujem tejto organizácii priestor na svojej internetovej stránke, aby mohli aj naďalej šíriť informácie a tom, akým spôsobom sa môžu podniky chrániť pred týmito praktikami. V tejto veci potrebujeme podniknúť razantné kroky a potrebujeme ich podniknúť čo najskôr.
<SPEAKER ID="293" NAME="Marcin Libicki" AFFILIATION="UEN">
(PL) Vážený pán predsedajúci, dovoľte mi zablahoželať pani McCarthyovej k vynikajúco pripravenej otázke na ústne zodpovedanie o nekalých praktikách reklamných spoločností vychádzajúcich z príkladu "European City Guides". Výbor pre petície, ktorému predsedám, poveril pána Busittila vypracovaním správy o tejto otázke. Obdržali sme obrovské množstvo petícií so sťažnosťami konkrétne na tieto praktiky. Pán komisár povedal, že Komisia neobdržala žiadne podobné sťažnosti, ktoré by ju mali viesť k tomu, aby v tejto veci iniciovala vyšetrovanie. Ja to však vidím tak, že táto diskusia spolu s diskusiu, ktorá sa bude konať o správe pána Busittila, bude dostatočným dôvodom na to, aby Komisia podnikla v tejto veci potrebné kroky, vzhľadom na fakt, že tieto praktiky sú nesmierne nečestné a spôsobujú problémy malým podnikateľom a obyčajným ľuďom - inými slovami, ľuďom, ktorí nedisponujú armádou právnikov na svoju ochranu.
<P>
Vyzývam Komisiu, aby v tejto veci podnikla potrebné kroky.
<SPEAKER ID="294" NAME="Brian Crowley" AFFILIATION="UEN">
Vážený pán predsedajúci, zaoberal som sa až 19 prípadmi ľudí, ktorí boli v súvislosti s European City Guide podvodne pripravení o svoje peniaze a stali sa obeťami vymáhania dlhov. V 17 zo spomínaných 19 prípadoch išlo o malé podniky, ktoré zamestnávali najviac troch ľudí. A v šiestich z týchto 17 prípadov išlo o starších ľudí vo veku nad 60 rokov, ktorí so strachom čakali, kedy na ich dvere zaklope poštár s listom od právneho zástupcu spomínanej spoločnosti.
<P>
To, k čomu tu v skutočnosti došlo, bolo prekrútenie zákona o predaji tovarov a poskytovaní služieb, prípadne smernice o nekalých obchodných praktikách, o ktorej hovoril pán Harbour. Samo osebe to predstavuje podvod, pretože ak sa na niečom dohodnete, potom očakávate za svoje peniaze určitú protihodnotu. V skutočnosti však zámerne došlo k nesprávnemu opisu poskytovanej služby. Podobne ako niektorí moji predrečníci, aj ja sa domnievam, že túto záležitosť by bolo najvhodnejšie riešiť na úrovni Komisie. Bolo by však správne, aby bola s touto situáciou oboznámená aj Rada pre konkurencieschopnosť a každý minister, ktorý by bol zároveň zmocnený zaviesť právne predpisy na národnej úrovni. Tieto opatrenia by sa dali zaviesť v kratšom čase, než predloženie revidovanej európskej smernice o tejto otázke.
<SPEAKER ID="295" NAME="Arlene McCarthy" AFFILIATION="PSE">
Vážený pán predsedajúci, chcela by som zopakovať slová svojich predrečníkov. Musíme sa už v súvislosti s touto otázkou prestať vyhýbať zodpovednosti. Musíme týmto spoločnostiam znemožniť naďalej s nami hrať hru s názvom "chyť ma ak to dokážeš". Presne túto hru s nami totiž hrajú. Pán minister, neopustím toto plenárne zasadnutie, kým od Vás nedostanem nejaké záruky o podniknutí potrebných krokov.
<P>
Pán Harbour Vám ponúkol určité odporúčania, ja by som však bola rada, keby ste upozornili na určité konkrétne veci, na ktoré som upozornila aj ja vo svojom úvodnom prejave. Mám v úmysle na pracovnej skupine Rady upozorniť na rakúsky model, kde sú na základe smernice o klamlivej reklame tieto praktiky už zakázané. Nie všetky členské štáty ju však uplatňujú rovnako. Mohli by ste preto požiadať aj ďalšie členské štáty, aby nasledovali príklad rakúskeho modelu a zakázali tieto praktiky zavedením pozmeňujúcich a doplňujúcich návrhov do svojich vnútroštátnych právnych predpisov.
<P>
Chcela by som tiež požiadať Radu, aby sa dohodla na cezhraničnej sieti pre presadzovanie práv spotrebiteľov. Žiadam Vás, aby ste ich inštruovali prijať, vyšetriť a podniknúť kroky vo veci adresárových spoločností v rámci cezhraničnej siete na presadzovanie práva. Tieto opatrenia by nám, podľa môjho názoru, umožnili podniknúť určité kroky neprieč hranicami a zabránili by tak týmto ľuďom uniknúť spravodlivosti. Ak by ste nám mohli tieto opatrenia potvrdiť, myslím si, že každý z nás by dnes z tejto miestnosti odchádzal o trochu šťastnejší.
<SPEAKER ID="296" NAME="Janez Lenarčič">
úradujúci predseda Rady. - (SL) Vážený pán predsedajúci, ďakujem Vám veľmi pekne za slovo. Chcel by som sa zároveň poďakovať všetkým prítomným poslancom, ktorí sa zúčastnili tejto diskusie.
<P>
Dovoľte mi hneď na začiatku objasniť jednu vec. Žiadny člen Rady ani predsedníctva a žiadny členský štát nepodporuje pokračovanie alebo existenciu podvodných praktík na vnútornom trhu vytvorenom Európskou úniou. Práve naopak, a práve preto je táto dnešná diskusia taká vítaná a preto ju vítam aj ja osobne v mene predsedníctva.
<P>
Po druhé, môžem vás ubezpečiť, že predsedníctvo zaregistrovalo jednomyseľné požiadavky na zintenzívnenie opatrení a podniknutie okamžitých krokov. Môžete sa spoľahnúť, že tieto požiadavky odovzdáme aj našim partnerom v Rade.
<P>
Po tretie, som nesmierne rád, že sa Výbor pre petície rozhodol v tejto veci vypracovať osobitnú správu. Veľmi sa na správu pána Busuttila tešíme. Mala by byť ďalším stimulom pre prijatie vhodných opatrení na európskej úrovni.
<P>
Chcel by som však upozorniť na jednu vec. Pani McCarthyová, spomenuli ste príklad, ktorý nám ukázalo Rakúsko. Dobré príklady sú určite vhodnou motiváciou pre ostatných, aby ich nasledovali. Dúfam a verím, že aj táto diskusia pri tom zohrá určitú pozitívnu úlohu. Napriek tomu však musím zdôrazniť, že za transpozíciu smerníc je zodpovedná Komisia.
<P>
Už tu dnes bolo povedané, a spomínali ste to aj Vy vo svojej otázke, že tento problém súvisí s dvoma smernicami. Smernicu o nekalých obchodných praktikách nie je možné pre túto oblasť uplatňovať. Jedným z riešení by mohlo byť nanovo vymedziť pojem spotrebiteľa, prípadne rozšíriť rozsah uplatňovania spomínanej smernice. Očakávam, že pri prijímaní rozhodnutia v tejto otázke budú na stole obe tieto návrhy.
<P>
Sme si vedomí, že smernica o nekalých obchodných praktikách sa uplatňuje len krátku dobu. Je v platnosti len od decembra minulého roku, preto si myslím, že v dohľadnom čase budeme musieť zhodnotiť jej uplatňovanie.
<P>
Po druhé, ešte raz by som chcel zdôrazniť, že túto oblasť pokrýva smernica o klamlivej reklame. Klamstvá a podvody tohto druhu v sebe jednoznačne zahŕňajú aj klamlivú reklamu, čo znamená, že už v súčasnosti sú k dispozícii určité prostriedky právnej nápravy.
<P>
Nakoniec mi dovoľte povedať, že som veľmi pozorne sledoval túto diskusiu, a že predsedníctvo bude o atmosfére tohto plenárneho zasadnutia informovať členov Rady.
<SPEAKER ID="297" NAME="Predsedajúci">
Rozprava sa skončila.
<P>
Písomné vyhlásenia (článok 142)
<SPEAKER ID="980" NAME="James Nicholson  " AFFILIATION="PPE-DE">
písomne. - European City Guide a jemu podobné praktiky predstavujú podvodné aktivity, ktoré sa špecificky zameriavajú na malé a stredné podniky. Vyzývajú spoločnosti, aby sa prihlásili do adresárových služieb, ktoré ponúkajú ako bezplatné.
<P>
Na základe pochybných a komplexných informácií, ktoré sú na prihláške uvedené drobnými písmenami, však tieto schémy následne veľmi výhražným a zákerným spôsobom obťažujú dotyčných ľudí a požadujú od nich peniaze. Paradoxné je, že tieto podvodné spoločnosti pritom citujú právo Európskej únie, s cieľom ešte viac zastrašiť svoje obete.
<P>
Tieto podvodné praktiky samozrejme neprinášajú spotrebiteľom ani podnikateľom žiadnu hodnotu. V skutočnosti si robia výsmech z mnohých európskych právnych predpisov, napríklad zo smernice o klamlivej reklame z roku 1984. Tento problém sa objavuje v mnohých krajinách Európskej únie a z toho dôvodu si vyžaduje naliehavé opatrenia.
<P>
Riešenie tohto problému spočíva v spolupráci na úrovni EÚ, ktorej konkrétnym výsledkom by mali byť sprísnené právne predpisy. Musíme zabezpečiť, aby akákoľvek smernica EÚ, ktorá bude riešiť túto otázku, neobsahovala žiadne právne medzery, a aby bola v uspokojivej miere vykonávaná vo všetkých členských štátoch.
<P>
Vyzývam Radu a Komisiu, aby pomáhali práci Parlamentu a uskutočnili kroky, ktoré by odrážali naliehavosť tejto situácie. Keď už vyzývame naše malé a stredné podniky, aby súťažili v rámci jednotného trhu, musíme aspoň vytvoriť záruky pre ich ochranu voči týmto nechutným podvodom.
