<CHAPTER ID="006">
Usmernenia pre rozpočet na rok 2012 - ostatné oddiely (rozprava) 
<SPEAKER ID="011" NAME="Predsedajúca">
Rokovanie bude teraz pokračovať. Prvým bodom je správa pána Josého Manuela Fernandesa v mene Výboru pre rozpočet o usmerneniach pre rozpočtový postup na rok 2012, oddiel I - Európsky parlament, oddiel II - Rada, oddiel IV - Súdny dvor, oddiel V - Dvor audítorov, oddiel VI - Európsky hospodársky a sociálny výbor, oddiel VII - Výbor regiónov, oddiel VIII - Európsky ombudsman, oddiel IX - Európsky dozorný úradník pre ochranu údajov, oddiel X - Európska služba pre vonkajšiu činnosť (2011/2017 (BUD)).
<SPEAKER ID="012" NAME="José Manuel Fernandes" LANGUAGE="PT">
Predovšetkým mi dovoľte, aby som sa pozdravil vám, pani predsedajúca, aj pánovi komisárovi a všetkým kolegom poslancom, ktorí sú tu. Dovoľte mi začať poďakovaním všetkým tým, ktorí sa zúčastnili na tejto správe, najmä tieňovým spravodajcom z rôznych politických skupín.
<P>
Výsledkom práce je široký konsenzus, ako dokázalo hlasovanie vo Výbore pre rozpočet minulý týždeň, kde bola správa schválená pomerom 34 hlasov k 1 a 1 sa zdržal hlasovania. Cieľom tejto správy je zosúladiť sa so súčasnou situáciou: s ekonomickou, finančnou a sociálnou situáciou, s ktorou zápasíme, s krízou, ktorú zažívame, a zároveň s tým, čo európska verejnosť vyžaduje od Európskej únie a jej inštitúcií.
<P>
Budeme mať rozpočet plný obmedzení a úspor, no zároveň rozpočet, ktorý bude musieť poskytnúť inštitúciám a Parlamentu prostriedky na uskutočnenie európskych projektov a na splnenie očakávaní európskej verejnosti.
<P>
Naším cieľom je dokonalosť v tvorbe právnych predpisov a bolo by veľmi zlé, keby nám chýbali potrebné prostriedky na dosiahnutie tohto cieľa. V tomto období by to bolo zlým znamením a znamenalo by to výdavky, ktoré by európska verejnosť musela znášať.
<P>
Aby sme dosiahli cieľ, budeme potrebovať príslušné zdroje. Máme nové právomoci, ktoré nám vyplývajú z Lisabonskej zmluvy. V danej situácii sa však prikláňame k neutrálnemu zvýšeniu, čo znamená, že sa prikláňame k zvýšeniu rovnému inflácii.
<P>
Konáme v súlade s listom pána komisára, s odporúčaním, ktoré poslal Parlamentu a iným inštitúciám. Preto keď to bude potrebné, ak to vôbec bude potrebné, navrhneme opravný list alebo opravný rozpočet na účel splnenia záväzkov, ako je napríklad ten, ktorý má Európska únia voči Chorvátsku, alebo ten, ktorý vyplýva z členstva ôsmich nových členov Lisabonskej zmluvy.
<P>
Aby sme dosiahli úsporný rozpočet, je jasné, že musíme viac ako inokedy dodržiavať zásady dobrého riadenia a hospodárnosti, zásady účinnosti a efektivity. Tieto zásady sa budú musieť prejaviť v rozpočtovej prísnosti, jednoduchosti a transparentnosti. Pomocou týchto zásad budeme schopní úspešne určiť škrty nielen v odhadoch, ktoré teraz budeme pripravovať, ale plánujeme úspory aj v plnení rozpočtu na rok 2012.
<P>
Takýmto spôsobom budeme schopní plniť svoje zodpovednosti. Takisto by sme chceli - a túto koncepciu sme zaviedli - rozpočet s nulovým základom, v ktorom je každý výdavok odôvodnený a v ktorom sú variabilné výdavky známe; v prípade odôvodnenosti by sa mala urobiť analýza nákladov a výnosov týchto výdavkov.
<P>
Pravdaže, neohrozíme projekty, ktoré sa už rozbehli, pretože to by nebol len krok späť, ale viac-menej strata. Mám na mysli projekty, ako je rozšírenie budovy Konráda Adenauera či Dom európskej histórie; tieto projekty budú pokračovať aj pri tomto obmedzenom rozpočte. Na základe toho tvrdíme, že nasledujúce rozpočty by mali byť viacročné, aby sa hneď od začiatku riadili celkovým plánovaním, ktoré je v súlade s viacročným finančným rámcom.
<SPEAKER ID="013" NAME="Janusz Lewandowski">
člen Komisie. - Vážená pani predsedajúca, želám vám všetko najlepšie pri príležitosti Medzinárodného dňa žien. Vítam zásady sprísnenia rozpočtu, ktoré určil pán spravodajca Fernandes, najmä pokiaľ ide o administratívne riadky rozpočtu Európskej únie. Pre mňa je isté, že toto je smer, ktorým by sme sa v súčasných ekonomických podmienkach v Európskej únii mali vydať.
<P>
S týmto vedomím som preto požiadal svojich kolegov v Komisii, aby boli výnimočne citliví na zvýšenie v administratíve, a môžeme prisľúbiť, že naše výdavky sa zvýšia o necelé 1 %. To za predpokladu istých zmluvných záväzkov znamená, že na rok 2012 sú navrhnuté škrty v rozpočte v oblasti nákladov na informačné technológie, zasadnutia, konferencie a misie, ako aj v oblasti štúdií a publikácií.
<P>
Napísal som list predstaveným ostatných inštitúcií a toto je ich odpoveď. Myslím si, že toto je naozaj smer, ktorým by sme sa v roku 2011 mali uberať, pokiaľ ide o administratívne výdavky. Zo strany Rady máme náznaky, že aj tam sa chystajú obmedzenia.
<P>
Tá istá zásada by sa mala uplatňovať v súvislosti s budúcim rozširovaním. Myslím si, že odhady by sa mali zahrnúť do rozpočtu vo forme opravného listu alebo opravného rozpočtu, keď sa prijme formálne rozhodnutie o dátume pristúpenia. Pri tejto príležitosti vám však musím pripomenúť, že administratívne výdavky tvoria len necelých 6 % rozpočtu Európskej únie, takže tento pomer je celkom slušný.
<P>
Pokiaľ ide o prevádzkové výdavky, európsky rozpočet má vlastnú internú logiku. Programy časom nadobúdajú splatnosť, takže teraz už máme splatné hlavné programy, ktoré sa začali v roku 2007. Európsky rozpočet sa týka najmä investícií, nie spotreby a sociálnych transferov. Na jednej strane by sme mali obmedzovať administratívne výdavky, ale na druhej by sme mali chápať logiku vnútornej dynamiky európskeho rozpočtu, ináč vyrobíme množstvo takzvaných reste à liquider (RAL), ktoré vytvoria horu nevyčerpaných peňažných prostriedkov a nesplnených záväzkov, a to nie je v súlade so slušným rozpočtovým postupom.
<P>
Preto ešte raz vítam zásady, ktoré vidíme v správe pána Fernandesa. Podľa usmernení máme 30. marca viesť rozhovory a už teraz sa teším na naše stretnutie, ktoré bude tomuto trialógu predchádzať.
<SPEAKER ID="014" NAME="Monika Hohlmeier" LANGUAGE="DE">
Po prvé by som chcela vyjadriť svoje poľutovanie a sklamanie, že tu nie je prítomný generálny tajomník ani dvaja podpredsedovia zodpovední za Európsky parlament. Od Komisie normálne očakávame, že jej členovia by mali byť prítomní; to isté by sme mali očakávať od nášho najvyššieho predstaviteľa.
<P>
Po druhé by som sa rada vyjadrila k téme správy budov Parlamentu. Vítam skutočnosť, že projekt budovy KAD v Luxemburgu napreduje, a zdá sa, že náklady sú pod kontrolou a všetko ide podľa plánu. Keď sa dokončí projekt rozšírenia budovy KAD, umiestnenie zamestnancov pod jednou strechou by malo viesť k väčšej efektívnosti a súčinnosti, ako aj k zníženiu ročných nákladov, pretože sa zavrie osem úradov. Tento cieľ by sa mal jednoznačne splniť, keďže niektoré z týchto fondov potrebujeme na iné účely, ako už spomenul pán Fernandes.
<P>
Verím, že aj Dom európskej histórie je významný projekt, pretože pritiahne mnohých návštevníkov, ktorým veľmi efektívnym spôsobom ponúkne pohľad na význam, ciele a účel Európskej únie v súvislosti s európskou históriou.
<P>
Po tretie by som žiadala, aby sa zamestnanci so sídlom v Luxemburgu presídlili do Bruselu. Pretože pravidelne musia pracovať v Bruseli, neustále cestujú tam a späť, čo spôsobuje problémy aj poslancom. Toto sa vzťahuje len na malý počet podoblastí, preto by sa presťahovanie malo zvážiť z hľadiska efektívnosti.
<P>
Po štvrté považujem za dobré, že Európsky parlament počíta len s miernym rozšírením. To, že ostatné oblasti sa rozširujú len miernym tempom, by Európska služba pre vonkajšiu činnosť (ESVČ) nemala považovať za dôvod na masívne rozšírenie. Vyzývam všetky inštitúcie, aby v tomto období hospodárskych a finančných ťažkostí prispôsobili svoje nároky obmedzeným možnostiam.
<SPEAKER ID="015" NAME="Derek Vaughan">
v mene skupiny S&D. - Chcel by som poďakovať pánovi komisárovi. Takisto sa chcem poďakovať pánovi spravodajcovi za jeho správu, ale aj za prístup k zjednoteniu ostatných oddielov rozpočtu. Má pravdu v tom, že sa musí zosúladiť potreba zabezpečiť, aby Európsky parlament a ostatné súčasti mohli primerane fungovať, s potrebou udržať zvýšenie rozpočtu na absolútnom minime.
<P>
Vítam najmä jeho návrh, aby sa zvýšenie udržalo vo výške miery inflácie. Podľa môjho názoru je pôvodný návrh vo výške 5,2 % príliš vysoký. Pravdaže, aby sme dosiahli mierne úspory, ktoré presadzuje pán spravodajca a ostatní v Parlamente, musíme sa postarať o to, aby sme určili úspory v rámci rozpočtu. Preto som sa ponúkol, že budem s pánom spravodajcom spolupracovať pri hľadaní úspor. Verím tomu, že je možné nájsť potenciálne úspory napríklad v politike v oblasti budov a v súvislosti s rozširovaním - čo už spomenul aj pán komisár -, ale aj v takej sfére, ako sú navrhované náklady mimoeurópskeho úradu, ktorý je podľa mňa v tomto období luxusom, aký si nemôžeme dovoliť.
<P>
Napokon chcem povedať, že tiež musíme veľmi úzko spolupracovať s inými inštitúciami, najmä s Výborom regiónov a Európskym hospodárskym a sociálnym výborom, o ktorých viem, že sa takisto veľmi zaujímali o svoj rozpočet na rok 2012. Musíme sa postarať o to, aby rovnako ako my dokázali fungovať tak, ako majú, no zároveň obmedzili nárast výdavkov do budúcnosti. Môžem teda povedať, že Skupina socialistov a demokratov sa už veľmi teší na spoluprácu s pánom spravodajcom; podporujeme návrhy týchto usmernení a tešíme sa na diskusiu o odhadoch na budúci týždeň.
<SPEAKER ID="016" NAME="Predsedajúca">
Chcela by som reagovať na poznámku pani Hohlmeierovej. Podpredseda zodpovedný za rozpočet pán Pittella je tu v Parlamente a počúva rozpravu.
<SPEAKER ID="017" NAME="Alexander Alvaro" LANGUAGE="DE">
Vážený pán Fernandes, ďakujem vám za túto úžasnú správu. Kľúčovými zásadami dobrého rozpočtového hospodárenia sú efektívnosť, šetrnosť a zodpovedné prerozdeľovanie finančných zdrojov, ktoré nám boli zverené. Vo všetkých rokovaniach o rozpočte sa však znovu a znovu objavuje niečo, čomu sa musíme vyhnúť - chamtivosť a túžba lipnúť na starých spôsoboch. Musíme rozlišovať medzi chamtivosťou a potrebou.
<P>
Niet pochýb o tom, že zvýšenie pracovných miest načrtnuté v Lisabonskej zmluve a vyžadované ako výsledok Lisabonskej zmluvy je potrebné. Mali by sme byť opatrní a zabezpečiť rovnováhu medzi pracovnými miestami v politických skupinách, výboroch a administratívnych pozíciách. Ako už spomenula naša kolegyňa pani poslankyňa, bolo by dobre, keby toto zasadnutie navštívil pán generálny tajomník a počul, čo hovoríme. Nové oddelenia, o ktorých hovoril pán Vaughan, nebudú v tejto forme potrebné, ak rozumne využijeme efekt súčinnosti v tomto Parlamente. Máme množstvo schopných ľudí v rôznych generálnych riaditeľstvách a som si istý, že ich dokážeme efektívne dať dokopy.
<P>
Pokiaľ ide o Dom histórie, súhlasil by som s pani Hohlmeierovou, že je dôležité, aby taký projekt mal od začiatku podnikateľský plán. Nemali by sme k tomu pristupovať ako k prehliadke požiadaviek, v ktorej každý dostane, čo chce; musíme naše zdroje riadiť múdro, na základe rozumného rozpočtu.
<P>
Napokon chcem dodať, že by sme nemali urobiť chybu a neinvestovať do budúcnosti z dôvodu pomýleného želania ušetriť peniaze. Investície, ktoré dnes vložíme napríklad do informačných technológií, nám v nadchádzajúcich rokoch môžu ušetriť veľa peňazí, a preto nemôžeme dopustiť, aby sa šetrenie ako také stalo jediným cieľom. Musí mať zmysel a s ohľadom na budúcnosť musí byť rozumné.
<SPEAKER ID="018" NAME="Helga Trüpel" LANGUAGE="DE">
Aktuálne je témou rozpravy rozpočet Parlamentu na rok 2012. Rada by som zdôraznila, že z pohľadu Skupiny zelených/Európskej slobodnej aliancie sa musí dosiahnuť správna rovnováha medzi obmedzeným a oprávneným zvýšením, ktoré sú dôsledkom najmä nových právomocí a zodpovedností vyplývajúcich z Lisabonskej zmluvy, a sebadisciplínou a sebakontrolou v čase, keď verejné finančné prostriedky nie sú postačujúce. Pre vonkajší svet je rozpočet Parlamentu ešte vždy čosi ako vizitka Európskeho parlamentu a naďalej má symbolický význam. Ako zvládneme politiku šetrenia a potrebu tejto politiky, keď nás priamo zasahuje?
<P>
Pán Fernandes použil slová ako konsolidácia, obmedzovanie a sebakontrola. Doteraz sme však počuli len niekoľko reálnych návrhov na to, kde má v pláne urobiť škrty a kde oklieštiť zdroje. Pravdaže, je správne vyzývať na väčšiu efektívnosť v administratíve Parlamentu a aj ja z môjho hľadiska vidím istý priestor na zlepšenie.
<P>
Chcela by som sa teraz vyjadriť k otázke Domu európskej histórie. V zásade som za tento nápad. Nazdávam sa však, že projekt musí mať jasné podnikateľské plány. Ak chceme dať prioritu takému projektu - a tieto slová znovu adresujem najmä pánovi Fernandesovi - a ak slová ako sebadisciplína a konsolidácia myslíme vážne, potom musíme byť pripravení na navrhnutie škrtov v iných oblastiach.
<P>
Ak priority vznikajú ako výsledok politickej vôle, potom aby sa podľa definície vytvoril konsolidovaný rozpočet, musia iné sféry dostať sekundárnu prioritu. Rozprávať o konsolidácii bez príslušných odporúčaní znamená prekrúcať problém. Bude fungovať iba vtedy, ak budú ľudia pripravení povedať, kde sa majú uplatniť škrty - najmä ak ide o nové priority. Toto som mala na mysli, keď som spomenula vizitku Európskeho parlamentu: obmedzené zvýšenie a jasnú sebakontrolu.
<SPEAKER ID="019" NAME="James Elles">
v mene skupiny ECR. - Chcel by som zablahoželať pánovi spravodajcovi k správe, ktorú považujem za veľmi vyváženú, najmä pokiaľ ide o hľadanie konsolidovaných zdrojov a úsporný rozpočet.
<P>
Zásady, ktoré určuje - kvalitná legislatíva, zásady správneho riadenia, presnosť a jednoduchosť a predkladanie plánov na zníženie nákladov -, by sa mali uplatňovať nielen na všetky ostatné inštitúcie okrem Komisie, ale aj na rozpočet samotnej Komisie.
<P>
Keď sa však pozrieme na technické otázky, ktoré spomína pán spravodajca, nemali by sme hľadať úspory len z dlhodobého hľadiska, ale aj z krátkodobého, keď by sme mali byť schopní navrhnúť opatrenia na zníženie nákladov.
<P>
Jednou z dôležitých otázok záujmu v našej skupine je bezpečnosť. Zdá sa, že kladieme priveľký dôraz na to, aby sme ľuďom nedovolili vchádzať do budov inštitúcií. Neposkytujeme im dostatočnú slobodu vstupu ani možnosť voľne sa pohybovať. Chcel by som navrhnúť, že keď sa páni podpredsedovia dostanú k tomuto bodu, mali by sa pozrieť na Kongres USA, ktorý zabezpečuje bezpečnostné prehliadky ľudí vchádzajúcich do budov, ale potom im umožňuje voľne sa v nich pohybovať. Umožňuje to využívanie profesionálnej bezpečnostnej služby.
<SPEAKER ID="020" NAME="Marta Andreasen">
v mene skupiny EFD. - Je hanba, že v súčasnej ekonomickej kríze je už predložený návrh 5 % zvýšenia rozpočtu Parlamentu na rok 2012. Príspevok na asistentskú výpomoc pre poslancov bol len minulý týždeň znovu zvýšený o 1,500 EUR na mesiac. Nevynakladá sa nijaké úsilie na riešenie škandalózneho mrhania spôsobeného troma kreslami v tomto Parlamente. A čo je horšie, Európsky parlament sa sumou 60 miliónov EUR zapojil do renovácie budovy, ktorá sa má využívať ako Dom európskej histórie - ako keby sme v Európe nemali múzeá! Chce EÚ prepisovať históriu? A čo Európska služba pre vonkajšiu činnosť, ktorá bude zamestnávať medziiným 50 úradníkov, čo zarobia o 20 % viac ako britský premiér a budú potrebovať novú budovu, ktorá bude stáť 10,5 milióna EUR ročne?
<P>
Vážená pani predsedajúca, v mene britských daňových poplatníkov vás prosím o zastavenie tohto zdierania!
<SPEAKER ID="021" NAME="Angelika Werthmann" AFFILIATION="NI">
(DE) Návrh rozpočtu predložený pánom Fernandesom na finančný rok 2012 sa zaoberá nákladovou efektívnosťou a konsolidáciou. Ako zástupcovia občanov Európy sa k nemu v Parlamente musíme vyjadriť. Nákladová efektívnosť je nevyhnutná.
<P>
Dodatočné výdavky spojené s pristúpením Chorvátska, založením ESVČ a troch nových finančných úradov však mali vplyv na rozpočet EÚ. Je pravda, že nové výdavky by nevyhnutne nemali - vlastne vôbec by nemuseli - viesť k zvýšeniu rozpočtu. Vo všetkých inštitúciách Únie možno nájsť potenciálne úspory - napríklad v personálnej politike, v politike v oblasti budov či v administratíve. Znovu by som chcela navrhnúť, aby sa viaceré agentúry podrobili auditu a aby sa hľadala súčinnosť s rôznymi členskými štátmi.
<SPEAKER ID="022" NAME="Giovanni La Via" AFFILIATION="PPE">
(IT) Najprv by som chcel pánovi Fernandesovi pogratulovať k jeho vynikajúcej práci.
<P>
Nie je ľahké hovoriť o inštitúciách, rozpočtoch a riadení zdrojov, najmä ak sa pokúšate diskutovať o zlepšení ich výkonu súbežne s potrebou ekonomickej konsolidácie, ktorej musia členské štáty a Európska únia čeliť v takých citlivých súvislostiach, aké dnes máme. Presne z tohto dôvodu plne podporujem jeho výzvu smerom k hodnotám kvalitnej legislatívy a riadneho finančného hospodárenia, ktoré sú smerodajnými zásadami, na ktorých by mala byť založená činnosť všetkých inštitúcií.
<P>
V čase krízy, keď naším hlavným cieľom musí byť znovu naštartovať európske hospodárstvo, musí najlepší príklad počestnosti naozaj vychádzať zo samotných inštitúcií. Počestnosť neznamená len šetrenie, ale skôr zvýšenú administratívnu účinnosť, aby sa zabezpečilo spravodlivé a lepšie využívanie zdrojov, čo všetkým inštitúciám umožní pracovať efektívnejšie aj účinnejšie, takže budú schopné dosiahnuť hlavné ciele, ktoré si Európa stanovila v posledných rokoch.
<P>
Keď prejdem konkrétnejšie k rozpočtu Parlamentu, podobne ako pán Fernandes verím, že rozpočet na rok 2012 bude rozpočtom konsolidácie, a beriem do úvahy, že by sa mal stať referenčným bodom a nie predmetom aktuálnej rozpravy o budúcom viacročnom finančnom rámci.
<P>
Napriek tomu si myslím, že časť zdrojov by sa mala využiť na zavedenie niektorých potrebných zlepšení, ktoré by poslancom umožnili plniť si povinnosti pomocou kvalitných služieb.
<P>
Preto sa nazdávam, že v bežných službách by sa malo šetriť, ale malo by sa vyvíjať úsilie aj v politike v oblasti nehnuteľností racionalizáciou priestoru, ktorý už máme k dispozícii, a prijatím strednodobého a dlhodobého plánu, ktorý nám umožní predbežne plánovať výdavky na budovy, ako aj vynášať transparentnejšie a racionálnejšie rozhodnutia v tejto oblasti.
<SPEAKER ID="023" NAME="Jens Geier" AFFILIATION="S&amp;D">
(DE) Je prirodzené, že by sme mali diskutovať o nákladoch, ktorým sa v tomto rozpočte treba vyhnúť alebo ich ušetriť. Chcem vás však všetkých vyzvať, aby ste vo svojich neuvážených reakciách na diskusiu v súvislosti s agentúrami boli objektívnejší. Pýtate sa prečo? Po prvé preto, lebo Výbor pre kontrolu rozpočtu sa neustále zapája do tejto rozpravy a tiež upriamuje pozornosť na spôsoby, akými je možné zlepšiť spoluprácu medzi agentúrami a vykonávanie ich povinností, a aj preto, lebo tento rok očakávame osobitnú správu o agentúrach od Európskeho dvoru audítorov, takže potom budeme mať objektívnejší podklad na diskusiu, momentálne dosť neuváženú, najmä pokiaľ ide o otázku, ako sú agentúry riadené a ako by sme mohli tieto úspory dosiahnuť.
<P>
Keď hovorím o úsporách, rád by som prešiel k ďalšej téme - k našej politike v oblasti budov. Je jasné, že pokiaľ ide o budovy Európskej únie, určite môžeme ušetriť nejaké zdroje. Keď mám hovoriť za seba, spýtal by som sa, či je naozaj dobrý nápad stavať nové budovy pre Európsky parlament v Bruseli, keďže táto stratégia má zmysel len vtedy, ak budú ceny nehnuteľností v Bruseli sústavne stúpať. V súčasnosti sa však nezdá, že by situácia na trhu podporovala túto predstavu. Ak ceny nehnuteľností na trhu nevzrastú, potom je naozaj skôr rozumnejšia možnosť prenájmu než nákupy, najmä keď sa s otvorenými očami prejdete po európskej štvrti a uvidíte, koľko kancelárskych priestorov je momentálne v tejto oblasti k dispozícii na prenájom.
<P>
Čo ma privádza k otázke Domu európskej histórie. Myslím si, že tu je potrebná väčšia legitimita, pretože nestačí, že všetky iniciatívy na založenie Domu európskej histórie sú zatiaľ založené len na uzneseniach predsedníctva tohto Parlamentu a nemajú nijakú demokratickú legitimitu. To sa musí zmeniť. V prvom rade potrebujeme vedieť, ako budú pokryté prevádzkové a následné náklady tejto inštitúcie.
<SPEAKER ID="024" NAME="Anne E. Jensen" AFFILIATION="ALDE">
(DA) Aj ja by som sa chcela poďakovať pánovi Fernandesovi za vynikajúcu správu a pánovi komisárovi Lewandowskému predovšetkým za jeho list európskym inštitúciám týkajúci sa regulácie našich tohtoročných administratívnych výdavkov. Myslím si, že tento list bol veľmi výstižný a pomôže vytvoriť prístup, s ktorým, ako veríme, sa nám bude ľahšie naliehať na zavedení úspor, a nazdávam sa, že musí platiť pre všetky inštitúcie. Musí sa vzťahovať na Výbor pre regióny, Ekonomický a sociálny výbor aj na Súdny dvor, ktorých výdavky, pochopiteľne, prudko vzrástli. Musí sa vzťahovať aj na Dvor audítorov. Pre malé inštitúcie, ako je Európsky ombudsman a Európsky dozorný úradník pre ochranu údajov, to bude trochu ťažšie, na čo musíme, pravdaže, brať ohľad.
<P>
Myslím si však, že najmä my v Parlamente máme zodpovednosť dokázať, ako prejavíme svoju zdržanlivosť. Hoci Lisabonská zmluva nám pridelila nové úlohy, ktoré zahŕňajú dodatočné výdavky, nadchádzajúci rok 2012 musí byť rokom konsolidácie. Diskutovali sme o rozširovaní. Pristúpenie Chorvátska zahrnieme do opravného rozpočtu. Mnohí tu už spomenuli otázku Domu európskej histórie. Myslím si, že Dom európskej histórie ako súčasť našich služieb pre návštevníkov je výborný nápad. Mnohí mladí ľudia dosť dobre nepoznajú históriu, ktorá viedla k založeniu EÚ, a hovorí sa, že ak nepoznáme vlastnú históriu, sme odsúdení na to, aby sme si ju zopakovali. Podľa mňa je veľmi, veľmi dôležité, aby sa hovorilo o nedávnej európskej histórii, preto Dom európskej histórie podporíme.
<P>
V neposlednom rade by som chcela povedať, že naše výdavky sú veľmi úzko spojené s množstvom našich kresiel v Parlamente, čo stojí peniaze. Tým sa musíme dôkladne zaoberať. Bohužiaľ, práve s našimi najvyššími nákladmi nemôžeme urobiť nič. Tie sa týkajú našich povinných presunov medzi Štrasburgom a Bruselom. Ak Európska rada naozaj verí, že je potrebné zaviesť úspory, hlavy štátov Európy by sa mali zaoberať týmto problémom. Ďakujem, pani predsedajúca.
<SPEAKER ID="025" NAME="Hynek Fajmon" AFFILIATION="ECR">
(CS) Je zrejmé, že celá Európska únia a jej členské štáty budú v roku 2012 ešte pociťovať pretrvávajúce dôsledky ekonomickej a finančnej krízy. Európsky parlament musí preto prispôsobiť svoju rozpočtovú stratégiu tomuto faktu. Musíme sa usilovať o maximálnu rozpočtovú disciplínu a úsporu. Som rád, že som túto skutočnosť našiel v správe a že ju správa zdôraznila. Úspora však nemôže znamenať, že výdavky budú rásť v súlade s infláciou. Naším cieľom musí byť udržať výdavky Parlamentu na tej istej úrovni ako tento rok. Všetko možné úsilie musí smerovať k šetreniu a lepšiemu využitiu existujúcich parlamentných zdrojov. Toto sa musí uplatňovať vo všetkých oblastiach činnosti Európskeho parlamentu, od racionalizácie správy budov až po lepšie využitie informačných technológií a politiky ľudských zdrojov. Aj tu sú potenciálne úspory, len musíme mať odvahu ich zaviesť.
<SPEAKER ID="026" NAME="Claudio Morganti" AFFILIATION="EFD">
(IT) V období všeobecných hospodárskych ťažkostí je základnou úlohou európskych inštitúcií byť príkladom pre ostatných.
<P>
Táto správa je správne zameraná na splnenie kritérií efektívnosti a na riadenie nákladov a služieb. Preto uvažujem, či by nebola potrebná skutočná a okamžitá kontrola efektívnosti istých činností z vonkajších zdrojov. Mám na mysli najmä vnútornú bezpečnosť a bezpečnosť informačných technológií Parlamentu, čiastočne aj pokiaľ ide o nedávne udalosti, o ktorých všetci vieme: krádež na pošte minulý mesiac.
<P>
Ďalšiu kritiku je potrebné smerovať na Európsku službu pre vonkajšiu činnosť. Hoci bola vytvorená s teoreticky nulovými nákladmi, aby sa znížilo plytvanie a zlepšila efektívnosť vonkajších vzťahov Európskej únie, ukazuje sa, že to bude prehra na obidvoch frontoch, politickom aj hospodárskom. Nežiadam od Európskeho parlamentu nič iné, len aby v tejto oblasti postupoval nekompromisne.
<SPEAKER ID="027" NAME="Philip Claeys" AFFILIATION="NI">
(NL) Minulý týždeň sa ma niekoľkí voliči z Flámska pýtali, ako je možné, že ako poslanci Európskeho parlamentu v čase hospodárskych problémov a neistoty, v tom istom čase, keď si obyčajní ľudia musia uťahovať opasky, ešte vždy dostávame 1 500 EUR mesačne na nábor pomocného personálu. V súčasnosti vlastne míňame ešte viac.
<P>
Otázky a pripomienky voličov boli jednoznačne presné. My predstavitelia Európskej únie by sme mali slúžiť ako príklad. Mali by sme míňať len toľko, koľko si môžeme dovoliť, a presne v tomto bode nemáme inú možnosť, len dospieť k nešťastnému záveru, že táto správa pána Fernandesa je príkladom zmeškanej príležitosti. Objavujú sa výzvy - a myslím si, že oprávnene -, aby sme v otázke rozpočtu prejavili zodpovednosť a umiernenosť. V odôvodnení A sa dokonca hovorí, citujem: "zaviesť prísne regulačné postupy, aby sa dosiahli úspory", koniec citátu.
<P>
Je poľutovaniahodné, že táto správa nešpecifikuje, kde presne by sme mali urobiť škrty. Pravdaže, je niekoľko oblastí, kde by to bolo možné - mám na mysli Hospodársky a sociálny výbor a Výbor pre regióny, ako aj cesty medzi Bruselom a Štrasburgom, ktoré ročne stoja 200 miliónov EUR. Vyzývam Komisiu a Radu, ale aj Parlament, aby vykonali kontrolu a dali tieto záležitosti do poriadku, aby zistili, kde môžeme dosiahnuť úspory, a potom všetko preniesli do aktuálneho plánu, takže budeme môcť zahrnúť do rozpravy množstvo vecí, ktoré prinesú úspory.
<SPEAKER ID="028" NAME="Ville Itälä" AFFILIATION="PPE">
(FI) Aj ja chcem poďakovať pánovi spravodajcovi za vyrovnanú, vynikajúcu správu. Každý tu hovorí o šetrnosti, čo je úžasná vec. Potrebujeme rozpočtovú disciplínu a efektívnosť, mali by sme sa však pevne držať toho, čo je našou hlavnou úlohou, a neprekračovať hranice tejto úlohy, ktorou je legislatívna práca.
<P>
Väčšina z vás hovorí, že musíme byť šetrní, ale napriek tomu hovoria o tom, na čom by sme nemali šetriť. Mali by sme hovoriť o konkrétnych opatreniach, ktoré nám umožnia zaviesť úspory. Môžeme ušetriť, keď prestaneme cestovať medzi troma miestami výkonu práce. Pravdaže si uvedomujeme, že z politického hľadiska by to bolo ťažké uskutočniť.
<P>
Chcel by som vyzdvihnúť ešte jednu vec, a to pojem bezpečnosti, ako ho spomenul pán Elles. Za jeden rok sme tu mali bankovú lúpež, bola vykradnutá jedáleň aj pošta. Nikoho nechytili. Hovoriť tu o bezpečnosti je ako zlý vtip.
<P>
Jasne zlyhávame v jednej oblasti: poslanci Parlamentu vstupujú do budovy, kde nie je primerane kontrolovaný vstup. Potrebovali by sme elektronický podpis. V súčasnosti máme zoznamy a kanceláriu, kde pracuje veľa ľudí, ktorí zapisujú mená a potom ich vkladajú do počítača. Je to plytvanie peniazmi. Mali by sme šetriť a zaviesť lepší, dôveryhodný systém bezpečnosti. Stačí to už len vykonať, poslanci však stále hovoria nie. Nesúhlasia s elektronickými podpismi, hoci týmto spôsobom by sme dosiahli jednoznačné úspory a mali lepší systém bezpečnosti.
<P>
Nechápem, prečo to v Kongrese USA funguje; tam s týmto systémom každý súhlasí, ale tu sa tieto veci akosi nedajú realizovať. Dúfam, že sa konečne zameriame na oblasti, kde sa naozaj dajú dosiahnuť úspory.
<SPEAKER ID="029" NAME="Jaroslav Paška" AFFILIATION="EFD">
(SK) Z politického hľadiska považujem za veľmi dôležité, aby usmernenia pre rozpočet na rok 2012 odrážali ekonomickú a hospodársku realitu, v ktorej je tvorený.
<P>
V čase, keď sú členské štáty nútené šetriť a naši občania znášajú dôsledky finančnej a hospodárskej krízy, nie je možné počítať s dynamikou zvyšovania rozpočtu zaužívanou v predchádzajúcom roku. Naopak, musíme sa pozrieť, v ktorých oblastiach našej činnosti vieme ušetriť daňové prostriedky našich občanov bez toho, aby sa znižovala kvalita našej práce.
<P>
Isté rezervy, myslím si, máme priamo v našej organizácii práce. Tri sídla Európskeho parlamentu a pravidelné presúvanie sa tisícov pracovníkov a poslancov z Bruselu do Štrasburgu dvanásťkrát do roka sú verejnosti všeobecne známe. Takéto plytvanie verejnými prostriedkami sa, vážení kolegovia, nedá nazvať ináč ako pohŕdaním realitou.
<P>
Akékoľvek reči o úspornom hospodárení budú nedôveryhodné dovtedy, kým sa tento cirkus presúvania sa na rokovania Európskeho parlamentu nezruší.
<SPEAKER ID="030" NAME="Sidonia Elżbieta Jędrzejewska" AFFILIATION="PPE">
(PL) Začala by som poďakovaním pánovi Fernandesovi za načrtnutie usmernení pre Európsky parlament a ostatné inštitúcie. Podľa môjho názoru usmernenia, ktoré vypracoval, sú kombináciou potreby zavádzať úspory, či skôr nevyhnutnosti zavádzať úspory, čo si všetci v danej hospodárskej situácii v Európskej únii uvedomujeme, so zárukou vhodných podmienok na tvorbu dobrých právnych predpisov.
<P>
Tu by som chcela zdôrazniť, že by sme nemali zabúdať na to, že Lisabonská zmluva a nadchádzajúce rozširovanie EÚ znamená, že Európsky parlament bude čeliť novým úlohám. Pre dobro občanov je preto absolútne nevyhnutné zaviesť riešenia, ktoré zjednodušia správne a náležité fungovanie Európskeho parlamentu.
<P>
Rada by som zdôraznila, že naďalej budem dúfať v spoluprácu so spravodajcom, ktorá zabezpečí, že rozpočet navrhnutý Európskym parlamentom na rok 2012 bude rozpočtom, pre ktorý bude charakteristická finančná disciplína a ktorý nebude brať do úvahy len nasledujúci rok alebo dva či tri roky po ňom, ale bude schopný zaviesť nástroje modernizácie, ktoré zjednodušia prácu Európskeho parlamentu, ako aj investície, ktoré, dúfam, v budúcnosti prinesú úspory.
<SPEAKER ID="031" NAME="Jan Kozłowski" AFFILIATION="PPE">
(PL) Chcel by som zablahoželať pánovi Fernandesovi k jeho skvelej správe. Aj ja si myslím, že rozpočet na rok 2012 by mal byť realistický, prispôsobený súčasnej hospodárskej situácii. V dôsledku mnohoročných skúseností zo spravovania regionálneho rozpočtu a členstva vo Výbore pre rozpočet pri plánovaní výdavkov pripisujem osobitný význam disciplíne. Verím však, že by sme sa mali vyhnúť falošným úsporám, ktoré môžu vyústiť do hospodárskeho útlmu a zníženia hospodárskej konkurencieschopnosti. Zvýšená úroveň zamestnanosti a vytváranie kvalitných, trvalo udržateľných pracovných miest sú predpokladom ekonomického rastu a prekonania dôsledkov krízy. Rozpočet Európskej únie musí podporovať zvýšenie zamestnanosti. Kľúč k rastu nespočíva v znížení výdavkov, ale v zvýšení efektívnosti a v použití európskych peňažných prostriedkov na dosiahnutie strategických a merateľných výsledkov. Ďakujem.
<SPEAKER ID="032" NAME="Giovanni Collino" AFFILIATION="PPE">
(IT) Som pánovi Fernandesovi vďačný za jeho prácu i za to, že sa sústredil na prípadné úspory, ktoré možno dosiahnuť v našich administratívnych výdavkoch. Personálna politika a politika v oblasti budov sú dve hlavné oblasti, na ktoré sa sústreďujú naše administratívne výdavky, čo jasne dokazuje aj správa.
<P>
V súvislosti s budúcim pristúpením Chorvátska do Európskej únie a budúcimi personálnymi požiadavkami bude potrebné a vhodné riadiť postupy pri výbere zamestnancov najmä prostredníctvom mobility. Hoci výber tejto možnosti politiky ľudských zdrojov na jednej strane ponúkne väčšiu pružnosť, na druhej si vyžiada zvyšovanie odbornej prípravy zamestnancov Európskej únie.
<P>
Pokiaľ ide o politiku v oblasti budov, v texte sa výslovne uvádza princíp centralizácie. Prísna politika, ktorú uplatňujeme pri rozpočtoch - počnúc rozpočtami členských štátov -, by nás mala zo strednodobého hľadiska prinútiť zvážiť vhodnosť udržania troch kresiel v Parlamente, čo je, pripúšťam, komplexná problematika, ale nemôžeme sa ňou nezaoberať.
<SPEAKER ID="033" NAME="Gianni Pittella" AFFILIATION="S&amp;D">
(IT) Veľmi pozorne som počúval rozpravu a môžem vás ubezpečiť, že návrh predsedníctva je modelom prísnej transparentnosti a efektívnej administratívy. Chcem konkrétne zdôrazniť tri body.
<P>
Prvým bodom je, že zvýšenie, ktoré sme navrhli v našom návrhu, neprekračuje priemernú mieru inflácie v Európskej únii. Po druhé, takisto mám obavy, preto pracujeme na obozretnej a prezieravej politike v oblasti budov, pokiaľ ide o bezpečnosť a zamestnancov. Tretím bodom je zvýšenie o 1 500 EUR, ktoré Výbor pre rozpočet odsúhlasil a začlenil do rezervy.
<P>
Túto rezervu uvoľnil Výbor pre rozpočet, nejde teda o peniaze, ktoré pôjdu do vreciek poslancov Parlamentu - toto nedorozumenie a dezinformácie je potrebné objasniť -, ale asistentom, ktorí budú poslancom pomáhať lepšie vykonávať povinnosti pridelené Lisabonskou zmluvou.
<SPEAKER ID="034" NAME="Indrek Tarand" AFFILIATION="Verts/ALE">
Rád by som poukázal na jednu menej významnú oblasť, v ktorej by sme mohli ušetriť peniaze, a tou je softvér. Ročne platíme Billovi Gatesovi obrovské množstvo peňazí za používanie jeho softvéru Windows. Možno je to fajn chlapík, ktorý veľa z tých peňazí daruje na dobré účely, ale keby sme v tomto Parlamente používali softvér s otvoreným zdrojom, bol by to krok k jasnejšiemu, lacnejšiemu a modernejšiemu riadeniu.
<SPEAKER ID="035" NAME="Paul Rübig" AFFILIATION="PPE">
(DE) Chcel by som sa spýtať pána komisára Lewandowského, aký je konkrétny postup na pristúpenie do záchrannej siete eura, inými slovami k peniazom poskytnutým Európskymi inštitúciami v roku 2012. Predloží Komisia návrh, ak konkrétny štát vyjadrí potrebu využiť záchrannú sieť? Má Európsky parlament plnú úlohu v spolurozhodovacom postupe a bude táto otázka na programe tento týždeň v súvislosti s rozširovaním záchrannej siete?
<P>
Po druhé, mám pripomienku k zvýšeniu asistentského príspevku o 1 500 EUR. Chcel by som požiadať všetkých poslancov, ktorí asistentský príspevok nevyužívajú v plnej výške, aby verejne vyhlásili, koľko peňazí ušetria - koniec koncov, ide o oblasť, ktorá sa dá ľahko zneužiť. Je možné, že niektorí poslanci vôbec nepotrebujú asistentský príspevok, pretože Parlament navštevujú len veľmi zriedka. V takých prípadoch by tieto peňažné prostriedky nemali byť použité v celkovej výške. Len tí, čo naozaj ťažko pracujú, by mohli použiť celý príspevok. Všetci ostatní by tieto peniaze mali vrátiť daňovým poplatníkom.
<SPEAKER ID="036" NAME="Milan Zver" AFFILIATION="PPE">
(SL) Aj ja by som rád zablahoželal pánovi Fernandesovi k vynikajúcej správe. Súhlasil by som však s tými kolegami poslancami, ktorí povedali, že je potrebné najmä šetrenie v rozpočte.
<P>
Je naozaj pravda, že európsky rozpočet sa už niekoľko desaťročí zmenšuje. Keď sa pozrieme na HDP, ktorý sme v EÚ vytvorili, jeho objem sa sústavne znižuje. Nedávno pán komisár povedal, že na úplnom začiatku finančných výhľadov bol hrubý domáci produkt EÚ približne 1,3 %. To číslo je dnes sotva 1,12 %. Vnútroštátne rozpočty európskych krajín sa však zároveň výrazne zvýšili.
<P>
Napríklad za posledných desať rokov sa príslovečný skromný rozpočet Spojeného kráľovstva zvýšil o 100 %, čiže dvaapolkrát viac ako rozpočet EÚ. Rád by som si vypočul názor pána komisára konkrétne na to, či predpokladá, že budeme čeliť ťažkostiam pri plnení budúceho rozpočtu v roku 2012 z dôvodu skutočného poklesu európskeho rozpočtu v porovnaní s vnútroštátnymi rozpočtami členských štátov.
<SPEAKER ID="037" NAME="José Manuel Fernandes" LANGUAGE="PT">
Chcem poďakovať všetkým kolegom poslancom za ich príspevky. Rád by som spomenul, že tentoraz boli naším cieľom usmernenia. Zašli sme však ďalej a stanovili sme si osobitný cieľ: chceme dosiahnuť neutrálne zvýšenie, čo znamená, že v roku 2012 rozpočet neprevýši infláciu.
<P>
Veľmi dobre si uvedomujem, že máme nové právomoci. Uvedomujem si aj to, že na tieto právomoci potrebujeme zdroje, musíme však zohľadniť zásady dobrého riadenia a dosiahnuť úspory so zásadami hospodárnosti, účinnosti a efektivity.
<P>
Tieto zásady sa nepoužijú na to, aby sme sa usilovali o úspory naslepo: o úspory, ktoré sa v budúcnosti stanú nákladmi. Zavedieme úspory, ktoré neohrozia cieľ, ktorý sme si stanovili: dosiahnuť dokonalosť v tvorbe právnych predpisov.
<P>
Som si istý, že tento rozpočet bude aj rozpočtom zosúladenia: zosúladenia súčasných potrieb, súčasného krízového obdobia s požiadavkami, ktoré toto obdobie kladie na inštitúcie, aby reagovali efektívne a držali krok s tým, čo chcú ľudia, čo chce európska verejnosť.
<P>
Už len jeden odsek k nejasnosti, ktorá tu pretrváva: v rozpočte sa nezvýšilo nič pre poslancov a nebude sa zvyšovať ani budúci rok. Suma, ktorú tu všetci spomínajú - ktorá nie je určená poslancom, súvisí s možnosťou prijať ďalšieho asistenta -, bola stanovená už v roku 2010 a z rozpočtového hľadiska tu v roku 2011 nenastala nijaká zmena ani rozpočtové zvýšenie.
<SPEAKER ID="038" NAME="Predsedajúca">
Rozprava sa skončila.
<P>
Hlasovanie sa uskutoční o 11.30 v stredu 9. marca 2011.
<P>
Písomné vyhlásenia (článok 149)
<SPEAKER ID="040" NAME="Nessa Childers" AFFILIATION="S&amp;D">
písomne. - Ako volení zástupcovia si všetci v tejto rokovacej sále určite uvedomujeme mnohé obete, ktoré museli naši voliči a národné vlády priniesť za posledné tri roky. Vzdelávanie, zdravotníctvo, doprava a ďalšie popredné služby sa v celej EÚ dočkali drastického zníženia finančných prostriedkov. Pre Európsky parlament je dôležité mať potrebný rozpočet, aby primerane spĺňal mandát, ktorý dostal od Európanov. Je však potrebné, aby poslanci tých istých Európanov aj zastupovali a zabezpečili, aby nedošlo k ľahkovážnemu míňaniu, nepotrebným zvýšeniam cien a aby sa na trhu, kde dodávatelia a podnikatelia bojujú o každé euro, našla hodnota. Verím, že moji kolegovia v tejto rokovacej sále, ako aj tí, čo pracujú v európskych inštitúciách, budú tieto zásady dodržiavať aj v nasledujúcich rokoch.
