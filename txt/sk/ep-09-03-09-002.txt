<CHAPTER ID="002">
Vyhlásenie predsedníctva
<SPEAKER ID="006" NAME="Predseda">
Dámy a páni, rozhodol som sa hovoriť v jazyku krajiny, v ktorej došlo k tejto hroznej udalosti.
<SPEAKER ID="008" NAME="James Nicholson" AFFILIATION="PPE-DE">
Vážený pán predseda, udalosti sobotňajšej noci v Severnom Írsku nás všetkých - myslím, že tak ako každého - veľmi šokovali. Dvaja mladí vojaci boli brutálne, chladnokrvne zavraždení. Pre Severné Írsko je to najhoršia nočná mora.
<P>
Som poslancom tohto Parlamentu už takmer 20 rokov a dúfal som, že už nikdy tu nebudem musieť stáť a vyjadrovať úprimnú sústrasť rodinám ľudí, ktorí prišli o život v Severnom Írsku. Som veľmi smutný, že to dnes musím opäť urobiť.
<P>
Títo mladí muži urobili len to, čo by urobilo veľa mladých mužov - objednali si pizzu z miestnej pizzerie, pričom o tri hodiny neskôr mali nastúpiť do lietadla a odletieť do Afganistanu. To sa však už nestalo. Ich životy boli ukončené v najlepších rokoch a naše myšlienky sú dnes s nimi. Teraz nie je čas povedať nič iné ako slová úprimnej sústrasti ich rodinám. Tieto rodiny však teraz túto podporu potrebujú.
<P>
Tí, ktorí spáchali tento čin, pravdepodobne nebudú počúvať žiadne slová odsúdenia, ktoré tu vyslovujem. Musím však povedať toto: nikdy nebudú úspešní, nikdy nemôžu vyhrať, pretože v Severnom Írsku prehovoril demokratický proces a ten musí zvíťaziť. Hoci sa v ňom občas vyskytnú chyby, mojim ľuďom v Severnom Írsku priniesol iný život - našli lepší život, zakúsili tento lepší život a chcem, aby v tomto lepšom živote pokračovali. K vašim slovám úprimnej sústrasti rodinám pripájam aj svoje vlastné.
<P>
(potlesk)
<SPEAKER ID="009" NAME="Liam Aylward" AFFILIATION="UEN">
Vážený pán predseda, aj ja jednoznačne odsudzujem zabitie dvoch britských vojakov a zranenie ďalších štyroch osôb pred kasárňami Massereene v meste Antrim minulú sobotu. K zodpovednosti za tento strašný útok, ktorý je prvým vražedným útokom na bezpečnostné sily Severného Írska za posledných 12 rokov, sa prihlásila Pravá írska republikánska armáda (Real IRA), okrajová republikánska skupina v Severnom Írsku. Páchatelia týchto teroristických činov musia byť predvedení pred súd a pykať za svoje hrozné zločiny. Ich útoky nemajú politickú podporu obyvateľov Severného Írska.
<P>
Veľkonočná mierová dohoda z roku 1998 jasne stanovuje rámec pre politický a hospodársky rozvoj v Severnom Írsku. Štruktúry vytvorené touto dohodou úspešne podporujú demokraciu, princípy právneho štátu, ľudské práva, mier a zmierenie. Nesmieme dovoliť a nedovolíme týmto jednotlivcom zničiť mier v Severnom Írsku, na ktorom sme tak dlho a intenzívne pracovali.
<SPEAKER ID="010" NAME="Jim Allister" AFFILIATION="NI">
Vážený pán predseda, v mene našich britských vojakov, ktorí prišli o život v sobotu večer, vám ďakujem za vaše sústrastné slová. Severné Írsko si cení, že v tomto čase myslíte na tých, ktorí za nimi trúchlia.
<P>
Tí, ktorí týchto dvoch vojakov zavraždili, sledujú politické ciele za pomoci násilia. Prial by som si, aby som mohol povedať, že neuspejú, bohužiaľ sa však zdá, že v Severnom Írsku sa násilie vypláca - až tak, že dnes sú traja usvedčení teroristi z IRA vládnymi ministrami a náš spolupôsobiaci predseda vlády McGuinness je človek, o ktorom Peter Robinson v čase, keď protestoval proti účasti teroristov vo vláde, povedal, že osobne zavraždil najmenej 12 vojakov. Nie je o nič lepší alebo iný ako teroristi v Antrime, ktorí stáli nad umierajúcimi vojakmi a pálili do ich tiel ďalšie guľky.
<P>
Teraz tento odporný bandita, McGuinness, ktorého kedysi pán Robinson nazval "mäsiarom z Bogside", sa hanebne delí o najvyšší úrad v mojej krajine. To sa stane, keď vyjednávate s teroristami. Verím, že s teroristami, ktorí sa vrátili do našich ulíc, sa už nikdy nebude vyjednávať, a že sa z minulosti poučíme a napravíme chyby.
<SPEAKER ID="011" NAME="Predseda">
Dámy a páni, nemôžeme pozvať všetkých írskych poslancov, aby prehovorili. Hovoril som v mene nás všetkých, a to by malo stačiť. Súhlasíte, že sme si dôstojne uctili pamiatku tých, ktorí prišli o život? Ďakujem.
<P>
Mám tiež krátke vyhlásenie v súvislosti so včerajším Medzinárodným dňom žien. Pri tejto príležitosti by som dnes chcel obzvlášť privítať všetky poslankyne tohto Parlamentu a vyjadriť im úprimnú vďaku za ich prácu. Rád by som tiež zdôraznil, že robíme všetko preto, aby sa zásada rodovej rovnosti stala realitou na európskej i medzinárodnej úrovni.
<P>
Pred sto rokmi demonštrovalo v New Yorku 15 000 žien za uznanie svojej dôstojnosti a práv. Dnes vzdávame hold ich odkazu. Niet pochýb, že odvtedy sa v súvislosti s uznaním a ochranou práv žien a podporou rovnakých príležitostí pre mužov a ženy vo všetkých oblastiach spoločnosti urobil veľký pokrok. V našom úsilí nesmieme poľaviť. Ešte treba urobiť veľa práce, aby sa rodová rovnosť stala v Európskej únii realitou a zvýšila sa účasť žien na pracovnom procese, občianskej spoločnosti a politike. Podľa názoru Európskeho parlamentu je tu stále priestor na ďalšie zvyšovanie súčasnej účasti žien na rozhodovaní na miestnej a vnútroštátnej úrovni i na úrovni Európskej únie. Naše členské štáty musia nájsť spôsob, ako povzbudiť a podporiť účasť žien na rozhodovacom procese a na politike na vnútroštátnej aj medzinárodnej úrovni.
<P>
Od európskych volieb nás delí len niekoľko mesiacov. Chcel by som dnes zdôrazniť, že účasť žien na týchto voľbách a rovnovážne zastúpenie pohlaví v Európskom parlamente sú mimoriadne dôležité pre demokratický rozvoj Európskej únie i pre našu spoločnosť ako takú. Na záver by som chcel pripomenúť tomuto Parlamentu, že na tomto svete už bolo veľa vojen, ktoré obzvlášť silno zasiahli mnoho žien, a pracujeme na tom, aby sme zabránili používaniu obťažovania a znásilňovania žien ako zbraní vo vojne. Musíme brániť dôstojnosť všetkých ľudí na svete a v tomto záväzku nesmieme nikdy poľaviť.
<P>
Ďakujem vám za pozornosť.
<P>
(potlesk)
