<CHAPTER ID="016">
Vyňatie pôdy z produkcie stanovené na rok 2008 (rozprava) 
<SPEAKER ID="448" NAME="Predsedajúca">
Ďalší bod programu je návrh nariadenia Rady odchyľujúceho sa odnariadenia (ES) č. 1782/2003, ktorým sa stanovujú spoločné pravidlá režimov priamej podpory v rámci Spoločnej poľnohospodárskej politiky a ktorým sa zavádzajú niektoré režimy podpory pre poľnohospodárov, pokiaľ ide o vyňatie pôdy z produkcie stanovené na rok 2008 - C6-0302/2007 -, ktorý preskúmava Výbor pre poľnohospodárstvo a rozvoj vidieka.
<SPEAKER ID="449" NAME="Mariann Fischer Boel">
členka Komisie. - Vážená pani predsedajúca, môžem vám povedať, že vyhliadky spojené s trhom s obilím sú v našom zmýšľaní jednoznačne na prednom mieste, pretože sa teraz nachádzame v situácii, kedy v posledných mesiacoch došlo k neuveriteľnému nárastu cien. To neplatí len pre Európsku úniu, ale aj pre celý svet.
<P>
Vzhľadom na to, že v niektorých častiach Európy príliš pršalo a v iných častiach Európy boli suchá, neboli v tomto roku klimatické podmienky našich regiónov priaznivé pre výrobu obilia a s odhadovanou produkciou v výške 258 ton bola úroda v roku 2007 podpriemerná. Povinné vyňatie pôdy z produkcie, ktoré v súčasnej dobe odpovedá 10 % v starých členských štátoch, EÚ-15, sa nedá zlúčiť s existujúcou situáciou na trhu. v týchto súvislostiach Komisia navrhla stanoviť 0 % vyňatie pre úrodu na jeseň 2007 a pre siatie na jar 2008. Podľa našich odhadov to bude znamenať v rámci Európskej únie dodatočnú výrobu 10 až 17 miliónov ton a ja sa domnievam, že pre toto odvetvie to bude pozitívny signál, a dúfam, že to takisto prispeje k stabilizácii odvetvia obilia.
<P>
Samozrejme je potrebné v tejto záležitosti urobiť rýchle rozhodnutie, aby poľnohospodári mohli rozhodnúť o budúcom výrobnom roku a v tejto súvislosti som skutočne veľmi vďačná za to, že Parlament očividne pochopil naliehavosť tejto záležitosti a súhlasil s rýchlym postupom. Skutočne som veľmi vďačná.
<P>
Náš právny návrh bude čo najkratší a najjednoduchší a nebude predpokladať žiadnu novú administratívnu záťaž.
<P>
Ak sa pozrieme do budúcnosti, je v rámci kontroly stavu nevyhnutné dobre prešetriť, či je ešte vyňatie pôdy z produkcie za súčasných a budúcich podmienok na trhu vhodným nástrojom. Musíme rovnako zvážiť, ako môžeme v rámci nášho systému vyňatia pôdy z produkcie zachovať prínosy pre životné prostredie, ako je zachovanie stálych pastvín, ochrana pobrežných pásov a opatrení, ktoré sa takisto týkajú zmien klímy.
<P>
Ďakujem vám teda za rýchlu reakciu. Je milé vidieť, že Parlament sa skutočne môže pohnúť, ak je to naliehavo potrebné.
<SPEAKER ID="450" NAME="Neil Parish  " AFFILIATION="PPE-DE">
predseda Výboru AGRI. - Paní predsedajúca, pani komisárka, áno, Parlament naozaj vie konať veľmi rýchlo. Myšlienka, že by Parlament mohol byť obviňovaný z toho, že poľnohospodári nebudú vedieť, čo tento rok na svojej pôde sadiť, samozrejme našu myseľ dosť zamestnávala, a tak sme mali radosť, že môžeme s vami pracovať a dosiahnuť toto pevné rozhodnutie. Rovnako blahoželám svojmu výboru, Výboru pre poľnohospodárstvo a rozvoj vidieka, za jeho jednomyseľné rozhodnutie.
<P>
Chcel by som poukázať vlastne na to, aký význam má jeden rok. Pred dvanástimi mesiacmi sme hovorili o 90 EUR/tona za pšenicu. Teraz hovoríme o 250-270 EUR, tá cena je teda trojnásobná. Preto je teraz načase vážne sa zaoberať znížením vyňatia pôdy z produkcie na 0 %. Dokonca by som šiel ešte ďalej. Niečo cez 20 rokov v Európe v podstate hovoríme o prebytku potravín, že poľnohospodári nie sú potrební, že musíme premeniť pôdu na niečo iné a že na zabezpečovaní potravín vlastne nezáleží. Zrazu na zabezpečovaní potravín záleží.
<P>
Domnievam sa, že tu ide aj o morálnu stránku veci. Ak má svet dostatok potravín, možno Európa nepotrebuje mať svoj podiel produkcie, ale ak má svet nedostatok potravín a ceny rastú, je Európa morálne povinná potraviny vyrábať. Európa nebude nikdy trpieť hladom, nech už bude cena potravín akákoľvek, pretože my jednoducho máme peniaze, aby sme za ne zaplatili, ale v mnohých častiach sveta budú trpieť hladom. Zrazu sa nachádzame v inom svete, ktorému musíme takisto čeliť. Komisia navrhuje na rok 2008 vyňatie pôdy z produkcie vo výške 0 % a na začiatku hospodárskeho roku 2008, ako som uviedol, má trh neuveriteľne vysoké ceny.
<P>
Ako povedala pani komisárka, v niektorých častiach Európy bolo sucho a v iných zase boli povodne. v celom svete sme svedkami toho, ako sa mení stav obilnín, kedy v Austrálii pôdou stúpa soľ a je tam veľmi ťažké vysádzať plodiny. Pozorujeme takisto Čínu a Indiu, kde prijímajú vzhľadom na ich rast hospodárstva nesmierne množstvá potravín a požadujú viac potravín. To všetko si vyberá svoju daň po celom svete na produkcii pšenice a obilnín. Teraz sme pravdepodobne na približne polovici zásob, ktoré historicky máme, a zásoby sa stenčujú, a tak je teraz načase to urobiť.
<P>
Domnievam sa, pani komisárka, a som si istý, že vy takisto, že ak budeme mať spoločnú poľnohospodársku politiku oddelenú od produkcie, nemôžeme v mnohých ohľadoch skutočne dosiahnuť vyňatie pôdy z produkcie, pretože pokiaľ by kedy nejaká politika mala byť spojená s produkciou, potom to musí byť vyňatie pôdy, takže je teraz najvyšší čas ho odstrániť.
<P>
Hneď ako odstránime vyňatie pôdy z produkcie, musíme mať na pamäti, že malo isté prínosy pre životné prostredie, a musíme takisto pamätať na to, že poľnohospodári tak budú mať na výber, či vyňatú pôdu zorať alebo nie. v rámci systému jednotných platieb poľnohospodárskych podnikov by ju aj naďalej mohli používať, pokiaľ sa tak rozhodnú, ale ekonomické výhody vlastného pestovania obilnín predpokladajú, že väčšina z ich pôdu zorie. Stále môžeme mať šesťmetrové pruhy okolo polí a živých plotov v záujme životného prostredia a ja si myslím, že je to takisto veľmi dobré.
<P>
Nejde o niečo, o čom by sme mali dnes večer diskutovať, ale domnievam sa, že v rámci kontroly stavu sa budeme zaoberať tým, že nepochybne budeme musieť prejsť na biopalivá druhej generácie a nepoužívať pšenicu a repku olejnú ako biopalivá. Áno, pred rokom som toho naozaj bol veľkým zástancom, keď boli ceny nízke, ale teraz sú ceny vysoké, takže k tomu len doslova pridáme palivo.
<P>
Odporúčam Parlamentu, aby sme túto záležitosť rýchlo vyriešili. Ďakujem všetkým skupinám za ich podporu a veľmi ďakujem pani komisárke za jej rýchlu reakciu. Domnievam sa, že spoločne môžeme dôjsť k správnemu riešeniu. Máme tu niekoľko pozmeňujúcich a doplňujúcich návrhov skupiny PSE a skupiny Verts/ALE, z ktorých väčšinu budeme môcť podporiť. Nemôžem však prijať jeden z nich - a tým je daň z vývozu obilnín, pretože poľnohospodári v minulosti trpeli nízkymi cenami. Keď vzrastú ceny, neuvaľujte na ne prosím daň, pretože to by podľa môjho názoru nebolo celkom správne. Ak sa máme zaoberať trhovými silami, budeme musieť čeliť realite života.
<SPEAKER ID="451" NAME="Esther de Lange" LANGUAGE="NL">
Vážená pani predsedajúca, najskôr by som chcela poďakovať pani komisárke za to, že tu dnes ráno bola s nami, a že tu s nami je teraz pri tejto rozprave, ktorá sa pridala do programu na poslednú chvíľu. Najviac by som jej však chcela poďakovať za jej návrh odstrániť povinné vyňatie pôdy z produkcie na budúce obdobie. Gratulovala nám k našej rýchlosti, ale Komisia takisto ukázala, že je schopná reagovať pomerne rýchlo na vývoj trhu, ktorý teraz prechádza obdobím stenčujúcich sa dodávok obilnín v EÚ. Očakáva sa, že na konci tohto obdobia zásoby dosiahnu rekordné minimum takisto aj vo svete.
<P>
Nástroj na kontrolu dodávok, ktorým bolo povinné vyňatie pôdy z produkcie zavedené v roku 1992, už teda nemá žiadny zmysel. v dôsledku toho je len logické, že Komisia navrhuje, aby sa tento záväzok teraz odstránil. Je takisto logické, že Komisia zachováva systém vyňatia pôdy z produkcie a len znižuje povinný podiel z existujúcich 10 % na 0 %. Vďaka tomu pôjde rozprava ďalej správnou cestou. Koniec koncov až v okamžiku, kedy je čas na kontrolu stavu, je čas na diskusiu o možnej zmene existujúcich predpisov a štruktúr.
<P>
Ďalej chápem, že ak sa dohodneme na tomto návrhu a Rada príjme rýchle rozhodnutie, pravdepodobne zlomíme rekord v rýchlom prijímaní právnych predpisov. Tým takisto vyšleme signál občanov, a najmä poľnohospodárom, že ak je to potrebné, EÚ dokáže prijímať rýchle rozhodnutia.
<P>
Chcela aby som sa však vyspovedať z jednej veci, pani predsedajúca - nie ako hovorkyňa za PPE, ale ako členka CDA v Európskom parlamente z Holandska. Existujú ešte ďalšie odvetvia, v ktorých by sa s ohľadom na existujúci vývoj trhu zdala byť vhodná určitá miera pružnosti. Pozrime sa napríklad na odvetvie mlieka, v ktorom prudko narastá dopyt a Európa zrejme nevyužíva najlepšie jeho plný potenciál. Jednou z možností je pravdepodobne urobiť kvóty, ktoré niektoré členské štáty plne nevyužívajú, predajnými cez hranice alebo 1. apríla 2008 kvótu ešte zvýšiť o niekoľko percent.
<P>
Na záver by som teda, pani predsedajúca, chcela osobne vyzvať Európsku komisiu, aby prejavila takisto v ďalších odvetviach rovnaký elán, aký je očividný v súvislosti s obilninami, hneď ako to bude potrebné.
<SPEAKER ID="452" NAME="Luis Manuel Capoulas Santos" LANGUAGE="PT">
Ja som takisto rád, že tu pani komisárku vidím, a chcel by som povedať, že existujúce podmienky trhu s obilninami nás nútia k tomu, aby sme uvažovali, ale predovšetkým rokovali, a blahoželám Komisii k jej proaktívnemu prístupu.
<P>
Skupina sociálnych demokratov v Európskom parlamente súhlasí s analýzou pani komisárky v súvislosti s existujúcou situáciou a s tým, že v rámci kontroly stavu budeme mať príležitosť túto záležitosť do hĺbky preskúmať a prijať vhodnejšie konečné rozhodnutia v budúcnosti. Sme si takisto plne vedomí, že problém, ktorému čelíme, nie je možné vyriešiť len odstránením vyňatia pôdy z produkcie v súvislosti s prechodnými opatreniami, ktoré sa chystáme prijať, ale súhlasíme, že by mohli v budúcom roku do značnej miery pomôcť s nápravou rovnováhy trhu.
<P>
Súhlasíme s názorom, že týmto opatrením by sa mohla, v pesimistickej variante, minimálne polovica existujúcich 3,89 miliónov hektárov vrátiť do produkcie, čo by mohlo v roku s normálnymi klimatickými podmienkami predstavovať ďalšiu produkciu vo výške prinajmenšom 5 až 10 miliónov ton, aj napriek tomu, že niektoré typy pôd sú menej úrodné, preto ich poľnohospodári prirodzene vynímajú z produkcie.
<P>
Myslíme si však, že na to, aby sme tieto ciele dosiahli, by bolo vhodné, aby Komisia túto odchýlku nepatrne rozšírila, to znamená, aby predĺžila platnosť tohto opatrenia z jedného roku na dva, a je pochopiteľné, že by sa malo predĺžiť, pretože v poľnohospodárstve očividne chýba plánovanie a na začiatku budúceho obdobia jeseň-zima ešte nebudeme mať konečné rozhodnutie o výsledku rozpravy, ktoré sa bude konať v rámci kontroly stavu. Preto vyzývam Komisiu, aby vzala do úvahy pozmeňujúci a doplňujúci návrh, ktorý na tieto účely predložíme a ktorý si, ako som si istý, zaslúži väčšinu na zajtrajšom plenárnom zasadnutí.
<P>
Na druhej strane sme si všetci vedomí toho, že vrátenie celej tejto oblasti do produkcie bude mať jasné negatívne vplyvy, pokiaľ ide o uvoľňovanie CO2 zo zeme, ale aj biologickú rozmanitosť, pretože teraz každý uznáva pridanú hodnotu pre životné prostredie, ktorú prinieslo vyňatie pôdy z produkcie. Preto sa domnievame, že by bolo vhodné, aby Komisia čo najskôr zrealizovala štúdiu vplyvu, aby sme mali k dispozícii všetky príslušné faktory pre prijatie rozhodnutia o tejto záležitosti, ktorú do roka budeme musieť prijať.
<SPEAKER ID="453" NAME="Friedrich-Wilhelm Graefe zu Baringdorf" AFFILIATION="Verts/ALE">
(DE) Vážená pani predsedajúca, pani komisárka, áno, konali sme rýchle, ale Komisia sa takisto oneskorila s predložením návrhov. o tejto záležitosti sa dlho diskutovalo a netrpezlivosť pestovateľov do značnej miery podnecovala otázka, kedy to už konečne bude za nami. Nič sme nezdržovali, to je pravda, ani sme nič zdržovať nechceli.
<P>
Vaše odôvodnenie je také, že ceny sú vysoké a je tu potrebná určitá stabilizácia. Dúfam, že sme obaja veľmi spokojní - a najmä váš manžel so svojím podnikom - že sa nakoniec dostanú peniaze k podnikom. Už dlho sa s tým mešká a mali by sme byť opatrní s tým tu hovoriť, že niečo musíme urobiť a znížiť ceny. Navyše je to do istej miery v rozpore s vaším dnešným prehlásením týkajúcim sa cukru. Určite si spomínate, že ste povedali: pri existujúcej cene obilia sa teraz ľudia dajú možno rýchlejšie na obilniny a upustia od cukru. Ak teraz znovu stlačíte ceny obilia, vaša logika a váš zámer by sa tým mohli narušiť.
<P>
Uvádzate to, že v dôsledku toho sa striedajú plodiny. Áno, to je pravda. Pôvodne bolo toto opatrenie spojené so striedaním plodín, pretože striedanie plodín takisto vyžadovalo vegetáciu. To znamená, že musíme venovať pozornosť hľadisku životného prostredia, aj napriek tomu, že sa naň v posledných rokoch zabúdalo, jednoducho tým, že sa umožní trvalé vyňatie pôdy z produkcie, čím by sa značný podiel dostal do produkcie energetických výrobkov.
<P>
V pozmeňujúcom a doplňujúcom návrhu vás žiadame, aby ste sa nielen zaoberali tým, čo máte v pláne na rok 2008, ale takisto aby ste nám tu v Parlamente povedali, ako má prebiehať striedanie plodín so zreteľom na ochranu životného prostredia.
<SPEAKER ID="454" NAME="Vincenzo Aita">
v mene skupiny GUE/NGL. - (IT) Vážená pani predsedajúca, dámy a páni, domnievam sa, že Parlament by mal túto záležitosť chápať ako nový prvok, ktorý otvára nové obdobie reflexie a novú rozpravu o poľnohospodárskej produkcii v Európe. Nejde len o to, že dochádza k zmenám klímy a že v niektorých oblastiach vidieka sprevádzajú produkciu problémy. Ide len o to, že celý systém poľnohospodárskej produkcie v tejto oblasti sa mení, pretože - padlo o tom niekoľko poznámok v predchádzajúcej rozprave - sa dnes veľa plodín vyrába za použitia rôznych systémov produkcie, ako sme počuli.
<P>
Mali by sme totiž teraz preskúmať politiku uplatňovanú pre poľnohospodársku produkciu v Európskom spoločenstve v posledných rokoch. Problémom nie len obilie, ale do niekoľkých mesiacov budeme musieť riešiť rovnaký problém pri produkcii mäsa a produkcii mlieka, pretože aj v tejto oblasti už dochádza k zmenám a poklesu produkcie. Preto sa domnievam, že by pani komisárka a Komisia mali mať dôkladné obdobie reflexie a umožniť Parlamentu na tieto problémy definitívne reagovať, aby sme sa vyhli tejto situácii: nárast nákladov na potraviny, ktoré pre veľa rodín v Európe aj inde predstavuje problém.
<SPEAKER ID="455" NAME="Jim Allister" AFFILIATION="NI">
Vážená pani predsedajúca, v dobe špirálovo stúpajúcich a trestných nárastov cien krmív, ktoré toľko škodia nášmu intenzívnemu odvetviu, by bolo trestuhodné oddeliť pôdu, vďaka ktorej by sme mohli znížiť našu závislosť od dovozu zo zahraničia, od produkcie. Preto musí vyňatie pôdy z produkcie zmiznúť a musí k tomu dôjsť teraz.
<P>
Je toho však treba viac, nevynímajúc proaktívny plán na riešenie vynárajúcej sa krízy v našich intenzívnych odvetviach. z môjho pohľadu to musí zahŕňať praktický tlak na mnohonárodné reťazce supermarketov, aby upustili od stratégie tvorby cien, ktorou sa utláčajú ceny výstupov poľnohospodárskej produkcie. Ak k tomu nedôjde, stojí pred nami zrovnanie so zemou veľkej časti nášho intenzívneho odvetvia. To by bola najväčšia prehra poľnohospodárskej politiky našej doby a tým sa, pani komisárka, musíte naliehavo zaoberať.
<SPEAKER ID="456" NAME="Esther Herranz García" AFFILIATION="PPE-DE">
(ES) Vážená pani predsedajúca, na úvod chcem povedať, že vítam rozhodnutie Európskeho parlamentu prijať v rámci naliehavého postupu okamžité zrušenie povinného vyňatia pôdy z produkcie.
<P>
Domnievam sa, že hlavnými obeťami obrovského nárastu cien poľnohospodárskych surovín sú európski spotrebitelia a poľnohospodári. Myslím si, že existujúca situácia by nás mala viesť k tomu, že podnikneme podrobnú diskusiu o zmene, ku ktorej dochádza v rámci spoločnej poľnohospodárskej politiky, a mali by sme zaistiť, že rozhodnutie prijaté v tejto oblasti je v súlade so svetovými súvislosťami, kedy narastajú ohromujúcou mierou požiadavky tretích krajín, najmä kvôli zväčšujúcej sa spotrebe v krajinách ako India a Čína, ktoré hrajú rozhodujúcu rolu vo svetovom hospodárstve.
<P>
Ak bude tento schodok pokračovať, mala by Európska únia podľa môjho názoru zvážiť vytvorenie nových mechanizmov na zamedzenie neudržateľných nárastov cien potravín.
<P>
Už roky počúvame, že spoločná poľnohospodárska politika prináša nadmerné náklady pre európskych daňových poplatníkov, ale ja by som teraz chcela, aby vlády občanom vysvetlili, prečo teraz budú musieť platiť viac za chlieb a mlieko . Rada by som takisto chcela, aby vlády vysvetlili opatrenia, ktoré plánujú prijať na to, aby zaručili spotrebiteľom spravodlivé ceny a zamedzili nadmerné zaťaženie výrobcov, ktoré by ohrozilo ziskovosť viacerých poľnohospodárskych podnikov.
<P>
Svet potrebuje stále viac potravín a exponenciálny nárast spotreby sa nevyrieši poľnohospodárskou politikou, ktorá by bola čím ďalej skúpejšia a lakomejšia voči európskym výrobcom. Myslím si, že európski predstavitelia by sa mali ešte raz zamyslieť, než dostanú výrobcov medzi mlynské kamene.
<P>
Európska únia by mala podľa môjho názoru na spoločnú poľnohospodársku politiku uplatniť kontrolu stavu na zavedenie mechanizmov, prostredníctvom ktorých sa do budúcnosti zamedzia závažné schodky, ak nechceme, aby svetoví výrobcovia na medzinárodných trhoch získali monopol.
<SPEAKER ID="457" NAME="Rosa Miguélez Ramos" AFFILIATION="PSE">
(ES) Vážená pani predsedajúca, je pravda, že zásoby obilnín sa v posledných rokoch zmenšili, a počuli sme už niektoré dôvody spojené s nadchádzajúcou klímou - rastúca spotreba v rozvíjajúcich sa krajinách, nepriaznivé klimatické podmienky vo výrobných krajinách alebo vymedzenie produkcie vo vyvážajúcich krajinách pre domácu spotrebu. Nemôžeme takisto zabudnúť ani na vplyv niektorých špekulatívnych aktivít na dotyčných trhoch, ako napríklad v Paríži alebo Chicagu. Všetky tieto problémy prispievajú k tomu, že ceny dosahujú historicky najvyššie hodnoty.
<P>
Podľa údajov Medzinárodnej rady pre obilniny (International Cereals Council) máme však okrem problému dodávok aj problém zásob: svetových zásob, ktoré sú nižšie ako 17 %, a ktoré sú podľa organizácie FAO zárukou zabezpečovania potravín, a zásob Spoločenstva, ktoré sa prakticky vyčerpávajú trhom, ktorého ceny presahujú medzinárodnú úroveň.
<P>
Z môjho pohľadu, pani komisárka, by sme mali, pokiaľ ide o kontrolu stavu, premýšľať o úlohe neexistencie nástrojov Spoločenstva na reguláciu trhu v rámci tejto krízy.
<P>
Európska únie je posadnutá nákladmi na riadenie zásob a tlakom Svetovej obchodnej organizácie; preorientovala svoju poľnohospodársku politiku na zahrnutie produkcie a liberalizáciu trhu a otočila sa chrbtom k výrobcom a spotrebiteľom, pričom upustila od hlavnej zásady SPP: zaistenie sebestačnosti.
<SPEAKER ID="458" NAME="Bernadette Bourzai" AFFILIATION="PSE">
(FR) Vážená pani predsedajúca, pani komisárka, dámy a páni, najskôr by som chcela vyjadriť svoju podporu rekultivácii pôdy, dobrovoľnej povahy, ktorá je teraz vyňatá z produkcie na podporu európskej produkcie obilnín a olejnín, na doplnenie zásob, a teda aj na zaistenie sebestačnosti.
<P>
Zdá sa však, že poľnohospodári potrebujú na to, aby sa tejto zmene prispôsobili, dva výrobné a hospodárske roky. Je rovnako dôležité, aby sme uplatnili kvóty na vývoz obilnín, aby sa najskôr uspokojili potreby Európy.
<P>
Naopak som obozretnejšia, pokiaľ ide o návrh opatrení, ktorými sa zrušia dane na krmivá. Som si dobre vedomá, že nárast cien potravín prináša poľnohospodárom veľké problémy, ale nechcela by som, aby sa týmto opatrením otvorili možnosti dovozu geneticky modifikovanej sóje a kukurice. Podporujem však presadzovanie a podnecovanie rozvoja európskeho odvetvia krmív neobsahujúcich geneticky modifikované organizmy, ktoré by získalo lepšie postavenie na zaistenie nášho zabezpečovania potravín a našej nezávislosti.
<P>
Rada by som takisto poukázala na to, že napriek tomu, že vyňatie pôdy z produkcie už nie je z hospodárskeho hľadiska opodstatnené, je nevyhnutné pre biologickú rozmanitosť a ochranu pôdy a riek, a to by sa malo uznať a zachovať. Skupina sociálnych demokratov preto žiada Komisiu, aby zrealizovala štúdiu účinkov vplyvu zrušenia systému vyňatia pôdy z produkcie na životné prostredie. Premýšľam predovšetkým o dôsledkoch, ktoré by malo zrušenie vyňatia pôdy z produkcie na nevyhnutnú rozmanitosť zdrojov peľu a nektáru pre včely v dobe, kedy toto odvetvie prechádza vážnou krízou.
<P>
Terajšie zrušenie vyňatia pôdy z produkcie nám takisto nepomôže vyriešiť všetky problémy v rámci prieskumu SPP v rokoch 2008 a 2009.
<SPEAKER ID="459" NAME="Mariann Fischer Boel">
členka Komisie. - Ďakujem vám, pani predsedajúca, a veľmi rada by som poďakovala poslancom za všetky pozitívne pripomienky, za všetky snahy stabilizovať náš trh s obilninami. Teraz sa cítim dosť dobre pripravená na to, aby sme v tejto rozprave zajtra pokračovali s členskými štátmi v Rade, a dúfam, že právny akt budeme môcť rýchlo zverejniť. Som si celkom istá, že zajtra budú poľnohospodári sledovať, aké rozhodnutie v Parlamente a v Rade zajtra prijmeme.
<P>
Poviem len krátko o štyroch rôznych skupinách pozmeňujúcich a doplňujúcich návrhov. Pokiaľ ide o myšlienku predĺžiť toto ročné 0 % vyňatie pôdy z produkcie na dva roky, musím povedať, že budeme mať možnosť o oznámení diskutovať v zime a o právnych návrhoch budúcu jar a leto, keď budeme vedieť, akým smerom sa uberáme. Nápad predĺžiť ročnú lehotu teda nebudem môcť podporiť, ale k tejto záležitosti sa vrátime.
<P>
Pokiaľ ide o prínosy z vyňatia pôdy z produkcie pre životné prostredie, je zrejmé, ako som uviedla v mojom prvom príspevku, že sa tým budeme musieť zaoberať v rámci kontroly stavu, aby sme zistili, či sa nám podarí nájsť riešenie k zachovaniu prínosov otázky biologickej rozmanitosti životného prostredia v rámci vyňatia pôdy z produkcie.
<P>
Pokiaľ ide o sledovanie trhu s obilninami, je zrejmé, že urobíme všetko pre to, aby sme udržiavali prehĺbený dialóg s členskými štátmi, zúčastnenými subjektmi a širokou verejnosťou, aby sme vedeli, akým smerom sa trh vyvíja.
<P>
Pokiaľ ide o pozmeňujúci a doplňujúci návrh 8 týkajúci sa obmedzenia a možného zavedenia vývoznej dane, musím povedať, že touto cestou sa nechceme uberať. v dôsledku toho by sme trhu vysielali celkom odlišné a zlé signály. Dostali by sme sa tak do situácie podobnej v Rusku a na Ukrajine, ktoré sme vinili z toho, že tento nástroj používajú na to, aby si nechali svoju produkciu pre seba, a preto by sme sa touto cestou nemali vydať.
<P>
Pokiaľ ide o ďalšie spomenuté myšlienky spojené s dovozom, pozrieme sa na prerušenie dovozných daní z obilnín - a v skutočnosti sme s tým už začali. Nezapadajú do súčasnej situácie. Zmena celej politiky, politiky zásob, by pre nás, podľa môjho názoru, bola možnosťou, o ktorej budeme diskutovať v rámci kontroly stavu, aby sme zistili, ako nájsť riešenia na mieru ako pre poľnohospodárov, tak aj pre subjekty zúčastnené na produkcii obilnín, pre odvetvie obilnín.
<P>
Ešte raz vám veľmi ďakujem. Skutočne si cením nadšenie, s akým Parlament a Výbor pre poľnohospodárstvo a rozvoj vidieka v tomto prípade koná.
<SPEAKER ID="460" NAME="Predsedajúca">
Rozprava je ukončená.
<P>
Hlasovanie sa bude konať v stredu.
<P>
Písomné vyhlásenia (článok 142)
<SPEAKER ID="969" NAME="James Nicholson  " AFFILIATION="PPE-DE">
písomne. - Prostredníctvom rastúcich cien obilia v celej Európskej únii, ku ktorému došlo v dôsledku vysokých cien vo svete, postupne došlo k závažnej situácii. Je nevyhnutné, aby sme v našom zabezpečovaní potravín mali istotu. Tu už nemáme. Ceny obilia sa naďalej šplhajú hore. To sa dá riešiť jedine zvyšovaním cien pre spotrebiteľa. Austrálska vláda minulý týždeň uviedla, že austrálska produkcia bude tento rok o 30 % nižšia. Musíme mať prístup na trh substitútov obilnín zo Spojených štítov, alebo budú dodávky hovädzieho, jahňacieho a kuracieho mäsa zložitejšie. Vyzývam Radu v zložení pre poľnohospodárstvo a odborníkov EÚ, aby rýchlo schválili nové obilniny a zaistili nám tak zabezpečovanie dodávok.
