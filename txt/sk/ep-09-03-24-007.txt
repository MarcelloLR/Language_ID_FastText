<CHAPTER ID="007">
Príprava samitu G20 2. apríla - za účasti Gordona Browna, predsedu vlády Spojeného kráľovstva, člena Európskej rady (rozprava) 
<SPEAKER ID="330" NAME="Predseda">
Dámy a páni, vážení kolegovia, sme veľmi radi, že tu dnes popoludní môžeme privítať predsedu vlády Spojeného kráľovstva pána Gordona Browna. Vitajte, pán premiér, v Európskom parlamente.
<P>
(potlesk)
<P>
Pán premiér Brown vydá Európskemu parlamentu vyhlásenie o prípravách samitu G20 na budúci týždeň. Tento samit, ktorý sa bude konať v Londýne 2. apríla 2009 prichádza v rozhodujúcej chvíli riešenia súčasnej medzinárodnej hospodárskej a finančnej krízy. Ponúka obrovskú príležitosť pre lídrov industrializovaného sveta a rozvíjajúcich sa ekonomík, aby spolupracovali na spoločnom programe zabezpečenia okamžitej hospodárskej stability a dlhodobej obnovy. Na londýnskom samite sa musíme dohodnúť na makroekonomickej stratégii a regulačných štruktúrach, ktoré nám pomôžu prekonať súčasnú krízu a do budúcnosti zavedú lepší, udržateľnejší rámec.
<P>
Ako predseda G20 pán Gordon Brown ponúka aktívne medzinárodné vodcovstvo v dobe, ktorá sa ukazuje ako jedna z najťažších v modernej histórii. Rýchlosť, s akou pomohol z G20 vytvoriť nový nástroj medzinárodnej hospodárskej kontroly, je povzbudivá a pôsobivá. Silný a kladný dojem vyvolal pán premiér aj vtedy, keď ukázal, ako môže Veľká Británia efektívne spolupracovať s partnermi v Európskej únii, keďže spolu nachádzame inovatívne riešenia mnohých problémov, ktorým sme všetci vystavení.
<P>
Vždy som bol presvedčený, že je dôležité, aby Británia zohrávala v Európskej únii angažovanú úlohu ústredného hráča.
<P>
(potlesk)
<P>
Pán premiér, veľmi vítame vaše odhodlanie hrať túto úlohu.
<P>
Mám obrovskú radosť, že môžem prenechať slovo britskému premiérovi Gordonovi Brownovi.
<P>
(potlesk)
<SPEAKER ID="331" NAME="Gordon Brown">
predseda vlády Spojeného kráľovstva Veľkej Británie a Severného Írska. - Vážený pán predseda, dovoľte mi poďakovať za túto mimoriadnu česť, že ste ma pozvali, aby som k vám prehovoril a za vaše úspešné predsedanie Parlamentu. Dovoľte mi poďakovať vám, poslancom Európskeho parlamentu a členom Európskej komisie pod vedením pána predsedu Barrosa. Vďaka patrí vám všetkým za prácu a generáciám, na ktorých práci budujeme, že dnes žijeme v mierovej a zjednotenej Európe, ktorá sa určite dostane na zoznam najväčších úspechov v histórii ľudstva a ktorá je dnes majákom nádeje pre celý svet.
<P>
(potlesk)
<P>
A ak niekto v ktorejkoľvek krajine na ktoromkoľvek kontinente pochybuje o tom, ako môže ľudská vôľa a odvaha poslancov budovať novú budúcnosť po uplynulých desaťročiach zúfalstva, nech si jednoducho spomenú na to, ako pred 60 rokmi Európania hovorili o večných nepriateľoch a vzťahoch, ktoré sa nedali napraviť. Hovorili o ťažkej, dlhej a trpkej studenej vojne. Neverili, že bude možné, aby naša Európa raz mohla žiť úplne v mieri, a už vôbec nie tomu, že by sa mohla zjednotiť a spolupracovať.
<P>
Potom nech pomyslia na to, ako dnes, po rokoch spolupráce a jednoty, by okrem politických extrémistov nikto nepochyboval, že spolu sme silnejší a bezpečnejší než vtedy, keď sme boli každý zvlášť.
<P>
(potlesk)
<P>
9. novembra tohto roka oslávime 20. výročie niečoho, čo celkom iste pre každého z nás v tomto Parlamente musí znamenať jednu z najvýraznejších udalostí nášho života - pád Berlínskeho múru. Tento múr bol zbúraný na základe rozhodnutia ľudí, ktorí boli odhodlaní bojovať za to, aby sa už nikdy nezopakovalo rozdelenie európskych občanov bariérami, zastrašovaním a represiami.
<P>
Priatelia, dnes neexistuje žiadna stará Európa, žiadna nová Európa, žiadna Východná alebo Západná Európa. Je len jedna Európa, a tou je Európa - náš domov.
<P>
Stojím tu hrdý na to, že som Brit a hrdý na to, že som Európan, zastupujúc krajinu, ktorá sa nevníma ako ostrov mimo Európy, ale ako krajina v strede Európy - nie v závetrí Európy, ale v hlavnom prúde Európy.
<P>
(potlesk)
<P>
Preto som tiež hrdý, že náš britský parlament veľkou väčšinou hlasov ratifikoval Lisabonskú zmluvu.
<P>
(hlasný potlesk)
<P>
Verím, že my v Európe máme jedinečnú polohu na to, aby sme viedli svet pri plnení úplne nových a vážnych úloh spojených s globalizáciou. Máme jedinečnú polohu práve pre to, čo sme v našej Únii dosiahli. Chcem poďakovať poslancom tohto Európskeho parlamentu. Všetci by ste mali byť hrdí na to, čo sme spolu dosiahli - najväčší jednotný trh na svete, ktorý teraz prináša príležitosti pre 500 miliónov ľudí, a najúspešnejší projekt hospodárskej spolupráce na svete. Mali by ste byť hrdí na to, že toto je úspech Európskej únie.
<P>
Mali by ste byť hrdí aj na rozsiahly rámec ochrany životného prostredia, ktorý budujeme - výrazný úspech európskej spolupráce, čím sa tento kontinent stal prvým na svete v tom, že sa dal jasne na cestu budovania hospodárstva s nízkou produkciou uhlíka.
<P>
(potlesk)
<P>
Mali by ste byť hrdí aj na to, že prostredníctvom najväčšieho programu pomoci na svete Európska únia vytvorila najtrvalejší záväzok na záchranu a zmenu životov ľudí kdekoľvek na svete.
<P>
Početné práva spotrebiteľov a pracovné práva, ktorým sa tešíme po celej Európe, sú výsledkom kampaní vedených jednotlivými poslancami a zoskupeniami tohto Parlamentu.
<P>
Nezabúdajme, že Európska únia má najrozsiahlejšiu sociálnu ochranu na svete - súbor práv a zodpovedností, ktoré boli podporené britským ľudom, keď, musím s hrdosťou povedať, naša vláda priviedla Britániu k účasti na sociálnej kapitole.
<P>
Vážený pán predseda, tieto úspechy Európy by neboli možné bez spolupráce medzi národmi, ktorú ste priniesli vy a tento Parlament. Áno, vidíme jednotu, ktorá sa rozvíja tým, že sa štátni funkcionári stretávajú so svojimi kolegami zo zahraničia. Áno, vidíme jednotu, keď sa lídri stretávajú s lídrami. Ale jednota, ktorá pretrvá, je demokratická jednota zakorenená v spoločných hodnotách ľudí, ktorí sú teraz zastúpení v tomto Parlamente, a viac než zmluvy, viac než inštitúcie, viac než jednotlivci, sú to tieto určujúce hodnoty, ktoré nás úzko spájajú - naša viera, ako Európskej únie, že sloboda, hospodársky pokrok a sociálna spravodlivosť sa budú rozvíjať spoločne alebo vôbec.
<P>
Toto sú hodnoty zakorenené v lekciách, ktoré sme sa naučili pri spoločnej práci - pravda, že sloboda sa nikdy nesmie stať bezprávím, že trhy majú byť voľné, ale nikdy nie bez hodnôt, a presvedčenie, že byť spravodlivým je dôležitejšie než nechať veciam voľný priebeh.
<P>
V tejto kríze sme sa opäť naučili, že bohatstvo nemá pre spoločnosť veľkú hodnotu, kým slúži iba bohatým. Bohatstvo má cenu len vtedy, keď obohacuje nielen niektoré komunity, ale všetkých.
<P>
Toto jednoducho nie je naša politická filozofia - v Európe veríme týmto pravdám, pretože sme ich prežívali pri práci, ktorú sme vykonávali vo svojich krajinách.
<P>
Teraz, uprostred svetovej krízy, ktorej rýchlosť a rozsah nemajú v histórii obdobu, chcem s vami hovoriť o tom, ako uplatnením týchto hodnôt, ktoré sú teraz súčasťou našej DNA, môže Európa a svet tieto lekcie, ktoré sme sa v Európe časom naučili, využiť pri riešení štyroch veľkých problémov globalizácie. Sú nimi finančná nestabilita vo svete súčasných svetových kapitálových tokov, zhoršovanie životného prostredia a nedostatok energie, extrémizmus a hrozba, ktorú predstavuje pre bezpečnosť vo svete bezprecedentnej mobility a rast chudoby vo svete rastúcej nerovnosti.
<P>
Taktiež chcem hovoriť o tom, ako, za predpokladu, že svetové hospodárstvo budeme spoločne správne riadiť, miliardy ľudí v Ázii a inde, z ktorých mnohí tovary len vyrábajú, sa môžu stať budúcimi spotrebiteľmi našich tovarov, ako môžeme v priebehu budúcich dvadsať rokov byť svedkami nevídanej expanzie pracovných miest a príjmov strednej vrstvy, a ako, napriek všetkým problémom, ktoré dnes máme, možno predvídať vývoj svetového hospodárstva, ktoré sa veľkosťou zdvojnásobí, čím sa vytvoria príležitosti pre nás všetkých vo všetkých našich členských štátoch.
<P>
Chcem diskutovať o tom, ako možno zo sveta, ktorý dnes vyzerá neudržateľne, nebezpečne a nevyvážene, budovať ozajstnú globálnu spoločnosť, ktorá je trvalo udržateľná pre všetkých, bezpečná pre všetkých a spravodlivá pre všetkých.
<P>
Dovoľte mi zopakovať, že som presvedčený, že Európska únia má jedinečnú polohu na to, aby sa stala vodcom pri budovaní tejto budúcnosti, a práve z dôvodu, že sme za posledných 60 rokov dokázali, že my ako Európa môžeme plniť a zvládať úlohy cezhraničnej spolupráce, koordinácie národov a budovania jednoty z rozmanitosti.
<P>
Niektorí z vás možno vedia, že som dlhé roky presadzoval myšlienku globálnej Európy a hospodárske reformy, ktoré by k tomu viedli. Viem, že niektorí kritici namietali, že som podporoval globálne aktivity skôr preto, lebo som menej podporoval európske aktivity. Za túto myšlienku som sa v uplynulých rokoch zasadzoval tak silno práve preto, lebo nástojčivo chcem, aby sa Európa stala na svetovom pódiu lídrom, a preto, lebo verím, že európske krajiny, ktoré sa zblížili na základe hodnôt slobody, spravodlivosti a zodpovednosti, môžu svetu veľa ponúknuť, pretože aj ten sa zbližuje.
<P>
Chcem byť svedkom globalizácie, ktorá je otvorená, flexibilná a kde sa voľne obchoduje, ale ktorá je aj reformná, prístupná pre všetkých a trvalo udržateľná. To je odkaz, ktorý Európa v týchto hospodársky najviac skúšaných časoch môže vyslať a o ktorý sa môže podeliť so zvyškom sveta.
<P>
Dnes, ako viete, sa svetom preháňa medzinárodný hurikán. Žiadna európska krajina nie je imúnna voči jeho dôsledkom. Zasahuje každý podnik, každého zamestnanca, každého majiteľa domu a aj každú rodinu.
<P>
Buďme však k sebe úprimní. Náš svetový hospodársky systém sa rozvinul a zdeformoval spôsobom, ktorý je v rozpore s hodnotami, ktoré vyznávame a zastávame v našich rodinách, v našich spoločenstvách a v každej inej oblasti nášho života - hodnotami, ako byť spravodlivý k iným a preberať zodpovednosť, ctiť si ťažkú prácu a neodmeňovať za nezodpovedné výstrednosti.
<P>
Komplexné produkty ako bankové deriváty, ktoré mali rozniesť po svete riziko, rozšírili nákazu. Už si viac nemôžeme dovoliť, aby sa riziko nezodpovedne prenášalo po svete. Hovorím, že každá súčasť toho, čo tvorí tzv. tieňový bankový systém, sa teraz musí dostať pod dozornú sieť.
<P>
(potlesk)
<P>
Pevne stanovené trhové limity, ktoré boli odsúhlasené v jednej krajine alebo regióne, zmietla svetová konkurencia medzi všetkými krajinami. Hovorím, že nestačí presadzovať samoreguláciu a povoliť nižšie sociálne normy. Musíme dohodnúť medzinárodné normy na zabezpečenie transparentnosti, prístupu k informáciám a - áno - aj odmeňovania.
<P>
(potlesk)
<P>
Práve tak, ako globalizácia prekračuje štátne hranice, vieme, že prekračuje aj hranice morálky. Ako sme zistili z vlastnej skúsenosti, problém bezuzdne voľných trhov v nekontrolovanom prostredí je, že sa všetky vzťahy môžu premeniť na transakcie, všetky motivácie na sebeckosť, všetok zmysel pre hodnoty na výber spotrebiteľa a všetok zmysel pre cenu na cenovku.
<P>
Pritom dobrá spoločnosť a dobré hospodárstvo vyžaduje silný zmysel pre hodnoty. Nie hodnoty, ktoré pramenia z trhu, ale hodnoty, ktoré na trh prinášame; staré dobré vlastnosti ako čestnosť, zodpovednosť, spravodlivosť a cenenie si ťažkej práce - vlastnosti, ktoré nepochádzajú z trhu, ale v skutočnosti vychádzajú zo srdca.
<P>
Takže, na začiatok dnešnej rozpravy, keďže sa pripravujeme na budúcotýždňový londýnsky samit, navrhujem, aby sme ako Európa prevzali hlavnú rolu nahradením toho, čo sa kedysi nazývalo washingtonský konsenzus novým a zásadným hospodárskym konsenzom pre našu dobu.
<P>
Vystavení všetkým týmto celosvetovým problémom nemôžeme stáť tam, kde sme. Musíme konať. Máme samozrejme na výber a viem, že mnohí sa zahrávajú s myšlienkou riešiť túto novú neistotu ústupom - pokúsiť sa cítiť bezpečne snahou vytiahnuť padací most a pretočiť hodiny dozadu. Ale poviem vám, že ak je niečo, čo vieme z predošlej histórie, je to to, že protekcionizmus je politika porazených, politika ústupu a politika strachu a že napokon nechráni vôbec nikoho.
<P>
(potlesk)
<P>
Namiesto smerovania ku skalám izolácie, navrhnime spoločne postup spolupráce. Je to v záujme všetkých našich štátov. Preto navrhujem, aby Európa prevzala vedenie pri odvážnom pláne zabezpečenia, aby každý kontinent vo svojom bankovom systéme teraz urobil zmeny, ktoré otvoria cestu k spoločnej prosperite, aby sa každá krajina podieľala a spolupracovala pri tvorbe celosvetových noriem pre finančnú reguláciu a aby každý kontinent poskytol zdroje potrebné na zabezpečenie hospodárskeho rastu a pracovných miest.
<P>
Aký je program? Po prvé, trh je tu na to, aby nám slúžil a nie aby sme my slúžili trhu. Preto sme my v Británii, iných krajinách v Európe a včera v Amerike odstránili neistotu z bankového sektora, aby sme znovu rozhýbali poskytovanie úverov ľuďom, ktorí to potrebujú, aby mohli pokračovať vo svojom všednom živote uprostred nevšednej doby. Som presvedčený, že spoločné zásady, ktoré stoja za plánmi USA, Veľkej Británie a Európy vyčistiť súvahové účty bánk, pomôžu pri opätovnom získavaní sebavedomia a pomôžu obnoviť poskytovanie úverov v širšom hospodárskom kontexte.
<P>
Po prvý krát vo svetovej histórii tu máme konsenzus, ktorý sa odráža v správe pána de Larosièra, správe o G30, ktorú predložil pán Paul Volcker, správe pána Turnera vo Veľkej Británii a reforme pre finančnú stabilitu, ktorá v záujme ochrany úspor ľudí a prísnych regulačných noriem by sa mala zaviesť v celej Európe a na celom svete, mala by sa realizovať a monitorovať nielen v jednej krajine, ale na každom kontinente sveta.
<P>
Som presvedčený, že po prvý raz môžeme taktiež odsúhlasiť veľké zmeny potrebné na koordinovaný postup, čo bude signalizovať začiatok konca zahraničných daňových rajov a zahraničných centier.
<P>
(potlesk)
<P>
Spoločne povedzme, že naše právne predpisy by sa mali vzťahovať na každú banku, všade, v každom čase, bez možnosti výberu tieňového bankového systému a bez možnosti úkrytu v ktorejkoľvek časti sveta pre tých, ktorí sa vyhýbajú daniam a ktorí odmietajú platiť svoj primeraný podiel.
<P>
Vieme aj to, že celosvetový fiškálny a menový podnet pre naše hospodárstvo môže byť dvojnásobne účinný vo všetkých krajinách, ak ho všetky krajiny prijmú. Myslím si, že tento rok sme svedkami najväčších znížení úrokových sadzieb, aké kedy svet zažil, a sme svedkami uskutočnenia najväčšieho fiškálneho podnetu, na akom sa svet kedy dohodol.
<P>
Som presvedčený, že londýnsky samit môže stavať na opatrení, na ktorom sa Európska rada a ministri financií G20 dohodli pred niekoľkými dňami. Urobíme všetko pre to, aby sme vytvorili potrebné pracovné miesta a obnovili rast. Som presvedčený, že celá Európa bude súhlasiť s prezidentom Obamom v tvrdení, že naše opatrenia by mali byť trvalé a silné, až kým nedosiahneme oživenie.
<P>
Máme taktiež zodpovednosť voči nezamestnaným. Som presvedčený, že nikto by nemal byť mesiace nezamestnaný bez ponuky profesijného vzdelávania, práce alebo pomoci na získanie práce a že žiadny absolvent školy by po skončení školy nemal byť bez práce dlho bez toho, aby mu nebola ponúknutá možnosť nadobudnúť kvalifikáciu, ktorú do budúcnosti potrebuje.
<P>
Rovnako som presvedčený, že v tejto kríze musíme prijať rýchle, vážne a rozsiahle opatrenia na oživenie hospodárstva s nízkou produkciou uhlíka a vytvoriť trvalo udržateľné hospodárstvo. Európa viedla priemyselnú revolúciu a teraz môže viesť nízkouhlíkovú revolúciu - prostredníctvom investícií do energetickej účinnosti, širokého využitia obnoviteľnej a jadrovej energie, príkladom zachytávania a skladovania uhlíka, rozvoja inteligentnej energetickej siete a predaja elektrických vozidiel a vozidiel s mimoriadne nízkou produkciou uhlíka. Preto som hrdý na to, že sme súčasťou európskeho balíka opatrení v oblasti energetiky a zmeny klímy do roku 2020, na ktorom sme sa dohodli v decembri 2008 - rozhodnutia aj tohto Parlamentu, ktoré stanovilo najvyššie normy pre celosvetové líderstvo na ceste k dohode o zmenách klímy, ktorú chceme všetci vidieť na konferencii v Kodani na konci tohto roka.
<P>
(potlesk)
<P>
To, čo teraz zažívame v niektorých krajinách východnej a strednej Európy ukazuje, prečo musíme odznova budovať medzinárodnú hospodársku spoluprácu na pomoc krajinám vždy, keď sa ocitnú v núdzi.
<P>
Nový, reformovaný Medzinárodný menový fond, v ktorom vítame väčšie zastúpenie z krajín s rozvíjajúcim sa hospodárstvom a ktorý musí mať v zdrojoch aspoň 500 miliárd - dvojnásobok súčasnej sumy - musí mať plnú moc na pomoc krajinám, v ktorých dochádza k úniku kapitálu, pomáhať im pri reštrukturalizácii kompetencií bánk a umožniť im obnoviť poskytovanie úverov pre priemysel. Chcem Medzinárodný menový fond, ktorý nielenže reaguje na krízy, ale krízam aj zabraňuje. Chcem Svetovú banku, ktorá má zdroje na prevenciu chudoby a na to, aby uprostred kolapsu úverovania umožnila rozvoj obchodu vo svete.
<P>
Ako si pripomíname a oslavujeme, že naša Európska únia a tento Parlament tak úspešne privítali nových členov našej rodiny, teraz hovorím členským štátom EÚ z východnej Európy, že vás v čase núdze nikdy neopustíme. Urobíme všetko, čo budeme môcť, aby sme boli na vašej strane.
<P>
(potlesk)
<P>
Nezabúdajme ani na to, že pre stovky miliónov ľudí v najchudobnejších krajinách, ktorí žijú v extrémnej chudobe, nie je táto kríza ničím menej než otázkou života a smrti. Je krutou pravdou, že z dôvodu, že banky môžu skrachovať a trhy a obchod skolabovať, tento rok zomrie o pol milióna detí viac, celkom desať a pol milióna detí, pretože sú doslova príliš chudobné na to, aby žili. Desať a pol milióna detí nie je iba štatistický údaj. Je to jedno dieťa, potom druhé dieťa, potom tretie dieťa, potom štvrté. Každé z nich nie je iba dieťa, je to niečie dieťa, ktorého pohreb sa nikdy nemal konať, ktorého život mohol byť zachránený, tragédia, ktorá, som o tom presvedčený, bodá moju i vašu dušu.
<P>
(potlesk)
<P>
Doba, ktorá je ťažká pre nás, sa nikdy nesmie stať výhovorkou toho, že sa najchudobnejším sveta obrátime chrbtom alebo, že dovolíme zbankrotovaným bankám ospravedlniť porušovanie sľubov pomoci. Namiesto toho, že dovolíme, aby sa naše sľuby pomoci zmenili na obyčajné zámery, potom vágne snahy a nakoniec tragicky tichú zradu, namiesto toho by sme mali naše úsilie zdvojnásobiť a zabezpečiť, aby naša generácia bola tou, ktorá konečne skoncuje s chudobou.
<P>
(potlesk)
<P>
Spoločnými silami môžeme priniesť najväčší finančný podnet, najväčšie zníženie úrokových sadzieb, najväčšiu reformu medzinárodnej finančnej sústavy, prvé medzinárodné zásady na riadenie bankových príjmov a bankových noriem, prvé komplexné opatrenie na svete proti daňovým rajom. A po prvý-krát počas svetovej krízy novú a ďalšiu pomoc chudobným.
<P>
Ako dosiahneme tento celosvetový konsenzus na uskutočnenie zmien, ktoré potrebujeme? Dovoľte mi povedať, že jednou z najväčších pokrokových možností pre Európu a všetky ostatné kontinenty je spoločný postup. Dnes chcem zdôrazniť aj to, že Európa a Amerika môžu užšie spolupracovať.
<P>
Včera som s prezidentom Obamom hovoril o tom, o čom chcem dnes hovoriť s vami. O novej ére intenzívnejšej spolupráce medzi Európou a Amerikou. Nikdy za uplynulé roky nemali americkí lídri takú veľkú chuť spolupracovať s Európou na všetkých úrovniach v otázkach finančnej stability, zmeny klímy, bezpečnosti a rozvoja. Len zriedkakedy taká spolupráca priniesla zjavný úžitok pre celý svet.
<P>
Začnime na samite EÚ - USA, ktorý sa bude konať o niekoľko dní, kedy prezident Obama príde do Prahy. Ten samit môžeme z bežného výročného stretnutia zmeniť na nezastaviteľné pokrokové partnerstvo na uskutočnenie zmeny, ktorú svet teraz potrebuje.
<P>
Len pomyslite na to všetko, čo by sme my - Európa a Amerika - mohli v novej ére transatlantickej spolupráce spoločne dosiahnuť. Pracujme spoločne na novej zmluve o zmenách klímy platnej pre celý svet - zmluve o zmenách klímy, ktorú na zasadaní G8 v roku 2005 iniciovala kancelárka Merkelová - za najväčšie zníženie emisií uhlíka, aké kedy svet zažil. Európa a Amerika, pracujme spoločne na porazení rastúcej hrozby terorizmu z Pakistanu a Afganistanu, ktorá môže kedykoľvek zasiahnuť hociktorú ulicu v našich krajinách.
<P>
S Francúzskom, ktoré pod vedením prezidenta Sarkozyho opätovne vstúpilo do centra NATO, nech Európa a Amerika spolupracujú na dosiahnutí niečoho, čo kedysi bolo snom, ale teraz, podľa môjho názoru, je reálne: na vytvorení sveta, kde sa nešíria jadrové zbrane a kde jadrové veľmoci súhlasia so znížením svojho arzenálu jadrových zbraní.
<P>
(potlesk)
<P>
Pracujme spoločne aj na niečom takom naliehavom, čo všetci z nás chcú zažiť, niečom, po čom všetky strany v tomto Parlamente, myslím si, túžia: dosiahnutí mieru na Blízkom východe s bezpečným Izraelom po boku životaschopného palestínskeho štátu.
<P>
(potlesk)
<P>
No najneodkladnejším a najviac potrebným darom, ktorý by spolupráca Európy a Ameriky priniesla, je, ako výsledok našich krokov, že bude viac pracovných miest, viac podnikateľských subjektov a viac obchodovania, keď spoločne zvládneme veľké finančné problémy našej doby.
<P>
Existuje citát od jedného z najslávnejších Európanov, Michelangela, že je lepšie namieriť priveľmi vysoko a neuspieť, než namieriť priveľmi nízko a uspieť. Je to možnosť, napísaná Michelangelom, ktorú teraz máme, lebo, keď sa dnes v tomto Parlamente rozhliadnem, vidím, že my všetci tu prítomní, nie sme len svedkami a len pozorovateľmi, ale potenciálne aj tvorcami zmeny. Máme voľné ruky na tvorbu svojho vlastného osudu.
<P>
Európskym občanom nemusia vládnuť udalosti. Bez ohľadu na to, aké sú, môžeme ich riadiť. Nech sa o nás hovorí, že v najhoršej dobe, v najhlbšom prepade, sme sa držali svojej viery v budúcnosť a spoločne sme pretvorili a obnovili usporiadanie sveta pre našu dobu.
<P>
Som presvedčený, že iba vtedy, keď budú napísané historické knihy, budeme môcť naozaj pochopiť rozsah nevšedných problémov, ktoré musí ako výsledok globalizácie teraz riešiť každá krajina na každom kontinente. Toto je viac než okamih zmeny v našej spoločnej histórii. Toto je svet zmeny a mali by sme si pripomenúť, že viaceré významné obdobia v európskej histórii nikdy neboli plne pochopené v čase, keď sa diali.
<P>
Ak sa pozriete dozadu do renesancie, jedného z najlepších období, ktoré svet zažil, nemôžeme pripísať jej vplyv na svet jednému dátumu, osobe alebo zlomu. Alebo osvietenstvo - nemôžeme s určitosťou povedať, kedy alebo kým alebo ako to začalo, iba to, že dnešná Európa a dnešný svet by bez neho nemohol existovať. Keď sa pozrieme späť na priemyselnú revolúciu, nevieme určiť deň, kedy zapískala píšťala a všetko začalo, alebo vybrať len jedného vynálezcu alebo podnikateľa alebo riadiaci výbor, ktorý na to dozeral. O udalostiach, ktoré v tom čase neboli správne pochopené, dnes môžeme len povedať, že boli užitočné pre nás všetkých.
<P>
V tejto generácii čelíme svetu zmeny, ktorý ešte celkom nechápeme, v ktorom môžeme pokrok pomocou nespočetných rozhodnutí, ktoré denne robíme, buď urýchliť alebo spomaliť. Hovorím, že v tomto svete obrovských zmien - zmeny klímy, environmentálnych požiadaviek, energetických potrieb, rizika terorizmu, chudoby a nerovnosti, ktoré musia byť riešené, finančnej krízy, ktorou sa je potrebné zaoberať - neuchyľujme sa k protekcionizmu, ktorý je cestou skazy.
<P>
Nech je naším odkazom pre ďalšie generácie, že sme predvídali a potom vytvorili naozaj celosvetovú spoločnosť pre našu dobu; že namiesto toho, aby globalizácia viedla k nespravodlivosti a nerovnosti sme dosiahli, že globalizácia je hnacou silou spravodlivosti v celosvetovom meradle; a že, tvárou v tvár najťažším úlohám, zjednotená Európa, založená na spoločných ideáloch a spoločných hodnotách, pomohla budovať tento svet odznova.
<P>
(súvislý potlesk)
<SPEAKER ID="332" NAME="Predseda">
Vážený pán premiér, v mene Európskeho parlamentu vám chcem poďakovať za veľmi zaujímavé vystúpenie na pôde Európskeho parlamentu.
<P>
(potlesk)
<P>
Teraz, som rád, že môžem privítať predsedu Európskej komisie pána Josého Manuela Barrosa, aby prispel svojim prejavom.
<SPEAKER ID="333" NAME="José Manuel Barroso">
predseda Komisie. - Vážený pán predseda, samit G20 v Londýne bude medzníkom v odpovedi sveta na svetovú krízu. Som naozaj presvedčený, že pod vedením pána premiéra Browna budeme mať úspech.
<P>
Iniciatíva na celosvetovú reakciu na svetovú krízu prišla z Európy. Pripomínam, že spolu s prezidentom Sarkozym som šiel na samit v Camp Davide navrhnúť prezidentovi Bushovi celosvetovú reakciu. Samit G20 vo Washingtone v novembri 2008 bol práve výsledkom tohto spoločného úsilia.
<P>
Európa má preto osobitnú zodpovednosť v súčasnom postupe G20. Chceme, aby londýnsky samit bol úspešný a som si istý, že úspešný bude. Európa bude v Londýne vystupovať spoločne s jednotným odkazom. Ako minulý týždeň v Európskej rade odsúhlasilo 27 členských štátov, do Londýna prídeme s mnohými iniciatívami. Chceme konkrétne výsledky na povzbudenie svetového hospodárstva a reguláciu všetkých účastníkov finančných operácií, od bánk po investičné fondy a až po nové pravidlá pre úverové ratingové agentúry.
<P>
Musíme mať jasno v tom, aby neexistovala dichotómia medzi stimuláciou hospodárstva a zlepšením regulácie - potrebujeme oboje. V skutočnosti musíme zájsť ešte ďalej. Musíme taktiež odmietnuť všetky formy hospodárskeho nacionalizmu a protekcionizmu a musíme obnoviť svoje záväzky voči menej rozvinutému svetu a zabezpečiť, aby Európa rešpektovala rozvojové ciele tisícročia.
<P>
Hospodársky útlm je mimoriadne vážny. Takže, zabezpečenie koordinovanej stimulácie hospodárstva prostredníctvom podpory celkového dopytu je nevyhnutné. Európska únia už v tejto oblasti robí veľa. Naše celkové fiškálne úsilie, ktoré kombinuje opatrenia podľa vlastného uváženia s automatickými stabilizátormi, sa blíži k 4 % HDP.
<P>
Teraz musíme rázne realizovať naše plány obnovy. Vieme, čo máme robiť: opätovne rozprúdiť úverovanie, udržať pracovné miesta, zlepšiť kvalifikáciu ľudí pre budúce obdobie hospodárskeho rastu, pokračovať v investíciách do produktivity a konkurencieschopnosti EÚ. Komisia bude monitorovať a hodnotiť, čo členské štáty robia, a koordinovať našu celkovú reakciu na krízu.
<P>
Vo veci finančnej regulácie chce Európska únia posunúť hranicu ďalej: žiadny finančný produkt, žiadna inštitúcia, žiadny trh, žiadna jurisdikcia by sa nemala vymykať regulácii. Nie reguláciu pre reguláciu - potrebujeme ďalšiu reguláciu preto, lebo potrebujeme, aby trhy znovu riadne fungovali a vytvárali pracovné a investičné príležitosti. Iba tak obnovíme dôveru a dôvera je rozhodujúca. Vrátenie etiky do finančného systému je taktiež podmienkou na návrat dôvery, ktorú v otvorených hospodárstvach potrebujeme.
<P>
V Európskej únii sa už hranica posúva. Komisia predložila návrhy týkajúce sa kapitálovej primeranosti a úverových ratingových agentúr a v súčasnosti o nich rokuje tento Parlament. V nadchádzajúcich týždňoch Komisia predloží návrhy týkajúce sa hedžových fondov, súkromných kapitálových fondov a platov výkonného vedenia a na júnovom zasadnutí Európskej rady Komisia predloží balík opatrení pre nový európsky systém dohľadu. Európska únia sa hýbe. Povieme to nahlas a jasne v Londýne, aby sme mohli spolupracovať s našimi partnermi, konkrétne s našimi americkými priateľmi.
<P>
Chceme, aby sa ostatní pohli spolu s nami. Pre svetové hospodárstvo potrebujeme celosvetové pravidlá. Zoberme prípad znehodnotených aktív. Je jasné, že bez svojho očistenia si bankový systém nezíska späť dôveru hospodárstva. Európska únia má teraz rámec, ktorý vypracovala Komisia, na riešenie tejto otázky. Pred necelými dvoma týždňami ministri financií G20 podrobne rokovali o riešení otázky znehodnotených aktív. Súbor zásad, ktoré prijali, do veľkej miery odráža názory Európskej únie na túto vec. Takže ešte raz, získali sme jedinečnú skúsenosť určovania nadnárodných a medzinárodných pravidiel a dokazujeme, že Európska únia je lepšie pripravená než ktokoľvek iný na to, aby neukladala, ale navrhovala pravidlá pre globalizáciu.
<P>
V Londýne musí Európska únia tiež vyslať silný signál s odmietavým postojom voči protekcionizmu. Budeme brániť a udržiavať otvorený náš vnútorný trh doma a budeme sa zasadzovať aj za otvorené globálne trhy. Nesmieme sa vzdať rozvojového programu z Dauhy a už čoskoro musíme dosiahnuť dohodu. Rovnako nemôžeme zabúdať ani na krajiny v najväčšej núdzi. Musíme sa držať svojich záväzkov, ktoré vyplývajú z rozvojových cieľov tisícročia.
<P>
Musíme mať vždy na pamäti, že opatrenia, ktoré robíme, sú iba prostriedkami na zlepšenie života ľudí. Sú to opatrenia nie pre finančný systém, nie pre určitú oblasť hospodárstva, ale pre ľudí. V súčasnej kritickej situácii to znamená, že musíme potlačiť a zmierniť vplyv hospodárskeho poklesu na zamestnanosť v Európskej únii. V skutočnosti je teraz zamestnanosť našou prioritou. 7. mája sa bude konať samit EÚ o zamestnanosti, kde by sme mali zmobilizovať nápady a opatrenia v prospech udržania pracovných miest a rekvalifikácie ľudí na pracovné miesta v budúcnosti. Spolupracujeme s našimi sociálnymi partnermi, pretože sme presvedčení, že súčasťou nášho modelu v Európe je tiež myšlienka pracovať spoločne s našimi sociálnymi partnermi - a sme presvedčení, že týmto spôsobom môžeme pomôcť pracujúcim, aby sa pripravili na pracovné miesta, ktoré v budúcnosti prinesie trvalo udržateľné hospodárstvo s nízkou produkciou uhlíka a chceme, aby pri jeho budovaní Európania stáli na čele.
<P>
Stretnutie G20 v Londýne preto bude musieť priniesť veľmi ambiciózny program zasahujúci do početných oblastí. Som si istý, že pod vedením pána Gordona Browna a s výrazným prispením Európy samit G20 prinesie a vytvorí celosvetový konsenzus o medzinárodnom hospodárstve.
<P>
(potlesk)
<SPEAKER ID="334" NAME="Joseph Daul">
v mene skupiny PPE-DE. - (FR) Vážený pán predseda, dámy a páni, chcel by som privítať britského premiéra pána Gordona Browna, ktorý bude o niekoľko dní hostiteľom samitu G20, na ktorom je Európa očakávaná ako málokedy predtým.
<P>
Prvá lekcia, ktorú sa môžeme z krízy naučiť je, že hospodárstva sú teraz tak poprepájané, že riešenia na úrovni jednotlivých štátov sa stali nemysliteľnými. Problémy, ktoré, musíme povedať, k nám prichádzajú hlavne zo Spojených štátov ako dôsledok nedostatočnej regulácie, nadobudli prevahu a Európa, pán Brown, musí pochopiť, že silná bude len vtedy, ak bude jednohlasne presadzovať spoločné záujmy. Musí byť dostatočne silná aj preto, aby pritiahla všetky regionálne hospodárstva na cestu nového rastu. Nemôžem zabudnúť na pána Manuela Barrosa a skutočnosť, že sa to deje na podnet Európy a hlavne Nicolasa Sarkozyho, že G20 bol požiadaná o pomoc pri obnovení poriadku vo finančnom systéme, ktorý sa vymkol spod kontroly.
<P>
Solidarita a zodpovednosť sú dve hlavné zásady Európy. Spoločne sme pripravení pomáhať a podporovať tých z nás, ktorí sa ocitli v najväčších ťažkostiach. Aj tak želám vašej krajine všetko najlepšie, pán premiér, najnovšie čísla MMF sú nanešťastie pre vás veľmi znepokojujúce tak, ako znepokojujúce sú aj v iných krajinách Európskej únie, hlavne v Maďarsku.
<P>
Niekoľko rokov som pracoval ako dobrovoľný požiarnik a viem, že keď dom začne horieť, netrvá dlho a aj susedov dom sa ocitne v nebezpečenstve plameňov.
<P>
Vážení kolegovia, keď skončím, vaši priatelia na ľavej strane tohto Parlamentu sa budú nepochybne dovolávať sociálnejšej Európy a väčšej ochrany. Skôr než tak urobia, chcel by som im povedať, že tie povrchné slogany, ktoré požadujú míňanie peňazí, ktoré nemáme, sú presne rovnaké, aké viedli k pádu vlád v osemdesiatych rokoch minulého storočia v mnohých európskych krajinách.
<P>
(potlesk)
<P>
Samozrejme, nie vo vašej, vážený pán premiér, uznávam, že v osemdesiatych rokoch minulého storočia to nebola vaša vláda. Stále tí istí poslanci budú opakovať, že súčasná kríza sa zrodila z globalizácie a trhového hospodárstva. Chcel by som im vopred povedať, že vďaka tomuto trhovému hospodárstvu vzrástli priemerné príjmy našich spoluobčanov za posledných 40 rokov o 40 %. Taktiež by som im chcel pripomenúť, že kým ľudia v krajinách bez trhového hospodárstva, v tieni Berlínskeho múru neunikli dobre známemu osudu, globalizácia a trhové hospodárstvo umožnili obyvateľom západnej Európy prosperitu pri 2-percentnej ročnej miere rastu. To všetko ukazuje, že ochrancami sociálnej Európy nemusia byť tí, o ktorých si to myslíme.
<P>
Vážený pán premiér, európska integrácia bola vždy otázkou solidarity medzi občanmi členských štátov a v ťažkom období, ktoré teraz zažívame, je povinnosťou Európy, viac ako inokedy, opätovne to dokázať svojimi skutkami. Podpora bánk bola nevyhnutná, pretože zabránila tomu, aby tí, ktorí im dôverovali, všetko stratili, a to už niečo znamená, ale nie je to dosť. Naším prvoradým záujmom musí byť podpora tých, ktorí stratili zamestnanie, a rodín, ktoré majú problém zo svojho príjmu vyžiť. Iba ak prinavrátime rast, iba ak hospodárske a fiškálne prostredie uvedieme do stavu vhodného na podnikanie, iba potom sa vráti dôvera a práca. Európsky program pomoci, na ktorý je vyčlenených 400 miliárd EUR, nám pomôže prekonať krízu. Umožní tvorbu nových investícií, posilní dopyt a taktiež podporí rast a vytvorí pracovné miesta.
<P>
Európsky vnútorný trh môže fungovať ako dôležitá páka a, naopak, akékoľvek protekcionistické opatrenie veci len zhorší. Vážený pán Brown, nestačí odsudzovať protekcionizmus v zahraničí.
<P>
Musíme taktiež u nás doma zabrániť sloganom typu "britské pracovné miesta pre britských pracovníkov", pretože nás to môže priviesť k veľmi nebezpečnému hospodárskemu nacionalizmu. Dôverujem Komisii, ochrankyni zmlúv, že zabezpečí, aby sa dodržiavali právne predpisy a aby naše podniky mohli obchodovať na voľnom a spravodlivom trhu. Našou prioritou je vybudovať novú celosvetovú finančnú architektúru s väčšou stabilitou, väčšou kontrolou a predovšetkým väčšou transparentnosťou. Musíme urýchliť reformy vyplývajúce z novej dohody Bazilej II a dostať špekulatívne fondy pod prísnu kontrolu.
<P>
Vážený pán premiér, cením si, že ste sem neprišli vnucovať myšlienky, ale prišli ste načúvať očakávaniam občanov. Pamätajte, pán premiér, hlavne budúci týždeň, že ste skutočný Európan.
<P>
(potlesk)
<SPEAKER ID="335" NAME="Martin Schulz">
v mene skupiny PSE. - Vážený pán predseda, aká odvážna reč a aké skvelé vylíčenie toho, čo v dnešnej dobe potrebujeme. Je to presne tá cesta, ktorou sa musíme vydať a my, európski socialisti a sociálni demokrati - a to nehovorím len v mene členov svojej skupiny, ale v mene pána Rasmussena, lídra nášho sociálno-demokratického hnutia európskych krajín - môžeme súhlasiť s každým slovom vášho prejavu, pán premiér. Je to výborné smerovanie.
<P>
(potlesk)
<P>
(FR) Čo sa týka pripomienok môjho kolegu pána Daula, najmenej, čo možno očakávať od predsedu parlamentnej skupiny v Európskom parlamente je, že bude schopný rozlíšiť rozdiely medzi protekcionizmom a sociálnou ochranou. Je medzi nimi obrovský rozdiel.
<P>
(potlesk)
<P>
Pokiaľ ide o vášho skvelého prezidenta pána Sarkozyho, on by mohol vedieť niečo o protekcionizme, ale existuje jedna vec, o ktorej určite nevie nič, a tou je sociálna ochrana.
<P>
(DE) Máte pravdu, pán predseda, je to skutočne veľký okamih. V predvečer samitu G20 prišiel pán Gordon Brown, aby tu prehovoril k Európskemu parlamentu. Táto návšteva ukazuje, že fórum pre európskych občanov, tento Parlament, je práve tým správnym miestom na prezentáciu vyhliadok, ktoré ste nám, pán premiér, dnes opísali.
<P>
Z uvedeného dôvodu je vaša návšteva viac než len návštevou Európskeho parlamentu. Naznačuje cestu vpred, pretože dokazuje, že vy ako premiér svojej krajiny a ako hostiteľ samitu G20 pripisujete Európskemu parlamentu dôležitosť, ktorú si zaslúži. Týmto mám na mysli to, že ho považujete za miesto, kde je potrebné diskutovať o nadnárodnej a medzinárodnej politike v rámci kontinentálnych vzťahov v Európe a európskych vzťahov s inými časťami sveta. Srdečne vám za to ďakujem, pán Brown. Urobili ste správnu vec.
<P>
(potlesk)
<P>
Pán premiér, spomenuli ste tri základné zásady, na ktoré by som chcel nadviazať, pretože sú základnými zásadami aj nášho hnutia. Nie je to chamtivosť, individuálna chamtivosť, ktorá bola rozhodujúcim faktorom. Tá je charakteristickým znakom ľudskej histórie a bude existovať vždy. Ide o systém, v ktorom sa táto individuálna chamtivosť môže rozšíriť a stať sa deštruktívnou. To, čo je zlé, je tento systém. Tento systém bezbrehého trhového radikalizmu a liberalizmu zlyhal a zbankrotoval. Preto musí byť zmenený.
<P>
Máte preto pravdu, keď tvrdíte, že potrebujeme európsku a celosvetovú reguláciu hedžových fondov a súkromných kapitálových fondov, že sa musia zatvoriť zámorské finančné centrá a že potrebujeme pravidlá pre úverové ratingové agentúry. Okrem toho je potrebné zakázať predaj nakrátko. Predstavuje to celý rad opatrení, ktoré pod vedením pána Rasmussena a navzdory opozícii z iných skupín, už dlho žiadame. Presne toto musíme urobiť.
<P>
(potlesk od ľavice)
<P>
Viem, kolegovia z pravice, že je pre vás ťažké prijať, že politika, ktorú presadzujete 10 rokov, sa ukázala ako zlá. Máte problémy držať krok s tým, čo sa práve deje. Viem to pochopiť, ale to nič nemení na skutočnosti, že ste vždy boli proti takej politike.
<P>
Máte pravdu, keď hovoríte, že preteky v jadrovom zbrojení musia prestať. Máte pravdu, keď hovoríte, že spolupráca so Spojenými štátmi americkými nám umožní vstúpiť do novej éry jadrového odzbrojovania. Rovnako máte pravdu, že potrebujeme solidaritu medzi ľuďmi v spoločnosti, ale aj solidaritu medzi štátmi. Preto v mene svojej skupiny sa podpíšem pod to, že nové štáty únie sa budú môcť na túto úniu spoľahnúť. Je úplne správne vydať sa touto cestou, pán premiér.
<P>
Chcel by som uviesť ešte jednu vec na záver. Prosím, choďte na samit G20 s odkazom, že každý, kto sa v súčasnej hospodárskej kríze usiluje stavať environmentálnu politiku proti hospodárskej politike, robí katastrofálnu chybu. Hospodárska kríza prejde, no zmena klímy zostane. Preto potrebujeme obe veci. Potrebujeme hlavne účinný boj za lepšiu politiku v oblasti klímy. Tento boj prinesie aj mnohé príležitosti pre tvorbu nových pracovných miest. Kombinácia týchto dvoch vecí je práve ten správny prístup.
<P>
(potlesk)
<P>
Pán Gordon Brown predniesol výbornú reč. O to viac, že pravicoví poslanci sú proti tomu, čo bolo povedané, o to viac, že je z vašej reči jasné, pán Brown, že sme na správnej ceste. Sme radi, že tu dnes prehovoril ozajstný sociálno-demokratický predseda vlády.
<P>
(potlesk)
<SPEAKER ID="338" NAME="Graham Watson">
v mene skupiny ALDE. - Vážený pán predseda, vítam pána premiéra na tomto prvom úseku svetového turné Brown G20. Vážený pán premiér, načrtli ste ambiciózny program samitu G20 od boja proti svetovej chudobe po jadrové odzbrojenie a mier na Blízkom východe, a ja vám želám veľa úspechov. Moja skupina blahoželá vám a vašim kolegom v Európskej rade za načrtnutie obrysov spoločného postoja na budúcotýždňovom samite, aj keď s obmedzenejším programom.
<P>
Možnosti spolupráce s Obamovou administratívou by nemali byť zmarené transatlantickou vojnou slov. Viem, že máme rovnaký názor, ale Amerika sa drží svojho sklonu podporiť iba najnutnejšie regulačné opatrenia. Realita tejto recesie však ukazuje, že tí, ktorí zaťato ignorovali zlú prax, teraz trpia najviac. Potrebujeme európsky úrad pre finančné služby. Všetkými prostriedkami tlačiť na ostatných, aby podporili rovnaké normy, ale ich opatrnosť nemôže ospravedlňovať našu nečinnosť. Ako ste povedali, musíme do finančného systému natrvalo vniesť čestnosť, transparentnosť a zákonnosť. Rovnako potrebná je aj reforma svetových finančných inštitúcií na zastavenie prebytkov na bežnom účte a nadmernej likvidity, ktoré sú hnacími silami celosvetového striedania prosperity a krízy.
<P>
Potrebujeme, aby túto úlohu plnil MMF. Môže zhromaždiť viac aktív a mať väčší prístup ku krízovým zdrojom? Mal by sa stať správcom reálnych aktív časti svetových úspor, spochybňovať špekulantov, predchádzať panike a stabilizovať trhy? Ako môžeme reformovať jeho rozhodovacie štruktúry tak, aby odrážali dopyt po demokratickejšej kontrole a moc rozvíjajúcich sa hospodárstiev?
<P>
Napriek bolestnej recesii je taktiež veľmi dôležité, aby sme sa postavili zoči-voči problému zmeny klímy a problémom, ktoré predstavuje chudoba.
<P>
Pán premiér, hovorili ste o potrebe konať, takže, dáte MMF a Svetovej banke jednoznačný mandát na riešenie sucha, záplav a chorôb, ktoré sprevádzajú globálne otepľovanie v rozvojovom svete? Zabezpečíte, aby vynakladali prostriedky, požičiavali a plánovali nielen pre úspešný trh, ale aj na dosiahnutie sociálneho pokroku a ekologických cieľov? Potrebujeme nové a trvalo udržateľné hospodárstvo, ktoré by zabezpečovala celosvetová sociálna zmluva. Éra poľahky získaných peňazí je minulosťou. Pre budúci rast to znamená, že zarábanie na živobytie sa nesmie rovnať burzovým špekuláciám.
<P>
Na dosiahnutie týchto cieľov však Európa musí dospieť ku konsenzu a Spojené kráľovstvo musí byť toho súčasťou. Pán premiér, vy a ja nosíme rôzne farby politickej palety, ale ako rodení Škóti s neutíchajúcou vierou v pokrokovú politiku viem, že obaja rozumieme tomu, čo napísal Robert Burns: "Kiež by nám bolo dané vidieť sa tak, ako nás vidia iní". A tie strany, ktoré tlačia seba a Britániu na okraj Európy, by prišli Britániu draho.
<P>
Takže, nechajme Britániu, aby bola pozitívnym partnerom z európskeho cesta. Pán premiér, očakávam, že jednotnú menu táto kríza posilní. V mrazivých vetroch recesie sa investori schovali pod krídla eura. Vy ste vymysleli päť zložitých testov, ktoré zabránili, aby Británia za uplynulých 10 rokov zaviedla euro. Budete teraz pracovať na tom, aby Spojené kráľovstvo po skončení recesie zaviedlo euro? Spojené kráľovstvo by nemalo stáť chrbtom ku stene, kým ostatní idú tancovať. Toto je tanec, ku ktorému by sa mala pridať aj Británia.
<P>
(hlasný potlesk)
<SPEAKER ID="339" NAME="Brian Crowley">
v mene skupiny UEN. - Vážený pán predseda, radšej ako by som sa mal zaoberať otázkami socializmu, liberalizmu, konzervativizmu alebo iného ideologického "izmu", ktoré sú v tomto Parlamente pravidelne pretriasajú, chcem najskôr poblahoželať pánovi premiérovi za jeho ochotu prísť sem predložiť argumenty, húževnato ich obhajovať, ale čo je zo všetkého najdôležitejšie, ponúknuť most medzi Európou a Amerikou vzhľadom na možnosti riešenia niektorých problémov a ťažkostí, ktoré máme pred sebou, hlavne preto, lebo teraz sa nachádzame v čase svetovej krízy. Nemali by sme však dopustiť, aby sme pre túto svetovú krízu zabudli na úspechy z minulosti.
<P>
Za posledných 15 rokov sme mali bezprecedentný hospodársky rast, bezprecedentný rast zamestnanosti, bezprecedentnú tvorbu bohatstva a bezprecedentné opatrenia týkajúce sa pomoci rozvojovému svetu. Tieto nové plány, s ktorými prichádzame, by nemali byť o vyhodení zrna s plevami. Mali by sme budovať na úspechoch, ktoré sme dosiahli, uznať zlyhania, ku ktorým došlo a načrtnúť ambiciózny plán celosvetovej obnovy, ktorý by sa zakladal na spoločných cieľoch vychádzajúcich zo spoločných hodnôt a so spoločným postupom. Tento spoločný postup sa musí za každých okolností zakladať na nutnosti prinášať lepšie veci pre ľudí, nie lepšie veci pre trhy alebo lepšie veci pre hospodárstvo.
<P>
Pán premiér, vo svojom predchádzajúcom prejave ste citovali Michelangela a existuje ešte ďalší dobrý citát od írskeho básnika Oscara Wilda, keď povedal: "Všetci sme v bahne, no niektorí z nás hľadia na hviezdy". A na hviezdy môžeme siahnuť práve teraz! Táto nová kríza nám dáva novú príležitosť. Barack Obama správne videl príležitosť na to, aby sa Amerika vrátila na javisko sveta. Realitou je, že v porovnaní s Marshallovým plánom po druhej svetovej vojne, na javisku sveta dnes neexistuje žiadne veľké zviera, ktoré by mohlo zachrániť zvyšok svetového hospodárstva. Pri úlohách, ktoré na nás útočia, závisíme jeden od druhého, ale aj v prípade rozhodnutí, ku ktorým môžeme dospieť.
<P>
Myslím si, že v čase, keď najviac potrebujeme navrhnúť novú cestu vpred, môžeme samozrejme hovoriť o hospodárstve s nízkou produkciou CO2, pracovných miestach, ktoré tým vzniknú - to je veľmi dôležité - ako aj rekvalifikácii, ktorá je životne dôležitá. Sociálna ochrana pre tých, ktorý sú najviac v núdzi, je nevyhnutná pre rozvoj, no nebuďme posadnutí tvrdením, že to, koľko zarobí bankár, je určujúcim faktorom toho, s akým riešením prídeme. Lepšia regulácia, lepšia kontrola - ale aj lepšie presadzovanie právnych predpisov - pretože v mnohých prípadoch, pokiaľ ide o bankovú krízu, nešlo o nedostatok regulácie, ale skôr o nedostatočnú kontrolu a presadzovanie pravidiel.
<P>
Myslím si, že jedným z kľúčových elementov, ktoré teraz musíme hľadať a naplánovať pre budúcnosť, je vštepovanie nielen istoty vzhľadom na to, ako budú fungovať trhy, typy úkrytov, ktorých by sme sa zbavili, odstránenie daňových rajov a tieňového bankovníctva, ale vráťme určitú dôveru aj ľuďom. Ukážme im, že z tejto krízy existuje cesta von, že na konci tunela je svetlo, ale čo je zo všetkého najdôležitejšie, ukážme im, že sú súčasťou riešenia.
<P>
V írčine máme frázu, ktorá sa volá meitheal, čo znamená, že ľudia sa schádzajú, spolu pracujú, aby zachránili úrodu. Teraz je čas pre nás všetkých, aby sme sa spojili nielen na to, aby sme zachránili úrodu, ale aby sme zachránili planétu.
<SPEAKER ID="340" NAME="Monica Frassoni">
v mene skupiny Verts/ALE. - Vážený pán predseda, teší ma vidieť tu pána premiéra. Vzhľadom na to, s akou malou ohľaduplnosťou sa dlhý čas pozeral na EÚ a Európsky parlament z dlhodobého hľadiska, vnímam jeho prítomnosť v Parlamente ako dobré znamenie, že ľudia sa môžu meniť.
<P>
Som tiež presvedčená, že možno už po dnešku, ohlásite, pán premiér, zrušenie niektorých neúčastí, ako povedal môj priateľ Graham Watson, ohlásite zavedenie eura v Spojenom kráľovstve.
<P>
Musím vám však pripomenúť, že vo väčšine otázok, ktoré ste uviedli - demokratické reformy, sociálne otázky, smernica o pracovnom čase, dane - bola vaša vláda na nesprávnej strane.
<P>
v mene skupiny Verts/ALE. - (IT) Vážený pán predseda, dámy a páni, pán premiér, vy, spolu s veľkým počtom vašich kolegov a naším vlastným predsedom Barrosom, ste zodpovedný za skutočnosť, že Európska Únia dnes nemá žiadne účinné nástroje finančnej regulácie alebo fiškálnej a rozpočtovej politiky, ktoré by nám umožnili riešiť krízu. Je dobré na to pamätať, pretože keď je cieľom navrhnutie dôveryhodných riešení, súčasťou dobrých mravov je priznať, že na začiatku boli urobené chyby.
<P>
Pozrime sa teda na dôveryhodnosť tejto kampane proti daňovým rajom. Zdajú sa byť veľmi jednoduchým terčom - všetci ich nenávidia - ale realita je trochu iná. Existuje dokonca podozrenie, že o nich toľko hovoríme preto, lebo sa nevieme dohodnúť na ničom inom, o čom by sme mohli hovoriť.
<P>
Pán premiér, sme presvedčení, že je dôležité prestať si myslieť, že je nemožné obmedziť voľný pohyb kapitálu a že milióny eur, ktoré sa minuli na špekuláciách, nemožno lepšie využiť. Musíme zastaviť, nie regulovať, činnosť špekulatívnych fondov. Musíme priviesť banky späť tam, kde budú robiť prácu, na ktorú boli v Toskánsku pred mnohými storočiami vymyslené: financovať reálne hospodárstvo.
<P>
Väčšia kontrola trhu nestačí, musíme znížiť zisky tých, ktorí špekulujú. Musím poznamenať, že mafia má dnes v daňových rajoch ukrytých 120 miliárd EUR. Musíme sa rozhodne zamerať na dvojité daňové priznania a dvojitú transparentnosť. Tí, ktorí ukladajú peniaze v inej krajine to musia priznať. Banky, ktoré prijímajú vklady, ich musia deklarovať. Neexistuje žiadna stredná cesta. Ostatné sú len zbytočné reči a mám strach, že zbytočné reči nás pochovajú, ak samit G20 neprinesie výsledok, ktorý bude mocnejší než nezmysly, ktoré okolo seba počúvame.
<P>
Pán premiér, práve tak ako váš predchodca, ste tu použili silné a emotívne slová v jazyku Shakespeara, avšak, a znovu ako on, máte málo konkrétnych návrhov. Hovorili ste o ekologickej obnove životného prostredia. Vaša vláda však plánuje len 7 % investícií do environmentálnych projektov, kým Južná Kórea a Čína a dokonca aj Spojené štáty nasadzujú tempo, s ktorým naše pekné reči nebudú schopné držať krok.
<P>
Hovorili ste o Kodani, ale zase raz, Európska rada sa nedohodla o fonde pre zmenu klímy pre rozvojové krajiny. Priveľmi dobre však viete, že bez významných finančných záväzkov je kodanská zmluva odsúdená na neúspech, a tým aj naše ambície riadiť zmenu klímy.
<P>
v mene skupiny Verts/ALE. - Pekná reč, pán Brown, ale čo ste pripravený naozaj robiť?
<P>
(potlesk)
<SPEAKER ID="343" NAME="Francis Wurtz">
v mene skupiny GUE/NGL. - (FR) Vážený pán predseda, pán Barrot, pán Brown, ako ste nám pripomenuli, pred 20 rokmi padol Berlínsky múr, čo znamenalo definitívny koniec modelu, ktorý stelesňoval a ktorý už v každom prípade istú dobu zomieral.
<P>
Za týchto okolností bolo pokušenie prenechať opraty bezuzdnému kapitalizmu príliš veľké. Európska únia nasledovala iných, ktorí tomuto pokušeniu podľahli. Otcov tohto nového modelu alebo ich nasledovníkov teraz dobehol ich vlastný, teraz neovládateľný, výtvor. Aby sme sa dostali z toho, čo je aj existenčnou krízou, musíme sa najskôr odvážiť pýtať sa. Nemám dojem, že sme na takej ceste.
<P>
Na poslednom zasadnutí Európskej rady, predseda Komisie povedal, že situáciu zvládame. Úradujúci predseda Rady povedal, že je veľmi spokojný s dosiahnutými výsledkami, kým prvá cena išla, ako sa často stáva, pánovi Berlusconimu, pre ktorého je Európska únia zdravé telo zasiahnuté vírusom. Čas ukáže.
<P>
Zriedkavé hlasy sebakritiky prišli dosiaľ zo samotných hospodárskych kruhov, ako napríklad od predsedu spoločnosti Morgan Stanley v Ázii, ktorý povedal, že sme všetci zodpovední: finančné inštitúcie, regulačné orgány, ratingové agentúry, predstavenstvá, politici a centrálne banky, a že toto všetko musíme kolektívne prijať. Toto je to, čo nás zmení.
<P>
Myslím si, pán premiér, že vy ste prvý európsky politický vodca, ktorý sa podujal formálne priznať chybu. Vzťahuje sa na postoj, ktorý ste zaujali pred 10 rokmi po ázijskej kríze, postoj, o ktorom si dnes myslíte, že bol nedostatočne tvrdý voči tým, ktorý si mysleli, že išlo o prechodné problémy.
<P>
Stará predstava, že trhy sú výkonné a môžu sa samy regulovať, je prežitok, povedali ste. Ja musím povedať, že uprednostňujem toto gesto pokory pred nie celkom primeraným prejavom, ktorý v minulosti odznel na pôde tohto Parlamentu z úst vášho predchodcu.
<P>
Som však presvedčený, že problém spočíva inde. Ako sa hovorí v nedávnej správe, ktorú vypracoval Sekretariát Konferencie OSN o obchode a rozvoji, musíme zatvoriť to veľké kasíno. Doktrína, ktorá sa uplatňovala posledných 20 rokov, výrazne zlyhala.
<P>
Preto tí, ktorí pompézne vyhlásili samit G20 za nový Bretton Woods, na ktorom bude kapitalizmus prepracovaný alebo dokonca moralizovaný, podviedli našich spoluobčanov. 2. apríla sa v Londýne nebude konať žiadny "revolučný večer".
<P>
Unit, veľká odborová organizácia vo vašej krajine, myslím našla veľmi jednoduché a výstižné slovné spojenie na vyjadrenie toho, kde tlačí topánka. Jej sloganom pre pochod organizovaný na budúcu sobotu v britskej metropole bude, citujem, "Ľudia na prvom mieste". Môže sa to zdať samozrejmé, hraničí to však s Kopernikovou revolúciou, ak to porovnáme s tým, ktorý systém získal prevahu.
<P>
To je presvedčivým dôkazom o povahe problémov našich čias.
<P>

<SPEAKER ID="344" NAME="Nigel Farage">
v mene skupiny IND/DEM. - Vážený pán predseda, pánovi premiérovi sa dnes popoludní dostalo kritiky za jeho poznámku o "britských pracovných miestach pre britských pracujúcich", no nemusíte sa tým zaoberať, lebo od chvíle, kedy to povedal, si nemyslím, že by si niekto vážne myslel, že by niekedy, ako britský premiér, uprednostnil záujmy britských pracujúcich pred svojím európskym snom. Vďakabohu, dnes popoludní ste to dokázali, pán premiér.
<P>
Je veľká škoda, že okrem Strany za nezávislosť Spojeného kráľovstva (UKIP) sa zdá, že prakticky nikto sa neunúval počúvať vás. Ste tu veľmi populárny. Ste skutočne veľmi populárny, pretože o niekoľko dní po tom, čo Íri povedali "nie" Lisabonskej zmluve, ste tú Zmluvu pretlačili v britskom parlamente, čím ste porušili konkrétny volebný sľub, že britským občanom doprajete referendum o ústavnej zmluve.
<P>
Hanbite sa za to, pán premiér. Znehodnotili ste demokraciu v našej krajine, znehodnotili ste dôveru, ktorú vám voliči ako britskému premiérovi dali. Samozrejme, poznáme dôvod. Dôvodom je, že by sme hlasovali proti. Vo svojom prejave ste povedali, že okrem extrémistov nikto nie je proti Európskej únii. Dobre, to je možno pravda medzi profesionálnymi kariérnymi politikmi, ale jasná väčšina Britov chce, aby sme mali s Európskou úniou priateľské vzťahy a voľný trh, ale nechce, aby sme boli členmi tejto politickej Únie.
<P>
Nemôžete pokračovať v budovaní tejto Európskej únie proti verejnej mienke. Ak to robíte proti vôli ľudí, koledujete si o obrovské sociálne a politické problémy v budúcnosti. Prosím, nechajte európske národy, aby rozhodli o svojom osude. Nenechajte to robiť v parlamentoch, ani v tomto, ani vo westminsterskom parlamente. Nebude to fungovať!
<P>
Pokiaľ ide o hospodárstvo, povedali ste nám, že ste akýmsi ekonomickým guru, že vy ste ten muž, ktorý dokáže zachrániť svet. Dobre, veľmi dobre si pamätám na váš prvý veľký čin vo funkcii premiéra, keď ste predali 400 metrických ton zlata na svetových burzách za 275 USD za uncu. Pri dnešnej cene by to bolo o 10 miliárd USD viac. Nešlo len o to, že ste urobili chybu, lebo všetci môžeme robiť chyby. Išlo o to, že ste vopred oznámili, koľko budete predávať a kedy budete predávať. Bola to taká základná chyba, že by ju neurobil ani priemerný stredoškolský študent ekonómie - ani v týchto časoch devalvácie vzdelania. A na dôvažok, zničili ste náš súkromný dôchodkový systém a britskú centrálnu banku Bank of England ste obrali o možnosť regulácie bánk a dali ste ju byrokratom z Úradu pre finančné služby v Canary Wharf.
<P>
Nedočkali sme sa ospravedlnenia. Vaša vláda sa ospravedlnila za masaker v Amritsare, ospravedlnili ste sa za otroctvo, ospravedlnili ste sa prakticky za všetko. Ospravedlníte sa prosím aj za to, čo ste urobili ako britský premiér, a potom vás možno budeme aj počúvať?
<SPEAKER ID="345" NAME="Daniel Hannan" AFFILIATION="NI">
Vážený pán predseda, vidím, že pán premiér si už osvojil dôležitú zručnosť európskeho politika, a to schopnosť povedať v tomto Parlamente jedno a svojim voličom doma niečo úplne iné.
<P>
Pán premiér, hovorili ste tu o voľnom obchode a jeho konci. Kto by si bol myslel, keď vás teraz počúva, že ste boli autorom výroku "britské pracovné miesta pre britských pracujúcich", a že ste subvencovali - tam, kde ste priamo nezoštátňovali - veľké časti nášho hospodárstva vrátane automobilového priemyslu a väčšiny bánk?
<P>
Možno by ste mali viac morálnej autority v tomto Parlamente, keby vaše skutky zodpovedali vašim slovám. Možno by ste mali viac legitímnosti v parlamentoch sveta, ak by Spojené kráľovstvo nešlo do tejto recesie v najhoršom stave spomedzi krajín G20.
<P>
Pravdou je, že sa vám minuli peniaze. Krajina ako celok sa teraz nachádza v pasívnej bilancii. Každé čerstvo narodené dieťa už dlhuje okolo 20 000 GBP. Zaplatenie úrokov z tohto dlhu bude stáť viac ako vzdelanie tohto dieťaťa.
<P>
Dnes sa zase raz pokúšate preniesť vinu na druhých. Hovorili ste o medzinárodnej recesii, medzinárodnej kríze. Je pravda, že sa spoločne plavíme do búrky, ale nie každé plavidlo v konvoji je v rovnako dezolátnom stave. Ostatné lode využili dobré roky na utesnenie svojich lodí a vyčistenie výstroja - inými slovami na splatenie dlhov - ale vy ste využili dobré roky na ďalšie požičiavanie. Dôsledkom toho je, že pod vaším velením sa trup našej lode pod nahromadenou váhou vášho dlhu ponoril hlboko pod čiaru ponoru.
<P>
Náš deficit v súčasnosti dosahuje 10 % HDP - takmer neuveriteľné číslo. Viac než Pakistan a viac než Maďarsko - krajiny, ktoré už požiadali o pomoc MMF.
<P>
Problémom nie je to, že sa neospravedlňujete. Ako všetci ostatní, dlho som akceptoval, že ste patologicky neschopný prijať zodpovednosť za tieto veci. Je ním to, že zaťato pokračujete v zhoršovaní našej situácie, v bezohľadnom míňaní tej trošky, čo nám zostala.
<P>
Za posledných 12 mesiacov sme stratili 100 000 pracovných miest v súkromnom sektore a vy ste vytvorili 30 000 pracovných miest vo verejnom sektore. Pán premiér, nemôžete navždy neprestajne žmýkať produktívnu časť hospodárstva na financovanie neslýchanej pahltnosti neproduktívnej časti. Nemôžete cestu z recesie riešiť míňaním peňazí, ani si požičiavať na splácanie dlhov, a keď tým strnulým a formálnym spôsobom opakujete, že naša situácia je lepšia ako situácia iných, že máme dobrú polohu na to, aby sme búrku prežili v zdraví, musím povedať, že hovoríte ako Brežnevov aparátnik pri určovaní straníckej línie.
<P>
Vy viete i my vieme, a vy viete, že my vieme, že je to nezmysel. Každý vie, že na začiatku týchto ťažkých časov je na tom Británia horšie ako hociktorá iná krajina. MMF tak povedal. Európska komisia tak povedala. Trhy tak povedali, čo je dôvod, prečo naša mena devalvovala o 30 %, a čoskoro dostanú aj voliči šancu, aby tak povedali.
<P>
Oni vidia, čo už uvideli trhy - že vy ste devalvovaný predseda devalvovanej vlády.
<SPEAKER ID="346" NAME="Gordon Brown">
predseda vlády Spojeného kráľovstva Veľkej Británie a Severného Írska. - Vážený pán predseda, je ozajstnou poctou pre tento Parlament, že v ňom môže odznieť toľko rôznych názorov vyjadrených za taký krátky čas toľkými ľuďmi, a ja vám za vaše názory ďakujem.
<P>
Dúfam však, že aj po tom, ako utíchne stranícka politika, si budete pamätať tri veci. Predovšetkým to, že je dôležité, aby sa svet spojil a zaoberal sa touto krízou. Zostať sedieť stranou, byť bokom, nespolupracovať s inými krajinami je pre nás recept na neúspech a na neschopnosť vyriešiť problém, ktorý je vlastne neúspechom svetového bankovníctva a ktorý sa rozšíril po celom priemyselnom svete. Ak nepochopíme problém, nebudeme ani schopní pochopiť riešenie.
<P>
Mali sme výpadok elektrického prúdu naprieč celým bankovým systémom naprieč celým svetom. Zistili sme, že banky, o ktorých sme si mysleli, že boli samostatné, boli úplne prepletené s inými bankami v rôznych krajinách, a my sa musíme zaoberať týmto problémom. Bez ohľadu na to, akú stranícko-politickú líniu chcú ľudia v tejto otázke prijať, je pravda taká, že sa musíme zaoberať problémom reštrukturalizácie svetového bankovníctva.
<P>
Európa v tom udávala tón. Rekapitalizovali sme naše banky. Teraz to urobili ďalšie krajiny. Na rekapitalizáciu bánk sa na celom svete minulo vyše trilióna dolárov. Teraz sme vytvorili programy poistenia a iné programy na riešenie otázky znehodnotených aktív. Musíme to urobiť a musíme to urobiť na základe celosvetovej spolupráce.
<P>
Druhá vec, ktorú si musíme uvedomiť, napriek všetkým tým rôznym názorom v tomto Parlamente je, že celosvetová spolupráca - nielen v bankových inštitúciách, ale celosvetová spolupráca v iných oblastiach, vo fiškálnej a menovej politike a v obchode - musí byť veľmi dôležitou súčasťou nášho budúceho postupu. Či sa nám to páči alebo nie, svet sa neuveriteľne rýchlo mení. V Ázii sa vyrába viac než v Európe. Svet obchoduje rýchlosťou, akú sme nikdy predtým až do tejto krízy nevideli a musíme sa tým zaoberať a vytvoriť také prostredie pre svetový obchod, ktoré je slobodné, ale aj spravodlivé. Nech už sú názory v tomto Parlamente akékoľvek, myslím, že aj ľudia sa s tým musia vyrovnať.
<P>
Tretia vec, ktorá pre mňa vyplýva z tejto diskusie, je, že na to, aby sme mali globálne riešenia na globálne problémy, budeme potrebovať nielen to, aby boli naše európske inštitúcie silné, ale aby boli silné aj naše celosvetové inštitúcie. Ľudia, ktorí reagovali na môj prejav, sa ma pýtali, ako by sme mohli reformovať tieto celosvetové inštitúcie. MMF, Svetová banka a Svetová obchodná organizácia sú organizácie, ktoré boli vytvorené v štyridsiatych rokoch minulého storočia, aby sa zaoberali problémami tej doby. Máme rok 2009. Mali sme vnútroštátne kapitálové trhy. Teraz máme celosvetové kapitálové trhy. Mali sme domácu hospodársku súťaž. Teraz máme celosvetovú hospodársku súťaž. Svet sa od základov zmenil a my potrebujeme inštitúcie, ktoré budú odzrkadľovať svetové hospodárstvo spôsobom, ako fungujú a ako riešia problémy, ktoré máme.
<P>
Dostal som otázku, či by som zabezpečil, alebo sa pokúsil zabezpečiť, aby mal Medzinárodný menový fond zdroje nevyhnutné na riešenie problémov hospodárstiev, ktoré by v tejto chvíli neboli schopné samy zvládnuť únik kapitálu. Odpoveď znie: musíme to urobiť. Dostal som otázku, či Svetová banka a ostatné medzinárodné inštitúcie môžu pomôcť krajinám, kde existuje značná chudoba, ktorú spôsobila táto kríza. Musíme to urobiť. Som presvedčený, že ponaučením z tejto krízy je, že sme teraz súčasťou svetového hospodárstva. Máme tu globálne problémy, ktoré si vyžadujú globálne riešenia. To vyžaduje, aby sme vytvorili svetové inštitúcie, a môj odkaz tomuto Parlamentu je veľmi jasný. Európa udáva tón v toľkých ďalších oblastiach. Teraz je čas udávať tón pre vytvorenie celosvetových inštitúcií, ktoré sa budú zaoberať celosvetovými problémami, ktoré máme, a poskytovať celosvetové riešenia.
<P>
Toto je skúška toho, ako môžeme, majúc za sebou 60 rokov od vytvorenia Európy, ktorá má sociálnu ochranu a aj hospodársky pokrok, pomôcť vytvoriť svet, kde budeme mať zároveň hospodársky pokrok, starostlivosť o životné prostredie a sociálnu spravodlivosť. Som presvedčený, nech už boli v tomto Parlamente vyjadrené akékoľvek názory, že medzi ľuďmi tohto sveta existuje vôľa to urobiť, a my, Európa, v tom môžeme hrať hlavnú rolu.
<P>
(hlasný potlesk)
<SPEAKER ID="347" NAME="Predseda">
Vážení kolegovia, dnešná živá rozprava ukázala, aké je dôležité, aby sme my v Európskom parlamente prispeli k úspešnému výsledku samitu G20. Viem, že pán premiér musí o chvíľu odísť, lebo z dôvodu ďalších príprav budúcotýždňového samitu ide do New Yorku.
<P>
Pán premiér, sme veľmi radi, že ste dnes popoludní mohli byť medzi nami a želáme vám veľa úspechov v dôležitej práci, ktorú vykonávate. Príchod britského premiéra do Európskeho parlamentu je vždy veľmi vzrušujúca udalosť. Dnešná vynikajúca rozprava nebola výnimkou. Pán premiér, naozaj vám srdečne ďakujem.
<P>
(potlesk)
<SPEAKER ID="349" NAME="Ilda Figueiredo  " AFFILIATION="GUE/NGL">
písomne. - (PT) Vyhlásenia, ktoré sa v súčasnosti robia, by pred rokom boli nepredstaviteľné. Zároveň však stále existujú názorové rozdiely medzi hlavnými lídrami. Na jednej strane je to dôkaz o snahe vyhnúť sa zodpovednosti za vážne dôsledky neoliberálnych politík a na strane druhej prachu, ktorý bol rozvírený na zahalenie výhľadu na cesty, na ktoré sa vydávame, ktoré sú v podstate rovnaké ako predtým, len s niekoľkými veľmi malými zmenami. To znamená, že zásada, že veci sa musia zmeniť tak, aby mohlo všetko zostať po starom, ktorú tak dobre spracoval Luchino Visconti vo filme Leopard, je zase raz obhájená.
<P>
Obdobne, britský premiér pán Gordon Brown síce potvrdil, že trh je tu na to, aby nám slúžil, dodávajúc, že nie sme tu na to, aby sme slúžili trhu, no predseda Európskej komisie pán Barroso, bez uvedenia základných opatrení na efektívnu kontrolu trhu a obmedziac sa na koordinačné a regulačné opatrenia pre daňové raje, trval na liberalizácii medzinárodného obchodu a rozvojového programu z Dauhy.
<P>
Ani slovo nepadlo o opatreniach na ukončenie privatizácie verejných služieb a strategických odvetví našich hospodárstiev. Ani slovo nepadlo o ukončení liberálnej lisabonskej stratégie alebo o ochrane pracovných miest so zaručenými právami tým, že sa definitívne zastavia snahy meniť pracovné právo k horšiemu.
