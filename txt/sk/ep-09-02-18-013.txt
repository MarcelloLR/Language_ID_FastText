<CHAPTER ID="013">
Program práce
<SPEAKER ID="020" NAME="Predseda">
Konečné znenie návrhu programu tohto rokovania, ktoré odsúhlasila konferencia predsedov na svojom zasadnutí vo štvrtok 5. februára 2009 v súlade s článkami 130 a 131 rokovacieho poriadku, bolo rozdané. Boli navrhnuté tieto pozmeňujúce a doplňujúce návrhy:
<P>
Streda:
<P>
Skupina Európskej ľudovej strany (kresťanských demokratov) a Európskych demokratov žiada, aby sa správa pána poslanca Reula o možných riešeniach problémov spojených s dodávkami ropy odložila na budúcu schôdzu.
<SPEAKER ID="021" NAME="Herbert Reul" LANGUAGE="DE">
Vážený pán predseda, dámy a páni, o tomto návrhu sme v našom výbore veľmi dlho a usilovne diskutovali, pričom sa nám podarilo dospieť k rozhodnutiu, ktoré podporila veľká väčšina poslancov. Včera a dnes sa však objavilo množstvo rád a návrhov, ktoré súvisia najmä s tým, že ostatné výbory prichádzajú s ďalšími témami na diskusiu.
<P>
Zdá sa mi, že by bolo dobré, keby sme o tomto návrhu nemuseli rozhodnúť už dnes a keby sme radšej mali príležitosť neskôr nájsť také riešenie, ktoré Parlament bude môcť podporiť. Preto vás žiadam, aby ste dnes schválili tento odklad. Ďakujem.
<SPEAKER ID="022" NAME="Hannes Swoboda" LANGUAGE="DE">
Vážený pán predseda, podali sme dva návrhy, z ktorých pravdepodobne ani jeden nedosiahne v Parlamente značnú väčšinu. Preto by som rád podporil tento návrh.
<P>
Vážený pán predseda, s vaším dovolením by sme zároveň chceli navrhnúť odloženie správy pána poslanca Bermana. Ak sa tento návrh neprijme kvôli tomu, že bol podaný neskoro, chcel by som povedať, že v takom prípade zajtra navrhneme, aby sa hlasovanie o spomínanej správe odložilo. Ďakujem.
<SPEAKER ID="023" NAME="Predseda">
Veľmi pekne ďakujem, pán poslanec Swoboda.
<P>
Chce sa niekto postaviť proti tomuto návrhu?
<SPEAKER ID="024" NAME="Claude Turmes" LANGUAGE="DE">
Vážený pán predseda, moja skupina, Skupina zelených/Európska slobodná aliancia, predložila uznesenie, ktoré má podporu Skupiny Aliancie liberálov a demokratov za Európu a veľkej časti Socialistickej skupiny v Európskom parlamente. Preto si myslím, že pán poslanec Reul žiada o odloženie zo strachu, že jeho postoj je menšinový.
<P>
Považujem za trochu neobvyklé, aby sme o niečom tak dlho a usilovne rokovali, a potom si vypočuli žiadosť o ďalší odklad. Sme teda proti tomuto odkladu.
<SPEAKER ID="025" NAME="Predseda">
Vážené dámy a páni, vypočuli ste si politické súvislosti. Vypočuli ste si aj to, čo musel povedať pán poslanec Swoboda. Rozhodnutie sa prijme zajtra.
<P>
(Parlament prijíma návrh Skupiny Európskej ľudovej strany (kresťanských demokratov) a Európskych demokratov).
<P>
O návrhu pána poslanca Swobodu budeme hlasovať zajtra. Rád by som vás všetkých požiadal, aby ste na to pri dnešnom hlasovaní pamätali.
<P>
(Program práce bol prijatý, a teda zmenený a doplnený.)
