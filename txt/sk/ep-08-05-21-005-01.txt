<CHAPTER ID="005-01">
1. Kalendár schôdzí Európskeho parlamentu - 2009 (hlasovanie) 
<SPEAKER ID="118" NAME="Predseda">
Skôr než pristúpime k hlasovaniu, by som chcel poukázať na jeden bod a, prosím vás, aby ste naozaj pozorne počúvali. Potom odovzdám slovo niektorým predsedom parlamentných skupín. Máme tu pozmeňujúci návrh pánov Trakatellisa, Varvitsiotisa, Papastamkosa, Lambrinidisa a ďalších poslancov, ktorý sa týka jedného týždňa v roku 2009, konkrétne je to 16. týždeň, od 13. do 19. apríla. Ide o týždeň pred pravoslávnou Veľkou nocou. Nie je to veľkonočný týždeň, ale týždeň predtým. Neobjavil sa však žiadny návrh, aby sa v tomto týždni konala schôdza, pretože je to týždeň skupín. Znamená to, že tento pozmeňujúci návrh nie je prípustný, pretože nebol predložený žiadny návrh, aby Európsky parlament v tomto týždni rokoval. Toto však nezahŕňa predbežné rozhodnutie o navrhovanej schôdzi od 20. do 23. apríla.
<SPEAKER ID="119" NAME="Joseph Daul" AFFILIATION="PPE-DE">
(FR) Vážený pán predseda, dámy a páni, ako viete, rok 2008 je Európskym rokom medzikultúrneho dialógu, ku ktorému patrí aj dialóg medzi náboženstvami. Z tohto dôvodu vás žiadam, aby sme ako Európsky parlament išli príkladom a rešpektovali menšiny. Preto v duchu kompromisu a ako prejav dobrej vôle voči našim pravoslávnym priateľom moja skupina navrhuje nasledovnú zmenu kalendára schôdzí na rok 2009. 17. týždeň, plenárny týždeň v apríli 2009, sa začne 21. apríla a skončí 24. apríla - nepoviem viac, iba toľko, že tým umožníme našim kolegom poslancom sláviť pravoslávnu Veľkú noc.
<P>
V mene všetkých krajín s pravoslávnou tradíciou vám ďakujem za podporu a vyzývam vás, aby sme nevyvolávali ďalšie spory. Chcem Európsky parlament požiadať o podporu v úcte voči menšinám, aby bol príkladom pre našich spoluobčanov.
<SPEAKER ID="120" NAME="Hannes Swoboda" AFFILIATION="PSE">
(DE) Vážený pán predseda, domnievam sa, že toto je ústny pozmeňujúci a doplňujúci návrh. Nebolo to jasne povedané, ale ak to je ústny pozmeňujúci a doplňujúci návrh, potom je moja skupina za to, aby sme o ňom dnes hlasovali. Faktom je však aj to, že tu mnohí katolíci pracujú aj počas náboženských sviatkov, napríklad aj zajtra i napriek štrajku. Aj takéto situácie nastávajú, no napriek tomu odporúčam, aby sme hlasovali za tento návrh, alebo ho aspoň pripustili k hlasovaniu. Vážený pán predseda, ak si myslíte, že tento návrh nie je prípustný, potom by sa mali neskôr skupiny v tomto duchu dohodnúť.
<SPEAKER ID="121" NAME="Predseda">
Sú tu určité veci, na ktorých sa musíme dohodnúť, preto navrhujem, aby sme postupovali podľa odporúčaní pána Daula a pána Swobodu. Budeme o tom hlasovať na záver. Poďme sa najskôr venovať ostatným pozmeňujúcim a doplňujúcim návrhom.
<SPEAKER ID="122" NAME="Hartmut Nassauer" AFFILIATION="PPE-DE">
(DE) Vážený pán predseda, pred hlasovaním chcem upozorniť ešte na jeden problém, ktorý ovplyvní hlasovanie a ktorý by sme možno mali prediskutovať a vyriešiť.
<P>
V navrhovanom kalendári je odkaz na dátum volieb v roku 2009. O tom teraz hlasovať nebudeme, len to berieme na vedomie. Ale z dátumu volieb vyplýva, že ustanovujúca schôdza Parlamentu bude v júli 2009. V takomto prípade poslanci z niektorých krajín majú obavy, pretože ak sa bližšie prizrieme, je jasné, že ustanovujúca schôdza sa bude konať 14. júla 2009 a dovtedy niektorí poslanci nesplnia lehotu piatich rokov potrebnú pre nárok na dôchodok. V niektorých členských štátoch sa na výpočet nepoužíva funkčné obdobie, ale pevne stanovené obdobie, pretože jednotlivé členské štáty majú rôzne dĺžky funkčných období.
<P>
Myslím si, že existujú dostatočné dôvody, aby sme vyriešili tento problém, buď v súvislosti s dátumom volieb, alebo s termínom ustanovujúcej schôdze. Preto žiadam Právnu službu Parlamentu, aby sa o to postarala.
<SPEAKER ID="123" NAME="Daniel Cohn-Bendit" AFFILIATION="Verts/ALE">
(DE) Vážený pán predseda, mám podobný návrh.
<P>
Udivuje ma, že sa právo menšín uplatňuje takýmto moralizátorským spôsobom. Je asi sedem židovských sviatkov, ktoré nie je možné dodržiavať, pretože sú to pracovné dni. Platí to aj pre 13 protestantských sviatkov. Ustanovujúca schôdza má byť 14. júla. To je jeden z najdôležitejších sekulárnych sviatkov. Môžeme vo Francúzsku pracovať 14. júla, keď si pripomíname Francúzsku revolúciu? Myslím si, že to nie je možné a že je to nevhodné. Prosím vás, zmeňme aj tento termín!
<P>
(potlesk)
<SPEAKER ID="124" NAME="Predseda">
Zaznamenali sme to, čo bolo povedané a teraz pristúpme k hlasovaniu.
<P>
(Parlament schválil tento ústny pozmeňujúci a doplňujúci návrh.)
