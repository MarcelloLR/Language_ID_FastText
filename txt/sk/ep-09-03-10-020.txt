<CHAPTER ID="020">
Viacročný plán obnovy populácie tuniaka modroplutvého vo východnej časti Atlantického oceánu a v Stredozemnom mori (rozprava)
<SPEAKER ID="554" NAME="Predsedajúci">
Ďalším bodom programu je rozprava o návrhu nariadenia Rady o viacročnom pláne obnovy populácie tuniaka modroplutvého vo východnej časti Atlantického oceánu a v Stredozemnom mori - C6-0081/2009 -.
<SPEAKER ID="555" NAME="Philippe Morillon" LANGUAGE="FR">
Vážený pán predsedajúci, pán komisár, dámy a páni, rozhodnutie Parlamentu schváliť žiadosť Rady o uplatnenie naliehavého postupu v tejto záležitosti bola vo Výbore pre rybné hospodárstvo minulý týždeň i dnes v tomto pléne jednohlasne schválená.
<P>
Všetci si samozrejme uvedomujeme, že Európska únia musí oceniť záväzky, ktoré si dala kompetentná medzinárodná komisia ICCAT (Medzinárodná komisia pre zachovanie atlantického tuniaka) v novembri minulého roku v Marrákeši. Predovšetkým musíme uviesť do praxe odporúčania, ktoré táto organizácia prijala s cieľom vyriešiť pretrvávajúci problém nadmerného rybolovu tuniaka modroplutvého vo východnej časti Atlantického oceánu a v Stredozemnom mori, a čeliť následnému riziku ohrozenia budúcnosti tohto živočíšneho druhu, a teda aj samotného rybolovu.
<P>
Dvaja moji kolegovia z Výboru pre rybné hospodárstvo, pani Fragová Estévezová a pán Romeva i Rueda, sa zúčastnili stretnutia komisie v Marrákeši a budú nás o tom počas rozpravy informovať. Pokiaľ ide o mňa, chcel by som vám pripomenúť, že náš výbor prikladá tejto problematike veľký význam a vnáša do hry hlavné aspekty spoločnej politiky rybného hospodárstva: riadenie zdrojov, riadenie flotíl, rešpektovanie medzinárodných, regionálnych a dvojstranných dohôd, opatrenia technického charakteru a predovšetkým monitorovanie, ku ktorému sa ešte v krátkosti vrátim. Toto definovanie problematiky je preto podľa nášho názoru skúškou dôveryhodnosti spoločnej politiky rybného hospodárstva.
<P>
Z toho dôvodu sme nepochybovali, že je potrebné bez predchádzajúcich konzultácií v Európskom parlamente zaviesť nový plán obnovy.
<P>
Preto som rád, že Komisia napokon zvolila jedinú právne a politicky prijateľnú cestu na uplatnenie odporúčaní ICCAT, konkrétne predloženie návrhu nariadenia v náležitej forme v súlade s článkom 37 Zmluvy.
<P>
Transpozícia záväzkov Komisie v mene Európskej únie v regionálnych organizáciách v oblasti rybolovu do práva Spoločenstva je napokon kontroverzná záležitosť a musíme trvať na tom, aby sa vykonávala pod demokratickým dohľadom tejto inštitúcie.
<P>
V zásade som s rôznymi opatreniami, ktoré boli predložené, veľmi spokojný, keďže, hoci sú pre našich prevádzkovateľov pomerne reštriktívne, sú v súlade s úlohami, a chcel by som zdôrazniť, že najdôležitejšie z týchto opatrení sú bezpochyby opatrenia týkajúce sa monitorovania, nakoľko je rozhodne pravda, že žiadny plán obnovy nemôže byť účinný bez toho, aby sa monitoroval.
<P>
Preto som vám, pán komisár, veľmi vďačný za tento návrh a dúfam, že rovnaké odhodlanie, aké ste preukázali pri dosiahnutí prijateľnej dohody s ICCAT, ukážete aj pri implementácii plánu po jeho ratifikácii Radou.
<SPEAKER ID="556" NAME="Joe Borg">
člen Komisie. - Vážený pán predsedajúci, predovšetkým by som chcel zdôrazniť význam, ktorý Komisia prikladá udržateľnosti stavu populácie tuniaka modroplutvého a rybnému hospodárstvu, a tiež význam Európskeho parlamentu v tomto procese.
<P>
V rámci plánu obnovy populácie východného tuniaka modroplutvého z roku 2006 a na základe vyhodnotenia implementácie tohto plánu počas rybolovnej sezóny v rokoch 2006, 2007 a 2008, a vzhľadom na nové vedecké informácie sa ICCAT rozhodla prijať nový plán obnovy. Vedecký výbor ICCAT vo svojom stanovisku jasne uviedol, že plán obnovy z roku 2006 bol pre obnovu populácie nedostatočný, a opätovne vyjadril obavy v súvislosti s úrovňou TAC (celkový povolený výlov) a nadmernou intenzitou rybolovu.
<P>
Okrem toho zmluvné strany ICCAT zistili v implementácii plánu z roku 2006 určité nedostatky, preto sa rozhodli prijať nový plán. Tento plán rieši obavy, ktoré vyjadril Vedecký výbor, konkrétne znižuje úroveň celkového povoleného výlovu a zavádza nové opatrenia na riešenie rybolovných a poľnohospodárskych kapacít.
<P>
Treba tiež pripomenúť, že na podnet Európskeho spoločenstva zavádza nový plán obnovy povinnosť každoročne vypracovať plán rybolovu na úrovni ICCAT. Je to účinný nástroj, ktorý zabráni vzniku nadmerného rybolovu identifikáciou plavidiel dlhších ako 24 metrov, ktoré sa používajú na lov tuniaka modroplutvého, a zavedením individuálnych kvót. Som presvedčený, že zavedenie ročného plánu rybolovu je kľúčovým nástrojom na zabezpečenie riadneho dodržiavania kvóty.
<P>
Nový plán obnovy zlepšuje súčasné a zavádza nové kontrolné opatrenia s cieľom riešiť nedostatky zistené zmluvnými stranami, o ktorých hovoril aj Philippe Morillon.
<P>
Zásadným opatrením, ktoré nový plán obnovy zavádza, je výrazné zníženie celkového povoleného výlovu z 27 500 na 22 000 ton v roku 2009 a ďalšie zníženie na 19 950 ton v roku 2010, a 18 500 ton v roku 2011. Kvóta ES na rok 2009 sa tak znížila z predpokladaných 15 641 ton podľa plánu z roku 2006 na 12 406 ton. Rybolovná sezóna sa pre všetky roky skrátila, najmä pre plavidlá so záťahovými sieťami, ktoré majú na rybolove najväčší podiel. Opatrenia na zmrazenie a zníženie rybolovných a poľnohospodárskych kapacít sú celkom novým a rozhodujúcim prvkom nového plánu. Nadmerná kapacita bola istý čas kľúčovým impulzom pre nadmerný rybolov. Nastal čas, aby sme tento problém začali skutočne riešiť, a Spoločenstvo, rovnako ako aj ďalší členovia ICCAT, musí tiež vyvinúť úsilie a podieľať sa na riešení problému.
<P>
Ďalším opatrením je zavedenie plánov rybolovu, ktoré som už spomínal. Okrem toho sa počet výnimiek znížil na minimum. V Atlantickom oceáne už plavidlá s navíjacími vlečnými sieťami na lov pri dne nedostanú výnimku, až na jeden prípad sa zrušili aj výnimky pre pobrežných remeselných rybárov. Výnimka sa v podstate bude týkať už len plavidiel s návnadou. V Stredozemnom mori majú pobrežní remeselní rybári v súčasnosti výnimku. Posilnili sa kontrolné opatrenia, najmä v súvislosti so spoločnými rybárskymi operáciami, prijatím všeobecného zákazu prekládok na mori a zavedením programov regionálnych pozorovateľov ICCAT.
<P>
Na záver by som chcel povedať, že situáciu v súvislosti s východným tuniakom modroplutvým považujeme za mimoriadne vážnu. Prekročenie kvót a nedostatočný súlad, najmä pokiaľ ide o zhromažďovanie a prenos údajov, majú na proces obnovy negatívny vplyv. Som však presvedčený, že naša dohoda o urýchlenom prijatí opatrení na odstránenie nadmerného rybolovu a zabezpečenie prísneho súladu s opatreniami ICCAT môže situáciu otočiť a vrátiť populáciu tuniaka modroplutvého na udržateľnú úroveň.
<P>
Musíme zabezpečiť, aby sa situácie podobné tej z minulého roku už v budúcnosti neopakovali. Tento cieľ dosiahneme vtedy, keď Rada urýchlene prijme nový plán obnovy populácie tuniaka modroplutvého. Preto by sme v žiadnom prípade nemali s prijatím tohto nariadenia meškať, najmä ak chceme potvrdiť dôveryhodnosť Spoločenstva na medzinárodnej úrovni a podporiť proces obnovy populácie tuniaka. Som presvedčený, že ak tento plán budeme plne rešpektovať, získame reálnu šancu na postupnú obnovu populácie tuniaka modroplutvého. Následne bude potrebné prijať rozhodné a účinné kroky na úrovni Európskeho spoločenstva.
<P>
Po ich prijatí bude Komisia situáciu riešiť v úzkej spolupráci s členskými štátmi a s ďalšími zmluvnými stranami ICCAT s cieľom zabezpečiť a pozorne monitorovať plnú implementáciu plánu obnovy.
<P>
Na záver by som chcel oceniť konštruktívny prístup a spoluprácu Európskeho parlamentu pri riešení tejto citlivej témy, ktorá vyjadruje náš spoločný záujem a záväzok zabezpečiť, aby sa politika rybného hospodárstva Spoločenstva a naše medzinárodné záväzky plne rešpektovali.
<SPEAKER ID="557" NAME="Carmen Fraga Estévez">
v mene skupiny PPE-DE. - (ES) Vážený pán predsedajúci, naša politická skupina hlasovala za naliehavý postup plánu obnovy populácie tuniaka modroplutvého, pretože je nevyhnutné, aby nové opatrenia vstúpili do platnosti ešte pred začiatkom sezóny v apríli.
<P>
Chcela by som však tiež všetkým pripomenúť, že žiadny plán obnovy nepomôže tuniaka modroplutvého zachrániť, ak neznížime rybolovné kapacity, počnúc niektorými flotilami Spoločenstva, o ktorých veľmi dobre vieme a v tejto súvislosti na ne upozorňujeme už dlhé roky. Príslušné členské štáty dlhé obdobie znásobujú počet svojich plavidiel na škandalóznu úroveň a Európska komisia sa len nečinne prizerá. To nás priviedlo do situácie, z ktorej len ťažko nájdeme východisko.
<P>
Po prijatí súčasného plánu obnovy v roku 2007 som predložila pozmeňujúci a doplňujúci návrh, ktorý Parlament prijal a Komisia ho zapracovala do konečného textu. Tento návrh ustanovuje povinnosť členských štátov predkladať plány rybolovu, v ktorých bude uvedené, že ich kapacita flotíl je v súlade s pridelenou kvótou.
<P>
Napriek tomu sa rybolov musel začiatkom roka 2008 zastaviť, čo bolo v podstate skôr ako vlani, keď sa zistilo, že kvóta celého Spoločenstva sa prakticky využila v priebehu iba niekoľkých týždňov, čiže situácia sa ešte zhoršila.
<P>
Článok 5 nového plánu obnovy teraz ustanovuje povinnosť členským štátom, ktoré majú nadmernú kapacitu, znížiť túto kapacitu do roku 2010 minimálne o 25 %. Toto zníženie sa mi zdá nedostatočné v porovnaní s tým, k čomu sme sa zaviazali, a navyše, vzhľadom na precedens mám veľké obavy, či Komisia a Medzinárodná komisia pre zachovanie atlantického tuniaka (ICCAT) túto povinnosť splnia, keďže zjavne chýba politická vôľa zainteresovaných členských štátov.
<P>
Preto prosím pána komisára, aby nás tu a teraz ubezpečil, že táto chýbajúca politická vôľa Komisiu neovplyvní, a že tentoraz Komisia urobí rázny krok, ktorý zabráni opätovnému predčasnému ukončeniu rybolovu na jar tohto roku.
<SPEAKER ID="558" NAME="Rosa Miguélez Ramos, v" LANGUAGE="ES">
Vážený pán predsedajúci, návrh nariadenia Rady o viacročnom pláne obnovy populácie tuniaka modroplutvého vo východnej časti Atlantického oceánu a v Stredozemnom mori uvádza do praxe záväzné rozhodnutie prijaté konsenzom Medzinárodnej komisie pre zachovanie atlantického tuniaka (ICCAT) na svojom výročnom stretnutí v novembri 2008.
<P>
Ako už bolo povedané, toto nariadenie by malo vstúpiť do platnosti pred začiatkom rybolovnej sezóny v apríli, čo znamená, že povinná konzultácia Európskeho parlamentu musí prebehnúť počas tohto plenárneho zasadnutia. Chceme prispieť k tomu, aby sa v Rade dosiahla účinná politická dohoda v tejto podľa nás mimoriadne dôležitej oblasti, ktorá si vyžaduje našu maximálnu pozornosť. Preto parlamentný Výbor pre rybné hospodárstvo jednohlasne podporil naliehavý postup.
<P>
Ciele ročných plánov rybolovu, skrátenie rybolovnej sezóny, posilnenie monitorovacieho systému, neresiská v Stredozemnom mori a prítomnosť pozorovateľov ICCAT pri rybolove plavidlami so záťahovými sieťami a v zariadeniach na výkrm tuniaka, všetky opatrenia, ktoré sú súčasťou nariadenia - to všetko má za cieľ zabezpečiť súlad s prijatými riadiacimi opatreniami, ako aj sledovateľnosť vo všetkých etapách. Myslím, že sa to podarí.
<P>
Každá zmluvná strana - myslím, že toto je dôležité zdôrazniť - bude povinná predložiť plán rybolovu pre rybárske lode a lovné siete, ktoré sa využívajú na lov tuniaka modroplutvého vo východnej časti Atlantického oceánu a v Stredozemnom mori, ktorý bude okrem iného identifikovať oprávnené rybárske plavidlá prekračujúce dĺžku 24 metrov a zavedie opatrenia s cieľom dodržať zodpovedajúce kvóty.
<P>
Ďalším dôležitým opatrením, ktoré bude potrebné prijať, je skrátenie rybolovnej sezóny a predĺženie uzatvorenej sezóny pre plavidlá so záťahovými sieťami, plavidlá s dlhými lovnými šnúrami, plavidlá používajúce živé návnady, rybárske člny a plavidlá určené na rekreačný rybolov. Dôležité sú tiež adaptačné plány pre krajiny s nadmernou kapacitou flotíl a zariadeniami na výkrm tuniaka.
<P>
Dámy a páni, v posledných dňoch som o problematike v súvislosti s populáciou tuniaka veľa čítala a chcela by som tu v krátkom čase, ktorý mám k dispozícii, poukázať na niektoré témy.
<P>
Okrem toho, že takmer neexistuje riadenie, ktoré by regulovalo súčasné záujmy národov zaoberajúcich sa rybolovom a veľký dopyt na trhu, je množstvo rôznych faktorov, ktoré spôsobujú, že tuniak modroplutvý, v súčasnosti veľmi žiadaný druh, sa ocitá v takej zložitej situácii.
<P>
Faktom je, že Európska únia, alebo presnejšie povedané tri členské štáty (Francúzsko, Španielsko a Taliansko) v súčasnosti tvoria polovicu svetového výlovu tuniaka modroplutvého. Preto je nutné, aby Európska únia bola schopná poskytnúť ICCAT štatistiky, ktoré budú zodpovedať skutočnému stavu rybolovu alebo rybolovného úsilia, pretože štatistiky sú nevyhnutné, ak chceme uskutočňovať výskum s cieľom reagovať na potreby alebo otázky, ktoré sme tu dnes spomínali v súvislosti s biológiou a ekológiou tuniaka modroplutvého, čo pre vedecký výskum predstavuje reálnu výzvu.
<P>
Ak chceme tento druh zachovať, musíme sa o ňom dozvedieť viac. Preto si myslím, že všetko, čo súvisí so zhromažďovaním údajov a štatistikami, má mimoriadny význam.
<SPEAKER ID="559" NAME="Raül Romeva i Rueda">
v mene skupiny Verts/ALE. - (ES) Vážený pán predsedajúci, nastal čas hovoriť otvorene. Myslím si, že to, čo máme pred sebou, nie je plán obnovy, ale pokojne to môžeme nazvať úmrtným listom.
<P>
Istým vládam a Komisii chýba zmysel pre politickú zodpovednosť, čo spolu s ignoranciou zo strany samotného sektora prináša scenár, podľa ktorého sa netreba samých seba pýtať, či budeme schopní pomôcť pri obnove populácie tuniaka, ale kedy viac tuniaka v moriach a oceánoch neuvidíme. Teraz nemám na mysli obdobie desaťročia, ale nanajvýš obdobie piatich rokov.
<P>
V tomto kontexte by sa Medzinárodná komisia pre zachovanie atlantického tuniaka mala skôr volať Medzinárodná komisia za lov všetkých tuniakov.
<P>
Vlády a Komisia ignorujú vedecké odporúčania, ktoré ich opakovane varovali pred kolapsom v nádeji, že sa dočkáme politickej reakcie, čo sa však nikdy nestalo. Dôsledok tohto postoja - nesmieme klamať sami seba - je ďalší krok smerom k priepasti.
<P>
Teraz, keď sme sa dostali na určitý bod, mám obavy, že nám ostalo len málo riešení pre záchranu tuniaka, hoci existuje jedno, ktoré môžeme stále využiť: musíme vyvinúť úsilie, ktorého výsledkom by malo byť zaradenie tuniaka na listinu CITES (Dohovor o medzinárodnom obchode s ohrozenými druhmi voľne žijúcich živočíchov a rastlín) medzi ohrozené druhy. Tým by sa zakázalo využívanie tuniaka na komerčné účely, čo by zlepšilo jeho vyhliadky do budúcna.
<SPEAKER ID="560" NAME="Iles Braghetto" AFFILIATION="PPE-DE">
(IT) Vážený pán predsedajúci, pán komisár, dámy a páni, som rád, že máme možnosť so všetkou naliehavosťou diskutovať o opatreniach, ktoré je potrebné prijať na záchranu populácie tuniaka modroplutvého a na postupné znižovanie kvót stanovených ICCAT.
<P>
Európska únia si musí stáť za svojím záväzkom podporovať plán obnovy prijatý v Marrakéši, ktorý sa doplnil o monitorovanie členskými štátmi s cieľom zabrániť nelegálnemu výlovu tuniaka. Tieto prípady sa objavujú najmä v Stredozemnom mori, ako uviedli nedávne zistenia novinárov v televízii a v tlači. Európska únia musí tiež venovať pozornosť problematike súvisiacej s nespravodlivou hospodárskou súťažou zo strany krajín na južnom pobreží Stredozemného mora v príslušných oblastiach.
<P>
Vítam najmä nasledovné aspekty navrhovaného nariadenia: rozhodnutie zosúladiť rybolovnú kapacitu s pridelenou kvótou, záväzok poskytovať v stanovenom termíne informácie o implementácii príslušných ročných plánov rybolovu, vzájomný medzinárodný inšpekčný program s cieľom zabezpečiť účinnosť plánu obnovy a nariadenia pre športový a rekreačný rybolov. Inými slovami, v porovnaní s minulosťou ide o prísnejší a náročnejší plán riadenia týchto veľmi dôležitých rybolovných činností.
<SPEAKER ID="561" NAME="Ioannis Gklavakis" AFFILIATION="PPE-DE">
(EL) Vážený pán predsedajúci, návrh nariadenia o zachovaní tuniaka modroplutvého v Atlantickom oceáne a v Stredozemnom mori, o ktorom dnes diskutujeme ako o naliehavej záležitosti, prinesie zníženie úrovne kvót do roku 2011, obmedzenie rybolovu v určitých oblastiach a po uplynutí určitého obdobia, stanovuje novú minimálnu veľkosť, zavádza reštriktívne opatrenia pre oblasť športového a rekreačného rybolovu, znižuje rybolovné kapacity a kapacity na výkrm tuniaka, stanovuje prísnejšie kontrolné opatrenia a zavádza spoločný medzinárodný inšpekčný program ICCAT s cieľom zabezpečiť účinnosť plánu.
<P>
Súhlasím s myšlienkou nariadenia, nakoľko nadmerný výlov tuniaka spôsobil pokles jeho populácie na veľmi nebezpečnú úroveň. Nesmieme zabúdať, že za posledné dva roky Komisia vydala rýchly zákaz výlovu tuniaka do konca rybolovnej sezóny, pretože sa ukázalo, že niektoré členské štáty prekročili výlov o takmer 200 %, čím zjavne uškodili tým štátom, ktoré museli výlov tuniaka zastaviť napriek tomu, že neporušujú zákon.
<P>
V novom nariadení sa však uvádzajú dva body, ktoré ma znepokojujú:
<P>
Prvým je krátky časový rámec, ktorý majú členské štáty k dispozícii na úpravu rybolovného úsilia. Odporúčanie ICCAT stanovuje začiatok uplatňovania v roku 2010, no v nariadení sa uvádza už rok 2009. Tento časový rámec je veľmi krátky a obávam sa, že to spôsobí problémy.
<P>
Druhým bodom sú vyššie náklady v súvislosti so sprísneným inšpekčným programom, ktorý musia členské štáty dodržiavať. Možno by sa v tomto smere mohla preskúmať možnosť poskytnutia pomoci zo strany Spoločenstva.
<SPEAKER ID="562" NAME="Sebastiano Sanzarello" AFFILIATION="PPE-DE">
(IT) Vážený pán predsedajúci, pán komisár, vážené poslankyne, vážení poslanci, z toho, čo sa tu doteraz povedalo, vyplýva, že plán ICCAT zatiaľ nebol implementovaný v plnom rozsahu. To znamená, že plán regulácie metód na výlov tuniaka, ktoré sa výrazne líšia, počnúc rybolovom s využitím záťahových sietí až po tradičný rybolov s pomocou pripevnených sietí, vyžaduje pre účely plnohodnotného uplatňovania dodatočné "doladenie". Musíme rozlišovať medzi neselektívnymi metódami odchytu, ktoré sa využívajú pri rybolove so záťahovými sieťami - čo sa ešte zhoršuje v prípade, ak plavidlá prekračujú limity a kvóty, ktoré sa, ako už niektorí z nás spomenuli, nedostatočne monitorujú - a tradičným rybolovom pomocou pripevnených sietí. Pripevnené siete podľa definície znemožňujú vyhľadávať korisť: pri využívaní tohto systému rybolovná sezóna trvá prakticky 50 až 60 dní.
<P>
Pri vydávaní nových nariadení musí ICCAT túto rôznorodosť rybolovných systémov zohľadniť. Musí tiež brať do úvahy, že systém výlovu tuniaka pripevnenými sieťami je kultúrna a historická činnosť, ktorá nemá negatívny vplyv na životné prostredie a poskytuje pracovné príležitosti tisícom ľudí. Myslím si tiež, že UNESCO by malo pouvažovať o ochrane tohto systému rybolovu, pretože má kultúrny význam a ovplyvňuje hospodárstvo a pracovné miesta. Podľa môjho názoru by ICCAT mala do svojich programov zapracovať dodatočné kontrolné systémy: nemali by sme dovoliť, aby sa tuniak neselektívne lovil ešte skôr, ako sa dostane do Stredozemného mora, nemali by sme dovoliť, aby sa v oblasti Stredozemného mora vykonával neselektívny rybolov riadený trhovou hodnotou tuniaka modroplutvého. Na záver by som chcel, pán komisár, povedať, že stojí za to vynaložiť diplomatické úsilie a umožniť rybolov v oblasti Stredozemného mora len krajinám na pobreží Stredozemného mora - zakázať ostatným rybolov v týchto oblastiach - pretože tieto krajiny chcú zachrániť populáciu stredomorských rýb a majú záujem zabezpečiť budúcnosť svojho rybolovu.
<SPEAKER ID="563" NAME="Joe Borg">
člen Komisie. - Vážený pán predsedajúci, predovšetkým by som chcel poďakovať poslancom za ich pripomienky a témy, o ktorých sa hovorilo počas tejto rozpravy, a za to, že schválili žiadosť o naliehavý postup. Ako som uviedol na začiatku, opatrenia prijaté v Marrákeši musia byť čo najskôr transponované, aby sa mohli uplatňovať od začiatku tejto rybolovnej sezóny.
<P>
Tento rok bude jednoznačne skúškou našej schopnosti splniť svoj záväzok udržať tento ohrozený druh. Netreba ani zdôrazňovať nesmierny význam toho, aby všetky zmluvné strany, a v neposlednom rade naši rybári, rešpektovali novoprijaté opatrenia. Je to jediný spôsob, ako dať populácii tuniaka šancu na prežitie. Nerešpektovanie nového plánu obnovy bude mať vážne dôsledky a bude viesť ku kolapsu populácie tuniaka.
<P>
Pokiaľ ide o skutočnosť, na ktorú upozornila pani Fragová Estévezová, môžem len súhlasiťs tým, že pokiaľ má byť plán obnovy úspešný, musíme znížiť kapacity, najmä kapacity plavidiel so záťahovými sieťami, ktoré vyvíjajú na populáciu tuniaka modroplutvého najväčší tlak. V tejto súvislosti by som chcel spomenúť skutočnosť, že minulý rok sme prijali reštrukturalizačný balík, ktorý bol potrebný v dôsledku palivovej krízy, a vyzývame členské štáty, aby tento reštrukturalizačný balík využívali s cieľom znížiť počet plavidiel, najmä tých, ktoré používajú záťahové siete. Dozvedeli sme sa povzbudivé správy súvisiace s konkrétnym členským štátom, Francúzskom, ktoré sa zaviazalo podporiť niektorých rybárov pri vyraďovaní plavidiel z prevádzky, čím sa zníži kapacita.
<P>
To isté by sme uvítali aj v iných členských štátoch, predovšetkým v Taliansku, ktoré má výrazne nadmerné kapacity. Preto v súčasnosti rokujeme s talianskymi orgánmi a zisťujeme, či môžu z krátkodobého hľadiska v tejto oblasti niečo urobiť.
<P>
Musím zdôrazniť fakt, že vlani sme zastavili rybolov skoro, aby sme nemuseli čeliť tlaku zo strany niektorého členského štátu alebo skupiny členských štátov. Rybolov sme zastavili skoro: hneď po tom, ako sa podľa našich výpočtov vyčerpala kvóta celého Spoločenstva. Tento rok sme v zmysle ročných plánov rybolovu, ktoré boli prijaté na naliehanie Spoločenstva v Marrákeši, pripravení predčasne zastaviť rybolov príslušným členským štátom. Ak plavidlo niektorého členského štátu prekročí svoju kvótu, bez váhania zastavíme rybolov pre daný členský štát. Týmto spôsobom sa následky prekročenia kvóty dotknú iba príslušného členského štátu, a nie plavidiel celého Spoločenstva. Dúfam, že to bude pre doladenie krokov počas trvania rybolovnej sezóny postačujúce.
<P>
V prípade, že nebudeme rešpektovať nový plán obnovy, budeme v ďalších rokoch čeliť vážnemu riziku, že rybolov sa v nadchádzajúcich rokoch vôbec neotvorí. Dúfam, že budeme schopní tento plán plniť.
<P>
Z toho dôvodu, bohužiaľ, nemôžem súhlasiť s tým, čo povedal pán Romeva i Rueda, že plán obnovy je úmrtný list. Myslím si, že ak sa bude plán obnovy riadne implementovať, dá nám reálnu a primeranú šancu zabezpečiť, aby sa populácia tuniaka obnovila. Fakt, že sme v roku 2009 znížili kvóty z 15 641 ton na 12 406 ton, fakty, na základe ktorých tu dnes diskutujeme a o ktorých, dúfajme, Rada prijme do konca mesiaca rozhodnutie, fakt, že od začiatku najbližšej rybolovnej sezóny začneme uplatňovať plán obnovy schválený v novembri v Marrákeši - to všetko svedčí o skutočnosti, že to myslíme vážne. Nebudeme akceptovať žiadne zneužívanie rybolovných možností, ktoré vychádzajú z Marrakéšskej dohody.
<P>
Nečakali sme, kým sa Marakéšska dohoda začne implementovať prirodzeným spôsobom, pretože to by trvalo príliš dlho a nestihli by sme rybolovnú sezónu tuniaka modroplutvého. Rozhodli sme sa zaviesť všetky opatrenia marakéšskeho plánu od úplného začiatku rybolovnej sezóny.
<P>
Dúfam, že tieto opatrenia sa budú riadne dodržiavať, pretože týmto spôsobom budeme môcť spoločne obnoviť ohrozený druh tuniaka. Ak sa nám to však nepodarí, budúci rok sa budeme musieť rozprávať inou rečou.
<SPEAKER ID="564" NAME="Predsedajúci">
Rozprava sa skončila.
<P>
Hlasovanie sa uskutoční vo štvrtok 12. marca 2009 o 12.00 hod.
