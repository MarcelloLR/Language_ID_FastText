<CHAPTER ID="011">
Vyhlásenie predsedníctva
<SPEAKER ID="401" NAME="Predseda">
Začnem krátkym oznámením.
<P>
Dôrazne odsudzujem útok Kórejskej ľudovodemokratickej republiky proti juhokórejskému ostrovu Jonpjong. Dnešné udalosti na Kórejskom polostrove ma hlboko znepokojili. Použitie hrubej vojenskej sily nevyrieši žiadne problémy a je nutné zabrániť ďalším stratám na ľudských životoch.
<P>
V záujme Kórejského polostrova a širšieho regiónu by sa Sever a Juh mali pokúsiť opätovne vybudovať dôveru na trvalom základe. Preto vítam oznámenie prezidenta Li Mjung-paka, že juhokórejská vláda nemá v úmysle vyhrocovať túto znepokojujúcu situáciu.
<P>
Vyzývam vládu Kórejskej ľudovodemokratickej republiky, aby okamžite zastavila všetky nepriateľské aktivity a zdržala sa všetkých krokov, ktoré by mohli priniesť ďalšie vyhrotenie napätia. Kórejská ľudovodemokratická republika musí v plnej miere rešpektovať kórejskú dohodu o prímerí.
