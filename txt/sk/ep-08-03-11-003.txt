<CHAPTER ID="003">
Vyhlásenie predsedníctva
<SPEAKER ID="008" NAME="Predseda">
Dnes si pripomíname štvrtý európsky deň obetí terorizmu. Je to deň, ktorý si musíme uchovať v pamäti, aby sme si spomínali na všetkých tých, ktorí sa stali nevinnými obeťami terorizmu.
<P>
Teroristické útoky v Madride 11. marca 2004 - pred štyrmi rokmi - a v Londýne 7. júla 2005 si vyžiadali mnohé obete a zanechali mnoho rodín, ktoré hlboko zasiahla krutosť terorizmu.
<P>
Len minulý piatok teroristická organizácia ETA znovu vraždila. Isaías Carrasco, bývalý socialistický člen rady, bol zavraždený, keď odchádzal z domu v Mondragóne. Rád by som vyjadril našu najhlbšiu sústrasť celej jeho rodine. Ako predseda Európskeho parlamentu a v vo svojom mene by som vás rád znovu uistil, že obete terorizmu - kdekoľvek na svete - nám nikdy nevymiznú z pamäti. Dnes si pripomíname Isaíasa Carrasca a všetky obete terorizmu, aby sme uistili obete šialenstva teroristických útokov o našom rešpekte a súcite. Sú a navždy zostanú v našich srdciach a v našej práci. Súcit a solidarita so všetkými rodinami obetí je povinnosťou nás všetkých.
<P>
Európsky parlament sa aktívne zapája do boja proti terorizmu a podporuje obete teroristických útokov. Nemôžem dostatočne často opakovať, že pre terorizmus neexistuje žiadne ospravedlnenie. Preto musíme zvoliť jednotný prístup v tomto boji na základe právneho poriadku a s celou silou práva.
<P>
Dámy a páni, povstaňte, prosím, zo svojich stoličiek a venujte minútu ticha na pamiatku obetí terorizmu.
<P>
(Parlament vstal a dodržal minútu ticha.)
