<CHAPTER ID="017">
Získanie víz občanmi Bieloruska a Ukrajiny (rozprava) 
<SPEAKER ID="139" NAME="Predsedajúci">
Ďalším bodom je vyhlásenie Komisie k získaniu víz občanmi Bieloruska a Ukrajiny
<SPEAKER ID="140" NAME="Jacques Barrot">
podpredseda Komisie. - (FR) Vážený pán predsedajúci, dámy a páni, ďakujem vám za otázky, ktoré ste mi položili v súvislosti s európskymi vízovými pravidlami platnými pre Ukrajinu a Bielorusko.
<P>
Po prvé, v prípade Ukrajiny predstavujú dohoda o readmisii a dohoda o zjednodušení vydávania víz, ktoré vstúpili do platnosti začiatkom roka 2008, dôležitý míľnik vo vzťahoch medzi Európskou úniou a Ukrajinou. Na jednej strane, podporia kontakty medzi ľuďmi, čo zase pomôže zlepšiť vzájomné porozumenie a posilní vzťahy vo všetkých oblastiach, a na druhej strane, zapoja obe strany, Európsku úniu aj Ukrajinu, do užšej spolupráce v boji proti ilegálnemu prisťahovalectvu.
<P>
Prvou prioritou je zaistiť rýchlu, operatívnu a harmonizovanú implementáciu dohody o zjednodušení vydávania víz ukrajinským občanom. Aby sa zaistilo riadne a jednotné uplatňovanie tejto dohody, bol vypracovaný návrh usmernení, ktorý schválili členské štáty a ukrajinské zodpovedné orgány. Tieto usmernenia by sa mali dokončiť a prijať v blízkej budúcnosti Spoločným výborom ustanoveným dohodou.
<P>
Ako sa uvádza v úvodných ustanoveniach dohody medzi Európskym spoločenstvom a Ukrajinou o zjednodušení vydávania víz, zavedenie bezvízového cestovného režimu pre občanov Ukrajiny sa uznáva len ako dlhodobá perspektíva. Proces, ktorý povedie k zavedeniu takéhoto režimu, závisí najmä od uspokojivej realizácie dohody o readmisii a dohody o zjednodušení vydávania víz.
<P>
Rád by som zdôraznil, že rozšírenie Schengenského priestoru v žiadnom prípade neovplyvňuje opatrenia na vykonávanie kontrol na hraniciach medzi Ukrajinou a tými členskými štátmi, ktoré sa stali súčasťou Schengenského priestoru 21. decembra 2007. Tieto členské štáty uplatňujú schengenské pravidlá o vonkajších hraničných kontrolách od ich vstupu a od septembra 2007 vykonávajú aj kontroly osôb v Schengenskom informačnom systéme - SIS.
<P>
Aby sa však zjednodušilo cestovanie pre ukrajinských občanov žijúcich v pohraničnej oblasti, medzi Maďarskom a Ukrajinou a medzi Ukrajinou a Poľskom boli podpísané dohody o malom pohraničnom styku. Komisia okrem toho vyzýva na zmeny a doplnenia dohody medzi Ukrajinou a Maďarskom so zreteľom na vymedzenie hraničného priestoru s cieľom uviesť túto dohodu do súladu s pravidlami Spoločenstva; je to aj prípad dohody medzi Ukrajinou a Poľskom. To je všetko, čo som chcel povedať o cestovaní pre ukrajinských občanov žijúcich v pohraničnej oblasti.
<P>
Situácia v oblasti víz je na druhej strane odlišná. Pred 21. decembrom 2007 tie členské štáty, v ktorých sa ešte úplne neuplatňovalo schengenské acquis, neboli viazané schengenskými ustanoveniami o poplatkoch za víza. Tieto členské štáty sa preto mohli zriecť tohto poplatku pre všetkých ukrajinských občanov. To však už nie je možné. Napriek tomu sa v prípade ukrajinských žiadateľov o víza štandardný vízový poplatok vo výške 60 EUR neuplatňuje. Ako sa potvrdilo dohodou medzi Európskym spoločenstvom a Ukrajinou, ktorá vstúpila do platnosti 1. januára 2008, poplatok za spracovanie žiadostí ukrajinských občanov o víza zostane vo výške 35 EUR. Okrem toho sa dohodou oslobodzujú široké kategórie ukrajinských žiadateľov od vízového poplatku, čo znamená viac ako 50 %, opakujem, viac ako 50 % ukrajinských občanov, ktorí si teraz želajú cestovať do krajín Schengenu, môže využívať úplné upustenie od vízového poplatku.
<P>
Teraz by som rád hovoril o Bielorusku. Komisia vo svojom oznámení o posilnení európskej susedskej politiky zo 4. decembra 2006 zdôraznila význam zjednodušenia vydávania víz pre vzťahy s krajinami, na ktoré sa vzťahuje susedská politika. Komisia znovu potvrdila ochotu Európskej únie vyvinúť akčné plány so susednými krajinami a vstúpiť s nimi do rokovaní s cieľom zjednodušiť vydávanie víz a udeľovanie povolenia na readmisiu.
<P>
Bielorusko je jednou z krajín, na ktoré sa vzťahuje susedská politika, ale treba povedať, že sa s touto krajinou nevyvíja žiadny akčný plán z dôvodu celkovej politickej situácie. Preto nie sú v tejto etape žiadne plány na otvorenie diskusie o možnom zjednodušení vydávania víz a o readmisii s Bieloruskom.
<P>
Napriek tomu by som rád zdôraznil, že existujúce acquis o vydávaní krátkodobých víz umožňuje výnimku z vízových poplatkov pre niektoré kategórie osôb, ako sú deti vo veku menej ako šesť rokov, študenti a výskumní pracovníci. Okrem toho môžu členské štáty podľa súčasných pravidiel kedykoľvek zrušiť alebo znížiť vízový poplatok v odôvodniteľných individuálnych prípadoch, napríklad z humanitárnych dôvodov, na ochranu kultúrnych záujmov alebo z dôvodov zahraničnej politiky.
<P>
Susedné členské štáty, konkrétne Poľsko, Lotyšsko a Litva, majú navyše stále možnosť rokovať s Bieloruskom o dohodách o malom pohraničnom styku. To by bol prostriedok zjednodušenia prechádzania hraníc a pohybu pohraničných obyvateľov medzi Bieloruskom a jeho susednými krajinami pri súčasnej podpore kontaktov medzi miestnymi komunitami. Obyvatelia žijúci v pohraničných oblastiach so špeciálnym povolením o malom pohraničnom styku by mali výnimku z vízovej požiadavky. Poľsko a Bielorusko už v tomto smere začali rokovať.
<P>
Týmto uzatváram, čo som chcel povedať, pri zdôraznení vecnosti otázok, ktoré ste sa pýtali a poskytnutí aktuálnych informácií o najnovšom vývoji v tejto veci.
<SPEAKER ID="141" NAME="Urszula Gacek">
v mene skupiny PPE-DE. - Vážený pán predsedajúci, ďakujem pánovi komisárovi za to, že prišiel a predložil najnovšie vyhlásenie Komisie k vydávaniu víz pre Ukrajinu a Bielorusko. Pred mesiacom delegácia, ktorá pozostávala z členov väčšiny hlavného prúdu opozície v Bielorusku, navštívila Štrasburg na pozvanie skupiny PPE-DE s cieľom diskutovať o vývoji politickej situácie v ich krajine, a počas tejto návštevy mohli kolegovia vidieť ich výzvy tomuto Parlamentu, aby podporil ich snahy na obmedzenie vízových poplatkov, ktoré v súčasnosti platia, a ktoré sú dokonca prohibitívne pre väčšinu bieloruských občanov.
<P>
Ak naozaj chceme podporiť Bielorusko, aby nastúpilo v budúcnosti na proeurópsku cestu, v čo aj úprimne dúfame, najsilnejšími argumentmi, ktoré máme, sú tie, ktoré bieloruskí občania môžu uvidieť na vlastné oči. V režime, v ktorom žijú, je pre nich veľmi ťažké, aby mali skutočný prehľad o tom, čo skutočne znamená sloboda a demokracia, ľudské práva a princípy právneho štátu. Je ťažké podporovať občiansku spoločnosť. Je ťažké ukazovať im, že Európa je otvorená a priateľská a podporuje ich na ceste k úplnej demokracii. Najlepší spôsob, akým to môžeme urobiť, je umožniť im prístup do Európy nie za poplatky, ktoré vystrašia alebo zabránia vstupu väčšine občanov.
<P>
Pán komisár, veľmi správne ste povedali, že špecifické skupiny sú vyradené, ide o deti a ľudí s rodinnými kontaktmi. Sú to ľudia, ktorí navštevujú Európsku úniu z kultúrnych, vedeckých alebo vzdelávacích dôvodov a ja by som povzbudila jednotlivé členské štáty, aby využili toto právne ustanovenie a dovolili im skutočne využiť tieto možnosti. Je veľmi smutné, že so Srbskom a Ruskom sa zaobchádza lepšie, ako s občanmi Bieloruska.
<SPEAKER ID="142" NAME="Hannes Swoboda">
v mene skupiny PSE. - (DE) Vážený pán predsedajúci, najprv sa chcem poďakovať pánovi komisárovi za veľmi presné informácie, ktoré, ako vždy, poskytol k tejto záležitosti.
<P>
Sám som zažil problémy s vízami a vízovými obmedzeniami na Balkáne a stále ich dnes zdolávam, hoci veci sa o trochu zjednodušili. Vezmime si napríklad Srbsko, keďže už bolo spomenuté. Napriek súčasným zjednodušeniam, v kontexte Juhoslávie, t. j. komunistického režimu, malo oveľa viac kontaktov so západom, s európskymi krajinami v minulosti, ako má teraz, čo znamená, že niečo nie je v poriadku s celým systémom. Naozaj potrebujeme zásadné zmeny.
<P>
Pán komisár správne poznamenal, že na Ukrajine má viac ako polovica všetkých uchádzačov výnimky nejakého druhu. Zaujímalo by ma, aký druh systému oslobodzuje 50 % alebo viac. Priznávam však, že to nie je jeho chyba.
<P>
Prejdime teraz k Bielorusku. Rád som podporil návrh pani Grabowskej a pána Paleckisa, lebo si myslím, že je veľmi ťažké súhlasiť s tým, aby občania tejto krajiny trpeli dvojnásobne z dôvodu zlého režimu: nielen z dôvodu režimu ale aj preto, že netvoríme žiadny akčný plán, ktorý by tomu zlému režimu čelil.
<P>
Niekedy sa musíme rozhodnúť konať viac jednostranne a na základe vlastnej iniciatívy urobiť niečo výlučne s cieľom pomôcť tým, ktorí nedostávajú žiadnu pomoc od vlastného režimu alebo vlády. Pán komisár naznačil, že do istého rozsahu je to už tak. Treba však urobiť viac a treba, aby sme vykonávali smerom k Bielorusku agresívnejšiu politiku. Napríklad by ma zaujímalo, a možno mi pán komisár dokáže neskôr na to odpovedať, ktoré krajiny udeľujú aké výnimky. Ktoré krajiny Európskej únie sú osobitne nápomocné a ktoré možno menej? Určite je dôležité prijať stanovisko Európskej únie a ak niektoré krajiny prijmú liberálny prístup, bolo by pre iné pohromou, keby boli veľmi reštriktívne.
<P>
Rád by som požiadal Komisiu a Radu, s vedomím, že vieme o bremene hlavnej zodpovednosti, ktoré nesú, aby pracovali spolu s nami, aby sme mohli zabezpečiť, že občanom a všetkým zainteresovaným v Bielorusku poskytneme viac výhod, ako sme prácne ponúkali v minulosti.
<SPEAKER ID="143" NAME="István Szent-Iványi">
v mene skupiny ALDE. - (HU) Vážený pán predsedajúci, Ukrajina a Bielorusko zohrávajú kľúčovú úlohu vo východnom rozmere našej susedskej politiky.
<P>
S Ukrajinou je cieľom demokracia, trhové hospodárstvo, konsolidácia orientácie smerom k Európe, zatiaľ čo cieľom s Bieloruskom je demokratizácia krajiny. Uvoľnenie cestovných požiadaviek je na to flexibilným a cenným nástrojom. Od 1. januára majú občania Ukrajiny výhodu zjednodušeného vízového režimu, hoci väčšina z nich cíti, že pozícia v súčasnosti je ťažšia ako predtým, keďže dostať sa do väčšiny cieľových krajín, Poľska, Maďarska a Litvy, je teraz ťažšie ako predtým. To sa vníma ako krok späť, keďže vízový poplatok vo výške 35 EUR je pre nich veľká suma peňazí a administratívna záťaž a postupy sú mimoriadne komplikované. Preto musíme ukázať, že okamžitý cieľ pre Ukrajinu, udelenie bezvízového cestovania, nastane veľmi skoro a dokiaľ to neurobíme, udeľovanie víz bez poplatku bude mať vplyv ešte na väčší počet ľudí, ako aj uvoľnenie administratívnej záťaže.
<P>
Pokiaľ ide o Bielorusko, musíme vysvetliť, že Európa nemá problém s bieloruským národom, ale s jeho utláčateľským režimom. Želáme jeho obyvateľom, aby mohli cestovať jednoduchšie a preto musíme uvoľniť vízový poplatok vo výške 60 EUR, veľká suma peňazí, keďže sa to v Bielorusku rovná polovici priemernej mesačnej mzdy, a musíme znížiť aj administratívne bremeno, lebo je veľmi ťažké spĺňať komplikované predpisy. Týmto spôsobom chceme dosiahnuť takú pozíciu, v ktorej občania Ukrajiny a Bieloruska pocítia, že sú blízko k Európe. Ďakujem.
<SPEAKER ID="144" NAME="Adam Bielan">
v mene skupiny UEN. - (PL) Vážený pán predsedajúci, Európska únia nezaistí bezpečnosť východnej hranice ignorovaním záujmov Bielorusov a Ukrajincov. Mali by sme podporovať návštevy do Únie z najširších možných skupín obyvateľov osobitne z Ukrajiny a Bieloruska a zároveň izolovať Lukašenkov režim. Demokratické postupy a zmeny v mentalite našich východných susedov, napríklad pokiaľ ide o ich vnímanie NATO na Ukrajine, prebehne rýchlejšie vďaka osobným skúsenostiam z návštev v krajinách Európskej únie.
<P>
V súčasnosti musia Bielorusi platiť za víza 60 EUR. To sa rovná jednej tretine priemerného platu a zabraňuje väčšine spoločnosti návštevu. Táto situácia vyhovuje Lukašenkovmu režimu, lebo čím viac sa obmedzia kontakty so západnou Európou, tým jednoduchšie bude kontrolovať bieloruskú spoločnosť. Vízová požiadavka izoluje bieloruskú mládež a tých ľudí, ktorí sympatizujú s opozíciou. Západ by sa mal snažiť udržiavať kontakty s týmito sociálnymi skupinami. Vysoké poplatky za víza vedú len k nárastu činnosti vízovej mafie a k iným patologickým javom na hraniciach. Takéto prekážky spôsobujú aj materiálne straty pre turizmus v Poľsku. Lyžiari z Ukrajiny a Bieloruska navštevovali poľské hory v ostatných rokoch vo vysokých počtoch. Zvykli prichádzať začiatkom januára, keď sa začínajú ortodoxné Vianoce. Teraz sú poľské lyžiarske strediská prázdne.
<P>
Dámy a páni, najmä teraz, keď na samite NATO v Bukurešti Vladimír Putin zastrašoval, že spôsobí rozvrat Ukrajiny a uviedol, že, citujem: "Ukrajina nie je ani štát, jedna časť jej územia je východná Európa a druhá - veľká časť - jej bola darovaná Ruskom", je potrebný jasný signál toho, že Európska únia nebude tolerovať podobné hrozby voči svojmu najbližšiemu susedovi v medzinárodnej politike.
<P>
Vyzývam na čo najrýchlejšie začatie dialógu o špecifických opatreniach tak, aby sa od Ukrajincov nevyžadovali víza do EÚ. Chcem jasne uviesť, že reálna vízia súčasnej a bezpečnej Európy nie je bez Ukrajiny možná.
<SPEAKER ID="145" NAME="Elisabeth Schroedter">
v mene skupiny Verts/ALE. - (DE) Vážený pán predsedajúci, pán komisár, oficiálna politika EÚ voči Bielorusku je známa ako politika rozlišovania: na jednej strane je kritická, pokiaľ ide o diktátora Lukašenka, na druhej strane sa snaží podporovať a zjednodušovať dialóg s ľuďmi. Ale účtovať poplatok 60 EUR - tretinu mesačného platu v Bielorusku - za víza, je fackou do tváre tejto politike. Výsledkom je, že obyčajní ľudia v Bielorusku považujú politiku EÚ voči nim za politiku prázdnych slov!
<P>
Táto otázka úplne zastrela našu schengenskú politiku a podmýva dôveryhodnosť zahraničnej politiky EÚ. Nemôžeme dovoliť, aby takáto situácia pokračovala. Demokracia, ktorej rozvoj chceme vidieť v Bielorusku, sa môže dostať k životu, len ak ľuďom z Bieloruska umožníme, aby sa sami pozreli, ako demokracia funguje v našich krajinách. Akýkoľvek iný prístup by jednoducho nahrával Lukašenkovi. Je teda potrebné, aby sme urobili zmenu a Rada nám vo svojej odpovedi povedala, že dôvod, prečo sa ešte neuskutočnila zmena, je, že Komisia predložila potrebný návrh.
<P>
Tak sa, prosím, dajte do práce! Predložte Rade návrh, ktorý uľahčí, v záujme podpory demokracie v Bielorusku, získavanie víz pre tamojších ľudí.
<SPEAKER ID="146" NAME="Laima Liucija Andrikien" AFFILIATION="PPE-DE">
(LT) Vážená pani predsedajúca, čokoľvek bolo povedané o poplatkoch za víza pre Bielorusov a Ukrajincov, bez pochyby by sa mali prijať naliehavé rozhodnutia o tejto veci a mala by ich prijať Európska únia.
<P>
Pokiaľ ide o predmet víz, Európska únia podpísala dohodu o zjednodušení víz s Ukrajinou, ako aj s Ruskom, Moldavskom a štátmi západného Balkánu. Rokovania o dohode s Bieloruskom sa však ešte ani nezačali, lebo Alexandra Lukašenka nezaujíma to, aby bieloruským občanom ponúkol možnosť vidieť životnú úroveň v slobodnom svete, najmä ak zistia, že je oveľa vyššia ako v Bielorusku.
<P>
Otázka poplatkov za víza je naďalej dôležitá nielen pre Bielorusko, ale aj pre Ukrajinu. Skutočnosť, že ukrajinskí občania musia platiť 35 EUR za schengenské víza, nerieši problém, lebo len malé skupiny ukrajinských občanov majú nárok na režim zjednodušenia víz. Prípad Bieloruska je ešte vypuklejší, Bielorusi musia platiť za schengenské víza viac, to znamená, že musia platiť cenu za Lukašenkovu diktatúru.
<P>
Je vízový režim primeraný so zreteľom na situáciu na východnej hranici EÚ? Ja si to nemyslím. Podľa štatistík len samotné Poľsko vydá približne 600 000 víz ukrajinským občanom ročne. Na porovnanie, počet víz vydaných všetkými schengenskými krajinami v rovnakom období je len 300 000. Pred pripojením sa k schengenskému priestoru udržiavali Litva, Lotyšsko a Poľsko veľmi nízke ceny víz pre bieloruských občanov: Litva a Poľsko účtovali len 5 EUR a Lotyšsko vydávalo víza bezplatne. Poľsko, Litva a Lotyšsko zvyklo vydať 400 000 víz Bielorusom, t. j. trikrát viac ako celkový počet vydaných víz starými schengenskými krajinami.
<P>
Povedali by ste, že je dobré, že len 26 % bieloruských občanov už niekedy navštívilo jednu z krajín EÚ a že 60 % Bielorusov za posledné tri roky nevidelo žiadneho cudzinca? Samozrejme, že nie. My, Európska únia, musíme nájsť účinný spôsob riešenia tejto otázky, keďže z vlastnej skúsenosti vieme, že je lepšie raz EÚ vidieť, ako o nej stokrát počuť.
<SPEAKER ID="147" NAME="Genowefa Grabowska" AFFILIATION="PSE">
(PL) Vážený pán predsedajúci, pán komisár, ako spoluautorka otázky o cene víz pre Bielorusko by som rada poďakovala za dnešné vysvetlenia a upriamila vašu pozornosť na niekoľko ďalších záležitostí. Pointou je, že Bielorusko nie je len blízkym susedom EÚ. Je aj najbližšou krajinou mojej krajiny, Poľska, preto tá starostlivosť a intervencia v mene záujmov tých, ktorí v Bielorusku žijú.
<P>
Povedali ste, že po rozšírení Schengenu išli náklady na víza pre Bielorusov hore. V skutočnosti ich cena stúpla dvanásťnásobne, z 5 EUR na 60. V Bielorusku je 60 EUR mesačným platom lekára počas odbornej prípravy. 60 EUR je pre mnohých Bielorusov skutočnou prekážkou, ktorá im bráni v získaní víz a v návšteve susedov v EÚ. Už môžeme pozorovať, že po zvýšení ceny víz nastal viditeľný a dramatický pokles v počtoch bieloruských občanov cestujúcich do EÚ. Stalo sa to v čase, keď chce EÚ vytvoriť priamy kontakt s občanmi Bieloruska a keď politika dobrého susedstva je uchovaná v Lisabonskej zmluve. Pre túto krajinu je to preto bolestivý paradox, hoci je riadená nedemokraticky.
<P>
Verte mi, prosím, že rozhodnutie zvýšiť poplatky za víza je výborným darčekom pre Lukašenkov režim, ktorý toto politicky využíva. Režim hovorí Bielorusom: vidíte? Zaviedli vysoké, prohibitívne poplatky. Nikto na vás v Európe nečaká, nikto vás tam nechce.
<P>
To treba zmeniť. Oceňujem, že pán komisár uviedol Poľsko ako krajinu, ktorej zámerom je tlačiť na nižšie vízové poplatky pre Bielorusov. Nie je to však úloha pre Poľsko, Litvu a jednotlivé krajiny. Je to úloha pre celú EÚ. Ak by sme nemali byť schopní vyriešiť toto, ako chceme vytvárať spoločnú zahraničnú politiku v rámci EÚ? Preto vyzývam Komisiu, aby podnikla všetky potrebné kroky na zníženie vízových poplatkov pre Bielorusov.
<SPEAKER ID="148" NAME="Grażyna Staniszewska" AFFILIATION="ALDE">
(PL) Už v máji 2005 Ukrajina upustila od požiadavky vízovej povinnosti pre občanov Európskej únie. EÚ však potrebovala tri roky, aby k tomuto zaujala stanovisko. Chcem povedať, že konečná reakcia EÚ nebola zďaleka jasná.
<P>
Na jednej strane sa začiatkom tohto roka zjednodušilo získavanie víz, niektoré postupy sa zjednodušili a zrušili sa poplatky za víza, ale len pre vybrané skupiny občanov. Pre väčšinu Ukrajincov sa Európska únia zdá byť nepreniknuteľnou pevnosťou, ktorá otvára brány len tým, ktorí sa dokážu trpezlivo pasovať s dlhým a drahým strastiplným úsilím na konzulátoch krajín Schengenu.
<P>
Pre mnohých Ukrajincov sú víza príliš drahé. Inštitúcie zapojené do procesu vydávania víz všeobecne účtujú dvakrát alebo dokonca až trikrát viac, ako je stanovený maximálny poplatok. Po druhé, čas požadovaný na vydanie víz je na mnohých konzulátoch nepredvídateľný a veľmi dlhý. Po tretie, mnoho konzulátov vyžaduje dodatočné doklady, ktoré sa v dohode neuvádzajú. Dokonca aj držitelia diplomatických pasov môžu mať pri prechode hranicami problémy.
<P>
Potrebným konečným cieľom pre Ukrajinu je jasný podrobný plán, ktorého snahou je zaviesť bilaterálny bezvízový styk, hoci so zložitými predpokladmi, ako je to v prípade Srbska.
<SPEAKER ID="149" NAME="Józef Pinior" AFFILIATION="PSE">
(PL) Vážený pán predsedajúci, pán komisár, Európa bez hraníc, Európska únia v rámci Schengenu nemôže znamenať vytvorenie nového múru medzi EÚ a východnou Európou.
<P>
Európske sny o jednotnej bezhraničnej Európe sa uskutočnili v rámci EÚ. Ale to, čo sa teraz deje na hranici medzi EÚ a Ukrajinou a Bieloruskom, je pre moju generáciu - generáciu Solidarity v Poľsku, ktorá bojovala za jednotu Európy, tak trochu politický škandál.
<P>
Dnes musia byť problémy dosiahnutia Európskej únie pre Ukrajincov a Bielorusov vyriešené čo najskôr. Pán komisár, obraciam sa na vás! My Európania v bohatých, demokratických krajinách, musíme urobiť všetko, čo sa len dá, aby bola EÚ otvorená pre občianske spoločnosti Bieloruska a Ukrajiny.
<SPEAKER ID="150" NAME="Zita Pleštinská" AFFILIATION="PPE-DE">
Vážený pán predseda, je viac než symbolické, že dnešnú debatu vediete práve Vy. Ďakujem Vám za to.
<P>
Vo svojich vystúpeniach pri každej príležitosti upozorňujem na výzvu lídrov občianskych združení Ukrajiny a EÚ adresovanej členským krajinám a inštitúciám v Európskej únii, vláde a Najvyššej Rade Ukrajiny s cieľom upriamiť pozornosť európskej verejnosti k problémom vo vízovej oblasti medzi Ukrajinou a Európskou úniou.
<P>
Ukrajina je jedným zo strategických partnerov Európskej únie, preto vítam dnešnú debatu a informácie, ktoré nám poskytol pán komisár. Uznávam, že je to veľmi náročný proces, napriek tomu je dôležité hľadať riešenie.
<P>
Taktiež problematika víz pre občanov Bieloruska bola jednou z tém počas bieloruského týždňa v Európskom parlamente pri stretnutiach s laureátom Sacharovovej ceny Alexandrom Milinkievičom. Našou povinnosťou je pomôcť ľuďom, ktorí za to nemôžu, že sú obeťami Lukašenkovho režimu.
<P>
Vážení kolegovia, musíme prijať rýchle riešenie na zjednodušenie vízového režimu, ktoré bude pozitívnym a konštruktívnym signálom smerom k proeurópskym a prodemokratickým silám Ukrajiny a Bieloruska.
<SPEAKER ID="151" NAME="Ewa Tomaszewska" AFFILIATION="UEN">
(PL) Vážený pán predsedajúci, mládež v Bielorusku je často trestaná odobratím práva na vzdelanie za svoje názory, ktoré sa nestotožňujú s názormi štátnych orgánov. Poľsko poskytuje mnohým z týchto mladých ľudí možnosť vyššieho vzdelania. Nesmieme to premrhať uvalením hospodárskej blokády na mladých ľudí, ktorí chcú vstúpiť do našej krajiny, aby mohli študovať. Táto hospodárska blokáda by sa mala odstrániť a poplatky za víza by sa mali znížiť.
<SPEAKER ID="152" NAME="Predsedajúci">
Predtým ako predám slovo pánovi komisárovi, máme ešte trochu času, rád by som niečo dodal. Ako častý cestovateľ na Ukrajinu by som rád povedal, že rozhodujúcou otázkou vo vízovom probléme, v celom vízovom režime, je vysvetliť spoločnostiam Ukrajiny a Bieloruska, že to, čím dnes musia prechádzať, je len prechodné obdobie. To platí pre ceny aj pre postupy. Ceny sú prohibičné a postupy ponižujúce. Títo ľudia stoja v radoch dlhé hodiny, desiatky hodín. Je to prechodné alebo stále? Ukrajinci často hovoria, že bol vytvorený schengenský múr, že to, čo bolo zavedené a čomu sa radostne každý tešil, my Poliaci, Francúzi, už tak dlho Nemci, je v skutočnosti len proces prirodzenej izolácie, že rad pred konzulátom, odmietnutie, cena - všetko toto je len signálom pre ich spoločnosť, signál prijímaný veľmi negatívne v kontexte všetkých ašpirácií, o ktorých tak veľa hovoríme tu v Parlamente a na iných miestach.
<P>
Rozprava sa skončila. Prepáčte mi, prosím, že som porušil zlaté pravidlo, že predsedajúci nezasahuje do takých záležitostí, ale jednoducho som nemohol ostať v tomto prípade ticho.
<SPEAKER ID="153" NAME="Jacques Barrot">
podpredseda Komisie. - (FR) Vážený pán predsedajúci, pozorne som počúval, čo ste práve povedali a podporuje to veľmi veľa rečníkov, ktorí zdôraznili potrebu zjednodušiť prístup do Európskej únie pre občanov našich susedných krajín.
<P>
Verím, že mnohí hovorili s veľkou dávkou triezveho uvažovania. Čím viac príležitostí je pre výmeny ľudia ľuďom, tým pravdepodobnejšie je, že občania ovplyvnia pohyb vlastnej krajiny smerom k demokracii a záväzku voči európskym hodnotám.
<P>
Musím však najprv odpovedať na záležitosť Bieloruska. Už som vysvetlil, prečo doteraz neexistovali plány na začatie rokovaní o dohode o zjednodušení vízového režimu. Politická situácia sa môže zmeniť a rád by som dodal, že Európska únia vyvíja maximálne úsilie, aby bolo v krajine cítiť jej prítomnosť, keďže sa pred pár dňami v Bielorusku vytvorila kancelária Európskej komisie.
<P>
Ako som už povedal, Bielorusi majú pri všetkých príležitostiach možnosť cestovať v rámci Európskej únie podľa existujúcich právnych predpisov EÚ. Hoci, počúval som pozorne všetky strany rozpravy, a pokiaľ ide o Bielorusko, nemôžem povedať viac, ako som už povedal.
<P>
Pokiaľ ide o Ukrajinu, rád by som povedal, že situácia je oveľa priaznivejšia. V dohode o vízových poplatkoch pre ukrajinských občanov sa ustanovuje, že štáty Schengenu budú spoplatňovať spracovanie žiadostí o víza pre ukrajinských občanov poplatkom 35 EUR a nie 60 EUR, čo sa považuje za priemernú cenu víz. Snahy sa teda už podnikli. Takisto som uviedol, že existuje niekoľko kategórií ukrajinských občanov, ktorí môžu využívať úplné oslobodenie od poplatku za víza.
<P>
A predsa len, pán predsedajúci, som si silne vedomý toho, čo ste práve povedali. Cena je otázkou, ale príležitostne, je to aj spôsob, ktorým sa tieto formality musia vykonávať: veľmi zdĺhavé postupy, ktoré dávajú občanom pocit, že Európska únia je veľmi vzdialená. Musím vám povedať, že v súčasnosti sa moja pozornosť venuje problémom, ktorým čelia najmä občania štátov západného Balkánu. Snažím sa určiť spôsoby, ktorými by sa aj tieto postupy zjednodušili. Verím, že ak uspejeme, pravdepodobne tak urobíme aj v prípade krajín, ako je Ukrajina.
<P>
Pán predsedajúci, týmto uzatváram, čo som chcel povedať Parlamentu, pričom som si úplne vedomý, že všetky poznámky poslancov sú do určitej miery odôvodnené, ale že situácia, aká je v súčasnosti, vykazuje už určitý pokrok. Pravdou je, že ešte treba veľa urobiť, ale takisto cítim, že každý členský štát by sa mal snažiť získať výhodu príležitostí, ktoré sú už dostupné. Ja, za jeden štát, vyviniem na to maximálne úsilie.
<SPEAKER ID="154" NAME="Predsedajúci">
Rozprava sa skončila.
