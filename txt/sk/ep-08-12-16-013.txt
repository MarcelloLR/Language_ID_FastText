<CHAPTER ID="013">
Geologické ukladanie oxidu uhličitého (rozprava) 
<SPEAKER ID="394" NAME="Predsedajúci">
Ďalším bodom programu je správa pána Daviesa v mene Výboru pre životné prostredie, verejné zdravie a bezpečnosť potravín o návrhu smernice Európskeho parlamentu a Rady o geologickom ukladaní oxidu uhličitého, ktorou sa menia a dopĺňajú smernice Rady 85/337/EHS, 96/61/ES, smernice 2000/60/ES, 2001/80/ES, 2004/35/ES, 2006/12/ES a nariadenie (ES) č. 1013/2006 - C6-0040/2008 -.
<SPEAKER ID="395" NAME="Chris Davies">
spravodajca. - Vážený pán predsedajúci, musíme využiť potenciál technológií na zachytávanie a ukladanie uhlíka s cieľom dosiahnuť výrazné zníženie a obmedzenie šírenia emisií CO2 do ovzdušia. Musím povedať, že myšlienku trvalého ukladania CO2 v podzemí nepovažujem za ideálne riešenie. Bol by som rád, keby sme sa posunuli smerom k novej ére, v ktorej budeme energiu získavať z obnoviteľných, čistých a ekologických foriem energie. Nemôžeme však ignorovať realitu v súvislosti s uhlím. Čína získava 80 % elektrickej energie z uhlia. Napriek tomu, že dosahuje výrazný pokrok v oblasti programov obnoviteľnej energie, neustále buduje elektrárne spaľujúce uhlie.
<P>
V našej krajine sa vedú rozsiahle polemiky o stavbe novej elektrárne na uhlie v meste Kingsnorth. Emisie CO2 z tejto jednej elektrárne sa vyrovnajú množstvu emisií, ktoré ušetria všetky veterné elektrárne v krajine. Ľudia si povedia, že načo sa zaťažovať obnoviteľnou energiou a ďalšími problémami, keď aj tak stále staviame elektrárne spaľujúce uhlie.
<P>
Musíme vytvoriť systém zachytávania a ukladania uhlíka. Medzinárodná energetická agentúra tvrdí, že do roku 2050 by tento systém mohol priniesť 50-percentné zníženie emisií, ktoré by sa inak bežne dostali do ovzdušia.
<P>
V súčasnosti je pre nás pri riešení problematiky právnych predpisov prvoradá otázka bezpečnosti. Niektoré naše obavy sú možno trochu neopodstatnené. Napokon, oxid uhličitý je prirodzenou zložkou vzduchu: vdychujeme ho i vydychujeme. Výbušný plyn ako metán sa dostáva do našich domácností, kde ho zapaľujeme. Takže len na porovnanie, CO2 musíme mať pod kontrolou. V tejto správe sme sa snažili riešiť problematiku úniku CO2 a vysvetliť, že akýkoľvek únik ohrozujúci ľudské zdravie je absolútne neprijateľný.
<P>
Našou snahou bolo vylepšiť smernicu, podať vysvetlenia v snahe vyhnúť sa sporom a urýchliť proces podávania žiadostí, pričom sme zdôraznili, že zodpovednosť za vlastný osud nesú v konečnom dôsledku samotné členské štáty. Oni rozhodnú o tom, či sa CO2 bude ukladať na ich území.
<P>
Pôvodné návrhy Komisie boli dobré. Verím, že Rada, Komisia a Parlament ich spoločnými silami ešte vylepšili. Ale nemá význam hovoriť o ukladaní CO2 - alebo predkladať ustanovenia týkajúce sa ukladania CO2 - ak ho v prvom rade nebudeme zachytávať. Preto sme v priebehu posledných mesiacov začali riešiť tento problém zavedením finančného mechanizmu zameraného na vytvorenie pilotných projektov, ako minulý rok prisľúbili predsedovia vlád.
<P>
Musím povedať, že vtedy to vyzeralo na ťažký boj. Ľudia mali pochybnosti o návrhu na využívanie prostriedkov z rezerv pre nových členov, ktoré sú súčasťou systému obchodovania s emisiami. Ale napokon sme dosiahli, že Rada minulý týždeň rozhodla o pridelení 300 miliónov kvót. Zvyšovanie množstva kvót bude závisieť od ceny uhlíka. Mám však informáciu, že podpora pre kapitálové investície by mala predstavovať 6 až 9 miliárd EUR.
<P>
To je veľký krok vpred - jeden z významných úspechov týchto rokovaní. Myslím si, že všetci moji kolegovia v tomto Parlamente sú radi, že pôvodný návrh vyšiel z Parlamentu. Návrh bol súčasťou programu Rady, pretože sme ho tam zaradili. Predsedníctvo s týmto návrhom súhlasilo, a hoci neprejavilo nadšenie, aspoň uznalo, že návrh ponúkol možnosť riešenia vážneho problému.
<P>
A teraz poďme ďalej. Mali by sme čo najskôr vyhlásiť verejnú súťaž na pilotné projekty. Začnime s výstavbou. Vyskúšajme tieto technológie a modlime sa, aby fungovali.
<SPEAKER ID="396" NAME="Jean-Louis Borloo" LANGUAGE="DE">
Vážený pán predsedajúci, dámy a páni, v prvom rade chcem poďakovať spravodajcovi pánovi Daviesovi, ktorý svojou vytrvalosťou dosiahol veľký úspech.
<P>
Môžeme povedať, že ide o významný prínos Európskeho parlamentu. Je pravda, že na začiatku Rada nebola v otázke zásady a výšky finančných prostriedkov jednotná. Členské štáty napokon zásadu jednohlasne schválili a podarilo sa dosiahnuť široký konsenzus, v zmysle ktorého sa pridelia kvóty na 100 miliónov ton CO2 alebo príslušné ekvivalenty.
<P>
Napokon, ako už pán spravodajca povedal, nie je to najlepšie ani ideálne trvalé riešenie, ale osem popredných akadémií vied potvrdilo, že je zrejme nevyhnutné. Dosiahli sme konsenzus 300 miliónov ton alebo prinajmenšom finančný ekvivalent, ktorý by nám mal umožniť vytvoriť dvanásť demonštračných zariadení, ako si to pán komisár Dimas a vlastne celá Komisia želali. Podľa môjho názoru sa nachádzame v procese spolurozhodovania, zbližovania a konsenzu.
<SPEAKER ID="397" NAME="Stavros Dimas" LANGUAGE="EL">
Vážený pán predsedajúci, kompromisná dohoda, ktorú sme dosiahli v oblasti zachytávania a ukladania oxidu uhličitého, je veľmi uspokojivá. Môžem povedať, že vylepšuje pôvodný návrh a zároveň zachováva všetky zásadné ustanovenia návrhu Komisie. Text obsahuje ustanovenie o prísnych pravidlách pri skladovaní oxidu uhličitého s cieľom zabezpečiť vysokú úroveň ochrany životného prostredia a verejného zdravia bez toho, aby boli firmy zaťažené výrazným administratívnym alebo finančným bremenom.
<P>
Pokiaľ ide o otázku financovania, ktorá, ako povedal pán Chris Davies, znepokojovala Európsky parlament, z rezerv pre nových členov sa v zmysle smernice o obchodovaní s emisiami pridelí 300 miliónov emisných kvót na rozvoj inovatívnych technológií na zachytávanie a ukladanie kysličníka uhličitého a na inovatívne obnoviteľné zdroje energie. Táto čiastka by mala postačovať na plánované vybudovanie a prevádzku maximálne 12 zariadení na zachytávanie a ukladanie oxidu uhličitého v Európskej únii. Výsledok rokovaní o navrhovanom právnom rámci a o financovaní zariadení na zachytávanie a ukladanie kysličníka uhličitého otvorí cestu pre používanie environmentálne bezpečných technológií, ktoré môžu výrazne prispieť k znižovaniu emisií CO2.
<P>
Chcel by som ešte raz poďakovať spravodajcovi pánovi Chrisovi Daviesovi za úsilie, ktoré venoval dosiahnutiu spomínanej kompromisnej dohody. Vyzývam vás, aby ste hlasovali za tento návrh a k modlitbe, ktorú spomínal pán Davies, by som chcel dodať, ako hovorili starí Gréci: "Pomôž si človeče, aj Boh ti pomôže."
<SPEAKER ID="398" NAME="Françoise Grossetête" LANGUAGE="FR">
Vážený pán predsedajúci, v mene Výboru pre priemysel, výskum a energetiku vítam dosiahnutý kompromis, ktorý položí základy pre rozvoj technológií na zachytávanie a ukladanie CO2 a zároveň definuje nový regulačný rámec, čím vytvorí právne podmienky pre trvalé a bezpečné ukladanie CO2 v podzemí.
<P>
Nachádzame sa v štádiu experimentovania. Preto musíme dať sami sebe šancu experimentovať s týmito technológiami a dokázať ich spoľahlivosť. Podarilo sa nám získať finančné zdroje potrebné na vybudovanie 12 pilotných projektov v Európe.
<P>
Preto vítam dosiahnutie dohody o použití 300 miliónov emisných kvót a chcela by som využiť túto príležitosť a zablahoželať spravodajcovi pánovi Daviesovi a spravodajkyni pani Doylovej. Tento výsledok sa podarilo dosiahnuť vďaka ich dobrej vzájomnej koordinácii.
<P>
Ak budú technológie na zachytávanie a ukladanie CO2 komerčne úspešné, môžeme ich odporučiť aj tretím krajinám, napríklad Číne, Indii atď. Tieto technológie umožnia Európskej únii zohrávať vedúcu úlohu na globálnej úrovni v oblasti širokej škály čistých, účinných a nízkouhlíkových technológií.
<P>
Ak sa nám podarí vybudovať základ v oblasti experimentálneho výskumu, budeme môcť uložiť povinnosť zaviesť tieto technológie v mnohých elektrárňach.
<SPEAKER ID="399" NAME="Karsten Friedrich Hoppenstedt" LANGUAGE="DE">
Vážený pán predsedajúci, celá rozprava a správa o zachytávaní a ukladaní uhlíka (CCS) je len malou časťou obrovského stroja s názvom balík opatrení v oblasti klímy, napriek tomu je veľmi dôležitá, pretože technológie CCS by sa mohli využívať ako prechodné technológie v období ďalších 50 až 80 rokov.Výsledky hlasovania vo Výbore pre životné prostredie, verejné zdravie a bezpečnosť potravín boli vo všeobecnosti pozitívne. Pán Chris Davies predložil dobrú správu a naše stanovisko bolo počas trojstranných rozhovorov veľmi dobre zastúpené.
<P>
Od začiatku som však proti stanoveniu limitných hodnôt emisií do roku 2015 a teraz sa o tom rozhodlo. Viedlo by to k povinnému zavedeniu technológií CCS skôr, ako budú k dispozícii výsledky pilotných projektov. Týmto krokom by sme prešli od elektrární spaľujúcich uhlie k plynovým.
<P>
Zavedenie technológií CCS, ako už bolo povedané, závisí od financií. Pani Avril Doylová tu použila útočný tón. Nechcem znovu opakovať čísla, tie sme tu už spomínali. Otázka, samozrejme, znie, kedy môžeme začať, pretože systém obchodovania s emisiami sa musí začať v stanovenom termíne, nemôže začať fungovať hneď. Myslím si tiež, že je dôležité, aby členské štáty do roku 2016 podporovali vysoko účinné elektrárne, ktoré sú vybavené technológiami CCS a poskytli im prostriedky vo výške 50 % z celkových investícií.
<P>
Prevod zodpovednosti po zrušení úložísk sa teraz stanovil na 20 rokov, čo je tiež veľmi pozitívne. Ako sme práve počuli, Čína bude minimálne pre 60 % svojich energetických požiadaviek podľa odhadov využívať uhlie ďalších približne 50 rokov. Pokiaľ ide o ďalší technologický vývoj, India, Juhoafrická republika, Austrália, Amerika a Rusko majú tiež záujem využívať tieto technológie. To dáva Európe príležitosť investovať a ďalej rozvíjať technológie pre zachytávanie a ukladanie CO2.
<SPEAKER ID="400" NAME="Evangelia Tzampazi" LANGUAGE="EL">
Vážený pán predsedajúci, pán komisár, dámy a páni, technológie na zachytávanie a ukladanie oxidu uhličitého v geologických formáciách sú nástrojom boja proti zmene klímy. Počas rokovaní Socialistická skupina v Európskom parlamente pracovala a dosiahla zlepšenie a doplnenie návrhov Rady. Naším cieľom je vytvoriť ucelený právny rámec na environmentálne bezpečné využívanie technológií na zachytávanie a ukladanie CO2, aby tieto technológie nemali nepriaznivý vplyv na verejné zdravie a životné prostredie. Našou základnou politickou prioritou je a musí zostať zvýšenie energetickej účinnosti a posilnenie obnoviteľných zdrojov energie. Prijatá dohoda je riešením zo strednodobého hľadiska. Vyzývam všetkých svojich kolegov poslancov, aby ju podporili.
<P>
Základnými bodmi dohody sú, predovšetkým, preskúmať počas prvej revízie smernice stanovenie limitov emisií oxidu uhličitého vo všetkých nových elektrárňach, prijať mechanizmus na financovanie nákladov na monitorovanie a odstránenie prípadných škôd, povinné stanovisko Európskej komisie k povoleniam na ukladanie CO2, analýza rizík a hodnotenie ekologicky čistej energie, prísnejšie požiadavky na monitorovanie úložísk, predkladanie správ, oprava prípadných únikov a napokon vytvorenie jasného rámca zodpovednosti prevádzkovateľov počas prevádzkovania úložiska do prevodu zodpovednosti na vnútroštátne orgány. My sme svoju úlohu splnili, teraz je moc v Božích rukách.
<SPEAKER ID="401" NAME="Anne Laperrouze" LANGUAGE="FR">
Vážený pán predsedajúci, napriek tomu, že myšlienku, aby Európska únia presadzovala vybudovanie demonštračných zariadení na zachytávanie a ukladanie CO2 podporujem, zároveň mám pochybnosti, či budovanie týchto technológií vo veľkom pomôže v boji proti zmene klímy. Znepokojuje ma najmä skutočnosť, že vo veľkom budujeme elektrárne spaľujúce uhlie pod zámienkou, že z dlhodobého hľadiska budeme schopní zachytávať a ukladať CO2.
<P>
Podľa môjho názoru musíme byť veľmi opatrní. Moje obavy zvyšuje aj neuspokojivé hodnotenie balíka opatrení v oblasti klímy a energetiky. Potvrdili sme ambiciózne ciele v snahe ukázať celému svetu, že Európa sa zapojila do ambiciózneho procesu boja proti zmene klímy. Keď však preskúmame jeho obsah, inými slovami nástroje, ktoré nám umožnia znížiť emisie skleníkových plynov, mám pocit, že tieto ciele nebude možné v stanovenom termíne roku 2020 splniť, a to napríklad v oblasti zníženia emisií výfukových plynov a najmä v oblasti výnimiek pre výrobcov energie.
<P>
Čo ešte ostáva na splnenie cieľov v roku 2020? Ukladanie uhlíka, vývoj nových ekologických technológií? Na to je príliš skoro. Našťastie, ostáva ešte zapojiť európske podniky a občanov, ktorí sú na úsporu energie, využívanie ekologickej energie a prechod na nové formy dopravy určite pripravení lepšie ako politici, ktorí ich riadia. Na realizáciu týchto krokov im však musíme poskytnúť prostriedky.
<SPEAKER ID="402" NAME="Kathalijne Maria Buitenweg" LANGUAGE="NL">
Vážený pán predsedajúci, naša skupina začala rokovania s nadšením, keďže sme chceli zabezpečiť dobré podmienky na zachytávanie a ukladanie uhlíka. Je lepšie mať CO2 v podzemí ako v ovzduší. Otázka znie, či súčasné výsledky rokovaní pomôžu životnému prostrediu. My si to nemyslíme.
<P>
Je škoda, že pán Davies nebol spravodajcom smernice o systéme obchodovania s emisiami; vďaka svojej vytrvalosti pri presadzovaní opatrení v oblasti finančných stimulov by sa na túto pozíciu veľmi hodil. Keď sa rozhodol rozohrať šachovú partiu v oblasti emisných práv, zdalo sa, že je ochotný obetovať mnoho figúrok na šachovnici a napokon aj vlastného kráľa.
<P>
Preto pre nové elektrárne neboli odsúhlasené žiadne maximálne hodnoty emisií CO2. Hovorilo sa však o tom, že tieto elektrárne musia byť pripravené zachytávať CO2. Čo to znamená? Veď napokon aj bez definovania potrebujeme iba priestor veľkosti futbalového ihriska. Celkový záver tejto správy je taký, že žiadne obmedzenie nezastaví budovanie uhoľných elektrární, ktoré budú ešte viac znečisťovať ovzdušie. V tomto prípade bude futbalové ihrisko vo vzdialenej budúcnosti iba figovým listom.
<P>
Napriek tomu by som chcela zablahoželať pánovi spravodajcovi k tomu, že zaviedol 20-ročné obdobie zodpovednosti za úložiská a fond, z ktorého sa bude financovať sledovanie uzavretých úložísk v trvaní 30 rokov. Je to určitá kompenzácia vzhľadom na to, že táto smernica umožňuje vstrekovať CO2 do zeme s cieľom regenerovať viac plynu a ropy. Tento proces poznáme pod názvom zlepšená regenerácia ropy. Je to veľmi rozporuplný prvok balíka opatrení v oblasti klímy, pretože tento proces, prirodzene, prináša zvýšenie emisií CO2. Vďaka fondu pána Daviesa preto ropné spoločnosti môžu využívať výhody finančných stimulov na využívanie technológií na zachytávanie a ukladanie uhlíka (CCS) a vyčerpať ropné polia na dlhšie obdobie.
<P>
Firma Shell bude spokojná, to však neplatí o životnom prostredí. Preto naša skupina bude hlasovať proti.
<SPEAKER ID="403" NAME="Bairbre de Brún" LANGUAGE="GA">
Toto je veľmi dôležitý fakt v boji proti zmene klímy. Teraz máme právny rámec, ktorý pomôže krajinám posunúť sa od "znečisteného" hospodárstva smerom k ekologicky čistejšej budúcnosti. Bez ohľadu na nedostatky v niektorých aspektoch balíka pre Európsku úniu nastal čas, aby sa pustila do práce.
<P>
Zachytávanie a ukladanie uhlíka nemôžeme považovať za "čarovnú guľu", ktorá splní ciele v oblasti zmeny klímy. Prioritou musí byť vždy obnoviteľná energia. Technológia ešte nie je plne vybudovaná, ale je veľmi pravdepodobné, že od nej budeme závislí, keďže ide o súčasť nášho koordinovaného opatrenia proti emisiám uhlíka.
<P>
Vítam správu pána Chrisa Daviesa a chcem mu poďakovať za prácu, ktorú odviedol. Táto správa ustanovuje pravidlá, ktoré sú prísnejšie a jasnejšie ako pravidlá Komisie, hoci sme nedostali všetko, čo sme potrebovali.
<P>
V mene Konfederatívnej skupiny Európskej zjednotenej ľavice - Nordickej zelenej ľavice správu podporujem a žiadam svojich kolegov, aby hlasovali za jej schválenie.
<SPEAKER ID="404" NAME="Hanne Dahl">
v mene skupiny IND/DEM. - (DA) Vážený pán predsedajúci, je hanba, že klimatický plán sa po zasadnutí Rady minulý týždeň tak oslabil. Teraz skôr pripomína nereálny plán priemyslu. Napriek tomu, že dáva možnosť stanoviť dobré zámery na teoretickej úrovni, z praktického hľadiska dosiahneme len veľmi málo. Myšlienka ukladať CO2 v podzemí je úplne absurdná. CO2 je znečisťujúca látka bez ohľadu na to, či sa nachádza vo vzduchu alebo pod zemou. Naše úsilie chrániť klímu nemôžeme stavať na tom, že znečisťujúce látky budeme schovávať pre budúce generácie. Predložený návrh je založený na neexistujúcich technológiách. Neisté prognózy uvádzajú, že tieto technológie vzniknú najskôr v roku 2015, možno až v roku 2020 a navyše znižujú energetickú účinnosť, čo je v priamom rozpore so všeobecnými cieľmi klimatického plánu. Zavedenie prechodných technológií v tomto prípade znamená, že namiesto toho, aby sme prostriedky využili na budovanie sektoru obnoviteľnej energie, budeme ich investovať do niečoho, čo nemá budúcnosť. Verím, že budeme hlasovať proti návrhu.
<SPEAKER ID="405" NAME="Norbert Glante" AFFILIATION="PSE">
(DE) Vážený pán predsedajúci, dámy a páni, CO2 nie je jedovatý ani výbušný, ale má jednu negatívnu vlastnosť: ak sa dostane do ovzdušia vo veľkých množstvách, spôsobuje zmenu klímy, preto je technológia na zachytávanie a skladovanie uhlíka (CCS) dôležitou prechodnou technológiou.
<P>
V tomto ohľade má pán Hoppenstedt pravdu, ide o prechodné opatrenie na obdobie ďalších 50 až 80 rokov. Nie je to non plus ultra, ale je to jedna časť riešenia našich problémov. Myslím si, že sme dosiahli vhodný kompromis, a to minimálne v oblasti prepojenia so systémom obchodovania s emisiami. Systém obchodovania s emisiami zaručuje, že budeme mať k dispozícii zdroje pre technológie CCS. Tieto technológie zaručujú, že dosiahneme výrazný pokrok v znížení emisií CO2 a budeme môcť splniť naše ciele.
<P>
Myslím si, že okrem úsilia priemyslu vybudovať demonštračné zariadenie musia aj členské štáty vyvinúť úsilie, aby sa následne realizovala transpozícia tejto smernice do vnútroštátnych právnych predpisov. Predovšetkým musíme presadzovať zrozumiteľnosť vo vzťahu k verejnej mienke a priemyslu v snahe zmierniť obavy ľudí v súvislosti s technológiami CCS. Technológie CCS nie sú nebezpečné, sú prospešné.
<SPEAKER ID="406" NAME="Jill Evans" AFFILIATION="Verts/ALE">
Vážený pán predsedajúci, zachytávanie a ukladanie uhlíka sa stalo ústrednou témou tejto rozpravy o boji proti zmene klímy a ja v každom prípade podporujem skúmanie a rozvoj týchto technológií. V prípade, že tieto technológie budú úspešné, jedného dňa budú zohrávať dôležitú úlohu a my potrebujeme pevný právny rámec na zabezpečenie ich riadnej regulácie.
<P>
Technológie CCS však nemôžeme využívať ako výhovorku v snahe obhájiť budovanie ďalších uhoľných elektrární, ktoré znečisťujú životné prostredie a produkujú väčšie množstvo CO2. Jediný spôsob napredovania vo výskume technológií CCS bez spomínaných dôsledkov je prijatie výkonovej emisnej normy. Z toho dôvodu skupina Verts/ALE predložila pozmeňujúci a doplňujúci návrh v súvislosti s kontrolou úrovne emisií z nových elektrární na fosílne palivá. Inými slovami, stavať sa môžu iba najúčinnejšie elektrárne bez ohľadu na typ paliva. Táto skutočnosť bola aj súčasťou tohto ustanovenia a hlavný dôvod, prečo naša skupina vo výbore hlasovala za návrh.
<P>
Mrzí nás, že v priebehu rokovaní boli vypustené mnohé ďalšie pozitívne body, ktoré výbor navrhol vrátane bodov týkajúcich sa väčšej zodpovednosti a monitorovania, dopravy a vylúčenia zlepšenej regenerácie ropy.
<P>
Bol vyvinutý obrovský tlak, aby sa v tejto otázke prijali závery, ale tieto závery musia byť korektné, a to pre nás jednoznačne znamená, že súčasťou smernice musí byť aj výkonová emisná norma.
<SPEAKER ID="407" NAME="Adam Gierek" AFFILIATION="PSE">
(PL) Vážený pán predsedajúci, stanovenie jednotných limitov emisií po roku 2015 pre všetky elektrárne na fosílne palivá je omyl. V prípade elektrární spaľujúcich uhlie je splnenie limitu 500 g CO2/kWh technicky nemožné. To by znamenalo uvalenie moratória sui generis na stavbu nových uhoľných elektrární. Možno išlo práve o to, teda o odmietnutie porovnávacej metódy. Investori sú netrpezliví, pretože výstavba nových elektrární trvá dlhé roky a je veľmi nákladná. Krajiny, ktoré sú najviac závislé od uhlia, by preto mali naliehavo začať nadobúdať skúsenosti v oblasti zachytávania a ukladania uhlíka (CCS).
<P>
To si vyžaduje okamžitú finančnú podporu a v tejto súvislosti mám na pána komisára požiadavku, keďže získanie príjmov z obchodovania s emisiami bude trvať príliš dlho. Dve alebo tri experimentálne zariadenia CCS by sa mali okamžite vybudovať na území Poľska. Súčasťou tohto procesu je integrovaný prechod od uhlia, od energie získavanej z uhlia, na elektrickú energiu spojenú s kogeneráciou a výrobou uhľovodíka a v prípade potreby aj následné geologické ukladanie CO2. Iba potom bude možné dosiahnuť rozumný cieľ 3 x 20.
<SPEAKER ID="408" NAME="Silvia-Adriana Ţicău" AFFILIATION="PSE">
(RO) V rámci problematiky súvisiacej s geologickým ukladaním oxidu uhličitého hovoríme v počiatočnej fáze o možnosti testovania tejto novej technológie.
<P>
Komisia plánuje v počiatočnej fáze realizovať 12 pilotných projektov. Rada navrhla prideliť 300 000 000 emisných kvót na financovanie týchto pilotných projektov. Parlament žiada znížiť riziká negatívneho vplyvu na životné prostredie a ľudské zdravie v dôsledku využívania týchto nových technológií, stanoviť striktný právny rámec na testovanie a podporu projektov, ktorých súčasťou je geologické ukladanie oxidu uhličitého, a poskytnúť financie na pilotné projekty.
<P>
Som presvedčená, že bezpečnosť týchto úložísk je mimoriadne dôležitá. Rovnako veľký význam má však aj úroveň bezpečnosti počas prevozu oxidu uhličitého na miesta úložísk. Príslušné orgány v každom členskom štáte musia zaviesť núdzové a evakuačné plány pre prípad úniku oxidu uhličitého. Okrem toho je potrebné prijať a financovať osobitné opatrenia, ktoré sa budú uplatňovať po uzavretí úložísk.
<SPEAKER ID="409" NAME="Avril Doyle">
Vážený pán predsedajúci, súhlasím s tým, že nemôžeme ignorovať realitu v súvislosti s uhlím, objem zásob a skutočnosť, že mnohé členské štáty a ďalšie krajiny sveta sú od uhlia závislé. To platí o Rusku, Číne, Austrálii, Spojených štátoch. Keďže zavádzame obnoviteľné technológie, musíme zároveň zaviesť aj technológie na ukladanie uhlíka.
<P>
Návrh Komisie na výstavbu 12 zariadení s technológiami CCS, ktorý bol predložený pred dvomi rokmi, doteraz čakal na financie. Som veľmi rada, že moja správa o pridelení 300 miliónov kvót na budovanie potenciálu tejto technológie bola schválená. Pán Davies a ďalší kolegovia prijali môj pôvodný, pomerne skromný návrh využívať veľkorysú rezervu na nové zariadenia s takým nadšením, že som čísla vo svojej správe výrazne zvýšila.
<P>
Ďakujem predsedníctvu, Komisii, ďakujem pánovi Daviesovi, pani McAvanovej a ďalším kolegom za podporu v tomto smere.
<P>
Keďže možnosti našej planéty absorbovať CO2 formou biologického ukladania sa rýchlo vyčerpávajú, vlastnou vynaliezavosťou vytvárame nové technológie na ukladanie, najmä potenciálne transformačné technológie CCS, pokiaľ spomínaných 12 projektov potvrdí environmentálnu integritu a komerčnú úspešnosť týchto procesov.
<SPEAKER ID="410" NAME="Claude Turmes" AFFILIATION="Verts/ALE">
Vážený pán predsedajúci, existuje riziko, že ukladanie uhlíka sa pri opätovnom získavaní verejného súhlasu na vybudovanie uhoľných elektrární, ktoré znečisťujú prostredie, stane určitým strašiakom. Prečo? V prvom rade: viete, že aj tá najlepšia elektráreň s technológiami CCS, ktorú vybudujeme, vyprodukuje okolo 150 až 200 g CO2? To je viac ako dnes vyprodukujú súčasné plynové elektrárne s kombinovanou výrobou tepla a elektrickej energie, viac ako vyprodukujú súčasné technológie využívajúce na kombinovanú výrobu tepla a elektrickej energie plyn. Po druhé - a za to si, pán Davies, musíte spytovať svedomie sám - v stanovisku Parlamentu bola uvedená horná hranica emisií CO2, ktorú ste zrušili.
<P>
Takže teraz sa nachádzame v situácii, keď sme zrušili hornú hranicu a zo systému obchodovania s emisiami máme k dispozícii dotáciu vo výške 15 % na nové uhoľné elektrárne, ktoré sa budú stavať napríklad v Nemecku, a to v období rokov 2013 až 2016. Takto zostáva hospodárstvo budovania konvenčných uhoľných elektrární na prijateľnej úrovni a neviem, do akej miery je táto skutočnosť v súlade s agresívnym bojom proti zmene klímy.
<SPEAKER ID="411" NAME="Vladimir Urutchev" AFFILIATION="PPE-DE">
(BG) Aj ja by som chcel zablahoželať k úspešnej práci spravodajcom, vyjednávačom a mnohým ďalším, ktorí stáli v pozadí tohto procesu a ktorí prispeli k tomu, že dnes máme záverečnú rozpravu o balíku opatrení v oblasti klímy a energetiky.
<P>
Niet pochýb, že tento balík bude mať vplyv nielen na energetický sektor v Európskej únii, ale tiež na dopravu a priemysel ako taký. Tieto sektory musia neustále znižovať produkciu CO2, no čas sa kráti. Vďaka úsiliu francúzskeho predsedníctva sme dosiahli nevyhnutný kompromis.
<P>
Nedá mi nespomenúť spravodlivé zohľadnenie záujmov krajín strednej a východnej Európy. Chcel by som Komisii navrhnúť, aby sa jeden z 12 projektov realizoval v Bulharsku.
<SPEAKER ID="412" NAME="Czesław Adam Siekierski" AFFILIATION="PPE-DE">
(PL) Vážený pán predsedajúci, v súvislosti s realizáciou ambiciózneho obsahu balíka opatrení v oblasti klímy a energetiky potrebujeme účinné a inovatívne riešenia.
<P>
Som presvedčený, že v súčasnosti sú technológie na zachytávanie a ukladanie uhlíka (CCS) vhodným prostriedkom na zmiernenie skleníkového efektu v relatívne krátkom čase. Zároveň však nesmieme prehliadať potenciálne riziká technológií CCS. Ukázalo sa napríklad, že nesprávne uložený plyn môže explodovať. Navyše v prípade presakovania kontajnerov existuje nebezpečenstvo okyslenia vodných hladín, čo by ohrozovalo ľudské zdravie. Preto je pri plánovaní a realizácii takýchto riskantných projektov nevyhnutné prijať opatrenia na odstránenie alebo aspoň minimalizovanie nebezpečenstva tohto druhu.
<P>
Som presvedčený, že systém geologického ukladania oxidu uhličitého je v súčasnej situácii najlepším možným riešením. Ak má byť však úspešný, je nevyhnutné presvedčiť krajiny, ktoré sú zodpovedné za najväčšie škody, aby ho prijali. Mám na mysli napríklad Spojené štáty, Čínu a Indiu. Tieto krajiny nielenže nezatvorili uhoľné elektrárne, ale naopak, alarmujúcim tempom budujú nové.
<SPEAKER ID="413" NAME="Rebecca Harms" AFFILIATION="Verts/ALE">
(DE) Vážený pán predsedajúci, pri tejto príležitosti by som chcela Parlamentu pripomenúť problematiku, ktorá bola otvorená na konferencii o zmene klímy v Poznani, pretože záväzok agitujúci za technológiu, ktorá ešte ani nefunguje, sa mi zdá absurdný. Zároveň, ak by sme boli prijali jednotné opatrenia proti masívnemu odlesňovaniu v krajinách na juhu, mali by sme obrovský potenciál pre zachytávanie CO2, ktorý by bol oveľa väčší ako potenciál technológií na zachytávanie a ukladanie CO2 (CCS). Ak chceme zachytávať CO2, tak by sme v prvom rade mali na rozdiel od tejto eurocentrickej rozpravy o technológiách CCS oveľa intenzívnejšie presadzovať zastavenie odlesňovania a ťažby dreva v dažďových pralesoch.
<SPEAKER ID="414" NAME="Chris Davies">
spravodajca. - Vážený pán predsedajúci, keď som sa stal spravodajcom Parlamentu, bol som odhodlaný urobiť všetko pre urýchlenie vývoja technológií na zachytávanie a ukladanie uhlíka. Výbor pre životné prostredie, verejné zdravie a bezpečnosť potravín schválil dvojitý prístup: jedným bolo zavedenie finančného mechanizmu na podporu výstavby pilotných projektov a druhým sa zaviedli regulačné prostriedky na zastavenie výstavby elektrární znečisťujúcich prostredie formou emisnej výkonovej normy. Komisia a Rada mali spočiatku k obidvom návrhom výhrady.
<P>
Jediný logický argument proti zavedeniu emisných výkonových noriem v súčasnosti spočíva v tom, že technológie CCS je najprv potrebné otestovať a dokázať, že sa osvedčili.
<P>
Tu v Parlamente môžeme byť radi, že zavedením finančného mechanizmu na realizáciu pilotných projektov sme urobili aspoň jeden významný krok vpred. Stále som však presvedčený, že emisná výkonová norma bude napokon predsa len potrebná.
<P>
Chcem poďakovať pani Grossetêtovej a tieňovým spravodajcom za pomoc, ktorú mi poskytli v snahe dosiahnuť pokrok. Pokiaľ ide o kritiku technológií na zachytávanie a ukladanie uhlíka, chcem povedať nasledovné: uvažujte reálne! Pozrite sa na svet reálnymi očami, na obrovské množstvo uhlia, ktoré sa využíva a uvedomte si, že Medzinárodná energetická agentúra v priebehu nasledujúcich 20 rokov predpokladá 70-percentný nárast využívania uhlia.
<P>
Tieto technológie musíme rozvíjať. Ja si to neželám - ani pre mňa to nie je ideálne riešenie - ale potrebujeme niečo, čo nám pomôže vyriešiť problém obrovského množstva emisií.
<P>
Technológie CCS pre nás môžu byť významnou zbraňou, ktorá nám pomôže vyhrať boj nad globálnym otepľovaním. Musíme v tom pokračovať. Nemôžeme si dovoliť premárniť ani sekundu a nemôžeme ignorovať tento potenciál.
<SPEAKER ID="415" NAME="Predsedajúci">
Rozprava sa skončila.
<P>
Hlasovanie sa uskutoční v stredu 17. decembra 2008.
<P>
Písomné vyhlásenia (článok 142)
<SPEAKER ID="416" NAME="Gyula Hegyi  " LANGUAGE="HU">
Geologické ukladanie oxidu uhličitého je nepochybne zaujímavou technologickou úlohou. Nesmieme však zabúdať, že v záujme ochrany životného prostredia a obmedzenia zmeny klímy budeme musieť v konečnom dôsledku znížiť emisie skleníkových plynov. To znamená, že by sme v prvom rade mali obmedziť využívanie fosílnych palív a až potom hľadať alternatívy ukladania emisií v podzemí. Okrem toho je táto technológia oveľa nákladnejšia. V priemyselnom rozsahu sa ju dosiaľ podarilo zaviesť iba v Nórsku a odhaduje sa, že náklady na takéto technológie ukladania predstavujú 100 EUR za tonu. Táto suma by sa nepochybne dala využiť lepšie napríklad na podporu obnoviteľnej energie. Nebolo by vhodné využívať prostriedky Spoločenstva na financovanie výskumu v najbohatších členských štátoch. Ak je geologické ukladanie kysličníka uhličitého naozaj takým dobrým riešením, ako tvrdia jeho zástancovia, potom by sa malo na trhu a v otvorenej hospodárskej súťaži bez problémov uplatniť.
