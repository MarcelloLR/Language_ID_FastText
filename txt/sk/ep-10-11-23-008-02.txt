<CHAPTER ID="008-02">
2. Právne aspekty občianskeho práva, obchodného práva, rodinného práva a medzinárodného súkromného práva týkajúce sa Akčného plánu na vykonávanie Štokholmského programu (
<P>
- Pred začiatkom hlasovania:
<SPEAKER ID="125" NAME="Luigi Berlinguer" LANGUAGE="IT">
Vážený pán predsedajúci, dámy a páni, vzhľadom na zmenu programu schôdze, ktorú včera schválil Parlament, chcel by som predovšetkým vyjadriť uznanie skutočnosti, že Výbor pre právne veci jednohlasne schválil návrh správy, o ktorej dnes hlasujeme.
<P>
Skutočnosť, že budovanie európskeho justičného priestoru si v Parlamente našlo taký široký konsenzus, je dôležitá. Štokholmský program predpokladá, že každodenný život by mal byť prirodzene prepojený s procesom budovania Európy občanov a nielen politických síl a inštitucionálnych zastúpení. Má v úmysle riešiť každodenné problémy Európanov prostredníctvom skutočného a jednotného vytvorenia účinného trhu práce, tovarov a služieb, podnikateľských aktivít bez vnútorných hraníc a bez byrokracie, chce posilniť spoločný základ dedičských, zmluvných, spotrebiteľských práv, práva na včasné úhrady, na rodinu, práva detí a ďalšie.
<P>
Bude tiež povinnosťou a zodpovednosťou justičného systému, vnútroštátnych súdnych systémov, právnikov, účtovníkov a pracovníkov, ktorí v rámci jednotlivých štátov pracujú na budovaní Európy, aby zabezpečili výklad právnych predpisov, ktoré zjednocujú náš kontinent. Naša minulosť je poznačená odlišnými tradíciami v súdnictve a v tvorbe právnych predpisov - existuje zvykové právo a občianske právo -, pričom sú rozdiely medzi francúzskym a nemeckým systémom a niekedy je ich minulosť veľmi odlišná. Rešpektujeme národné výsady a zásadu subsidiarity, ale uvedomujeme si, že ak chceme budovať Európu - a, našťastie, stále v tom pokračujeme -, potrebujeme dosiahnuť postupnú konvergenciu, ktorá bude založená na významnej ústavnej tradícii základných práv, ktorú Európa symbolizuje.
<P>
Pán predsedajúci, akčný plán, ktorý schválime, presadzuje budovanie, posilnenie, rozšírenie a upevnenie stabilnej európskej justičnej kultúry, európskeho právneho myslenia. Budem preto hlasovať za túto správu.
