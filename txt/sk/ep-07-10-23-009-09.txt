<CHAPTER ID="009-09">
9. Rámcová smernica o trvalo udržateľnom využívaní pesticídov (hlasovanie) 
<P>
- Správa: Christa Klaß (A6-0347-2007)
<P>
- Pred začiatkom hlasovania:
<SPEAKER ID="130" NAME="Christopher Heaton-Harris" AFFILIATION="PPE-DE">
Vážený pán predsedajúci, podľa článku 166 vznášam procedurálnu námietku s odvolaním na článok 37 ods. 1 nášho rokovacieho poriadku.
<P>
Článok 37 ods. 1 sa týka prístupu k dokumentom a poskytovania informácií tomuto Parlamentu. Hlasovaniu o pesticídoch predchádzala skutočnosť, že viacerých, ak nie všetkých poslancov tohto Parlamentu bombardovali prostredníctvom elektronickej pošty žiadosti o hlasovanie za pozmeňujúce a doplňujúce návrhy, ktoré zachádzajú ešte ďalej, ako by si priala Komisia. Pôvodcom týchto žiadostí je organizácia, ktorá sa nazýva Pesticide Watch, a ktorej základné organizácie získali od Európskej komisie obrovské množstvo finančných prostriedkov. Konkrétne ide o sumu 11,7 miliónov EUR, ktorá bola vyčlenená počas uplynulých dvoch rokov v rámci rozpočtového riadku týkajúceho sa akčného programu Spoločenstva zameraného na podporu mimovládnych organizácií (MVO), ktorý je činný najmä v oblasti ochrany životného prostredia a programu LIFE+.
<P>
Môžem sa v súlade s článkom 37 ods. 1 opýtať na jednotlivé výmeny medzi Komisiou a týmito MVO, ktoré u nás za spomínané záležitosti lobovali? Táto dotovaná loby iste viedla k zvýšeniu počtu e-mailov, ktoré poslanci Parlamentu dostali, avšak určite nie je správne, aby jedno z GR Komisie využívalo obrovské sumy z peňazí daňových poplatníkov, a aby zneužívalo úlohu MVO na pokusy o zmenu názorov poslancov Parlamentu a vedenia GR Komisie v tejto oblasti.
<P>
(hlasný potlesk zo strany pravice)
<SPEAKER ID="131" NAME="Predsedajúci">
Pán Heaton-Harris, vašu pripomienku odovzdáme ďalej.
