<CHAPTER ID="018">
Vzdelávanie dospelých: Na vzdelávanie sa nikdy nie je neskoro (rozprava)
<SPEAKER ID="317" NAME="Predsedajúci">
Ďalším bodom je správa pani Doris Packovej, v mene Výboru pre kultúru a vzdelávanie, o vzdelávaní dospelých: Na vzdelávanie sa nikdy nie je neskoro.
<SPEAKER ID="318" NAME="Doris Pack">
spravodajkyňa. - (DE) Vážený pán predsedajúci, pán komisár, názov komunikačného a akčného plánu Komisie na vzdelávanie dospelých "Nikdy nie je príliš neskoro na vzdelávanie", ako aj jeho nemecký názov Man lernt nie aus (Človek sa stále učí) sú všeobecne známymi úsloviami, ale keď čítate medzi riadkami v súčasnom kontexte, v skutočnosti zahŕňajú v sebe priznanie minulých omylov na poli európskej vzdelávacej politiky. Napriek tomu nás teší, že Komisia týmto komunikačným a akčným plánom vstupuje do veku poznamenaného vzrastajúcim povedomím o potrebe celoživotného vzdelávania, veku, v ktorom treba čeliť novým demografickým výzvam.
<P>
Hospodárske a sociálne zmeny v EÚ si vyžadujú výrazné zmeny v odborných schopnostiach a kvalifikáciách. Je potrebné spĺňať požiadavky trhu práce, čím mám na mysli, že zamestnateľnosť jednotlivcov musí byť jedným z popredných cieľov vzdelávania dospelých.
<P>
Avšak vzdelávanie, a najmä vzdelávanie dospelých, je tiež jedným z faktorov osobnostného rozvoja ľudí v ich sebaúcte, občianskej angažovanosti, sociálnej inklúzii a v ich zapojení sa do medzikultúrneho dialógu. Niekoľko sérií výsledkov výskumu ukázalo, že vzdelávanie má významné nehospodárske prínosy, ako je podpora zdravia, pestovanie účasti na spoločenskom živote medzi všetkými vekovými kategóriami a, pravdaže, znižovanie kriminality.
<P>
Preto je mojou politickou prioritou zvyšovať motiváciu ľudí na zapojenie sa do celoživotného vzdelávania. Veľmi dôležité sú mediálne kampane, informačné a poradenské centrá a prispôsobené formy komunikácie pre znevýhodnené skupiny. V niektorých krajinách sa ukázali byť veľmi úspešnými špeciálne telefónne čísla a internetové stránky.
<P>
V tomto kontexte sa veľký význam prikladá úsiliu o zosúladenie práce, rodinného života a celoživotného vzdelávania. Dovoľte mi v krátkosti uviesť iba pár prostriedkov na dosiahnutie tohto cieľa: úprava pracovného času, pružný pracovný čas, programy diaľkového štúdia a neformálne spôsoby vzdelávania. Neustále sa musí zlepšovať používanie nových technológií, najmä vytváraním širšieho prístupu k internetu, aby mali ľudia motiváciu siahnuť po takýchto nových vyučovacích metódach. Postupne musí rásť počet verejných a súkromných, ako aj firemných denných jaslí.
<P>
Ďalším významným faktorom je, podľa mňa, solidarita medzi generáciami a medzi kultúrami. Efektívne môžu pomôcť dospelí a starší občania, ktorí odovzdávajú znalosti a technické know-how mladším ľuďom, najmä odborníci v oblasti obchodu alebo podnikania. Môžu poskytnúť praktické usmernenie a je potrebné tiež vytvoriť priestor pre vznik sietí na tento účel. Domnievam sa, že takto sa každý bude môcť učiť od toho druhého.
<P>
Samozrejme, jestvuje aj rodinný prístup k vzdelávaniu. Rodičia sú motivovaní začať opäť študovať, aby mohli pomáhať svojim deťom v škole. Navyše, vzdelávanie dospelých tiež závisí od dobrovoľných pomocníkov, ktorí ho obohacujú poskytovaním svojich skúseností a odborných usmernení.
<P>
Do úvahy treba vziať aj špeciálne potreby migrantov, čo ma privádza k téme jazykových kurzov. Potrebujeme ich, aby sme umožnili migrantom naučiť sa jazyk svojej hostiteľskej krajiny, ale jazykové kurzy potrebujeme aj na to, aby sa dospelí ľudia mohli naučiť jazyk susedných krajín alebo iný cudzí jazyk, čo je vec, ktorú sme vždy obhajovali.
<P>
Dospelým ľuďom s praktickými pracovnými skúsenosťami treba uľahčiť aj prístup k vyššiemu vzdelaniu. Veľmi dôležitým konštatovaním je potreba zlepšiť kvalitu existujúcich centier vzdelávania dospelých a úroveň vzdelania, ktoré ponúkajú. Vzdelávanie dospelých vyžaduje vysoko kvalifikovaných školiteľov, ako aj špecifické programy kurzov. Môžem hovoriť iba za Nemecko, kde v rámci vzdelávania dospelých existuje univerzitný kurz, ktorý sa končí akademickým titulom. Domnievam sa, že prevádzkovateľom kurzov musíme všetci pripomínať možnosť získať pre svoje pripravované kurzy finančnú podporu, napríklad z Európskeho sociálneho fondu alebo z niektorého zo štrukturálnych fondov. Prirodzene očakávam, že Komisia ponúkne aktuálny program celoživotného vzdelávania v oboch programoch Grundvig a Leonardo, aby sme mali istotu, že môžeme tiež prispieť svojím dielom k spusteniu akčného plánu.
<P>
Domnievam sa, že je mnoho spôsobov, ako robiť dobrú prácu v tejto oblasti a že by sme sa do nej mali bez meškania pustiť.
<P>
Dovoľte mi na záver zdôrazniť jeden bod: práca vo vzdelávaní dospelých musí byť merateľná, inak nik nebude vedieť, kto čo robí. V tejto oblasti je veľmi veľa aktérov a treba ich všetkých vziať do úvahy, či už sú to súkromné, univerzitné alebo verejné vzdelávacie zariadenia. Skrátka, čaká nás veľa práce a odporúčam, aby sme sa do nej pustili.
<SPEAKER ID="319" NAME="Ján Figeľ">
člen Komisie. - Vážený pán predsedajúci, veľmi rád by som vyjadril svoje uznanie za túto správu a zagratuloval spravodajkyni, pani Pack, za jej zápal, úsilie a prínos a tiež i pánovi Anderssonovi z Výboru pre zamestnanosť a sociálne veci a pani Flasarovej z Výboru pre práva žien a rodovú rovnosť.
<P>
Mám veľkú radosť z toho, že naše dve oznámenia z rokov 2006 a 2007 vyvolali veľmi konkrétnu a silnú reakciu Európskeho parlamentu. Prvé oznámenie sa týkalo vzdelávania dospelých a druhé, prijaté v septembri, európskeho akčného plánu v tejto oblasti. Ako uznávate, dôležitosť vzdelávania dospelých očividne stúpa. Po prvé, celosvetová konkurencia je skutočnosťou. Do vzdelania musíme investovať v každom štádiu života a na všetkých úrovniach, schopnosti a kvalifikáciu dospelých je potrebné priebežne zdokonaľovať. Po druhé, demografické zmeny majú za následok, že ľudia potrebujú pracovať aspoň o niekoľko rokov dlhšie, a preto si potrebujú svoje schopnosti udržiavať. Po tretie, vzdelávanie dospelých pomáha v boji proti sociálnemu vylúčeniu. Príliš veľa dospelých s nízkou úrovňou vzdelania podlieha riziku vylúčenia z trhu práce.
<P>
Vzdelávanie dospelých teda zohráva zásadnú úlohu v rámci stratégií celoživotného vzdelávania. Vítam vašu podporu z viacerých dôvodov, najmä z dôvodu zvyšovania kvality a dostupnosti vzdelávania dospelých, aj prostredníctvom lepšej starostlivosti o deti a kvalitnejšieho elektronického vzdelávania, a to predovšetkým pre skupiny s osobitnými potrebami, ako aj z dôvodu zrýchlenia posudzovania schopností a náležitého ocenenia neformálneho vzdelávania, z dôvodu vyšších investícií vo všeobecnosti a tiež z dôvodu prispôsobenia potrebám žien, migrantov a starnúceho obyvateľstva. V neposlednom rade za prípravu spoľahlivých a porovnateľných údajov, ako uviedla pani Pack. Pri uplatňovaní európskeho akčného plánu nadviažeme na všetky uvedené prvky .
<P>
Ako naznačujete, sú to všetko osvedčené postupy v členských štátoch, ktoré využijeme pri našej spolupráci. Podporíme osvedčené postupy prostredníctvom aktivít vzájomného učenia a študijných programov, pomocou programu celoživotného vzdelávania, a predtým spomínaného Európskeho sociálneho fondu s cieľom zdieľať znalosti a skúsenosti. V rámci zavedenia akčného plánu v spolupráci s členskými štátmi, preskúmame dopad vnútroštátnych reforiem na vzdelávanie dospelých, najmä v súvislosti s nedávno prijatým európskym kvalifikačným rámcom. Vypracujeme tiež zásady pre profesionálnych pracovníkov v oblasti vzdelávania dospelých a vyvinieme mechanizmy kontroly kvality, založené na overených osvedčených postupoch. Chceme povzbudiť členské štáty, aby si stanovovali ciele na zvýšenie úrovní schopností dospelých a urýchlili proces posudzovania a uznávania neinštitucionálneho a neformálneho vzdelávania pre ohrozené skupiny. V neposlednom rade navrhneme súbor najdôležitejších údajov s cieľom zlepšiť monitorovanie sektora. Teším sa na diskusiu, ale najmä na neustálu podporu v tejto oblasti.
<SPEAKER ID="320" NAME="Jan Andersson">
spravodajca stanoviska Výboru pre zamestnanosť a sociálne veci. - (SV) Vážený pán predsedajúci, pán komisár, ďakujem spravodajcovi za vynikajúcu správu. Z celej stratégie, ktorú máme v EÚ a z lisabonského procesu vyplýva, že vzdelávanie má byť kľúčové nielen pre zaistenie rastu a zamestnanosti v budúcnosti, ale aj v boji proti sociálnemu vylúčeniu. Aby boli krajiny EÚ úspešné v globálnej konkurencii, životne dôležitú úlohu pre ne zohráva vzdelávanie a nielen väčší počet pracovných miest ale lepších miest, ako aj ľudia s vysokou úrovňou kvalifikácie.
<P>
Mám ešte niekoľko poznámok. Je dôležité, aby sme využívali všetky dostupné zdroje na podporu vzdelávania rozličných skupín ľudí. Príkladom toho je starostlivosť o deti. Muži, ako aj ženy, ktorí sú rodičmi malých detí, musia mať možnosť zapojiť sa do vzdelávania. Preto musí existovať aj stratégia starostlivosti o deti. Dôležité je všímať si špecifické skupiny, napríklad starších ľudí. V súčasnosti veľmi málo starších ľudí pracuje. Dosiahlo to veľké rozmery vďaka faktu, že títo ľudia nemajú prístup k nepretržitej odbornej príprave a vzdelávaniu dospelých. Musíme sa na túto skupinu zamerať. Ďalšou skupinou sú ľudia začínajúci s nízkou úrovňou vzdelania. Ak hodnotíme dnešnú situáciu vo vzdelávaní, pri pohľade na nepretržitú odbornú prípravu a vzdelávanie dospelých zistíme, že väčšina vzdelávania sa dostáva tým, ktorí už dobré vzdelanie majú. Dôležité je tiež, že vo vzdelávaní máme aspekt rovnosti. Keďže môj rečnícky čas je krátky, na záver zdôrazním, že je dôležité mať dobrú spoluprácu a začleniť do tohto procesu sociálnych partnerov.
<SPEAKER ID="321" NAME="Věra Flasarová">
Navrhovateľka Výboru pre práva žien a rodovú rovnosť. - Dámy a páni, oceňujem správu kolegyne Packovej a blahoželám jej k tomu, ako tému spracovala. Chcela by som zdôrazniť potrebu venovať pozornosť vzdelávaniu žien, sociálne slabších, emigrantov a menšín. Spomeniem ďalší aspekt vzdelávania. Vo svete, v ktorom je väčšina vecí podriadená financiám, obchodu, propagácii tovaru, kariére a súťaži na pracovných trhoch sa vzdelávanie mnohokrát prejavuje len ako schodisko, ktoré vedie vyššie k lepšiemu spoločenskému uplatneniu. Pokiaľ má tento praktický význam a vedie k tomu, že človek je lepšie pripravený vykonávať prácu a držať krok v konkurenčnom prostredí, tak je to dobre. Vďaka vzdelaniu sa však stáva predovšetkým vnútorne bohatším a aj lepšie pripraveným rozoznávať dobré od zlého. Spoločnosť prežíva krízu hodnôt. Namiesto tradícií a autorít tu je individuálna sloboda, o ktorú sme sa usilovali v priebehu celých moderných dejín. Je to však zároveň sloboda vedieť aj nevedieť, sloboda vidieť a sloboda ostať slepý, sloboda utvárať si vlastný názor a sloboda prijať názory iných. Vzdelanie samo osebe nevyrieši problémy človeka, môže mu však pomôcť o nich aspoň premýšľať.
<SPEAKER ID="322" NAME="Pál Schmitt">
v mene skupiny PPE-DE. - (HU) Ďakujem, pán predsedajúci. Pán komisár, európska demografická situácia si vyžaduje reorganizáciu dôchodkových systémov a zvýšenie vekovej hranice a my tu stále viac a viac počúvame o kontrolovanom prisťahovalectve namiesto využitia skrytého potenciálu našich vlastných päťdesiatnikov.
<P>
Dobre zorganizovaný systém vzdelávania dospelých umožní odborníkom, ktorí pracovali niekoľko desaťročí, oživiť si znalosti a prispôsobiť sa zmeneným podmienkam. Aj dospelým ľuďom, ktorí sú vylúčení z trhu práce, ale ešte nie sú v dôchodkovom veku, umožní pomocou rekvalifikácie, odborného vzdelávania v oblasti jazykov, výpočtovej techniky a ďalších, zapojiť sa a získať prácu. Táto funkcia vzdelávania dospelých je obzvlášť dôležitá v krajinách strednej a východnej Európy, kde zamestnanosť vykazuje výrazné zaostávanie za priemerom EÚ 15.
<P>
Popri vplyve na trh práce má vzdelávanie dospelých aj tretí, sociálny a osobnostný rozmer, keďže internetové jazykové kurzy, hodiny tanca alebo kurzy varenia, organizované pre starších ľudí, prispievajú k zlepšeniu kvality ich života a k pozitívnemu rozpoloženiu ich mysle.
<P>
Pre efektívne vzdelávanie dospelých považujem za mimoriadne dôležité dve veci: na jednej strane zlepšenie informovanosti a dostupnosti, prezentácia úspešných projektov a výmena skúseností medzi účastníkmi. Nezabudnime, že iba malý počet starších ľudí v nových členských štátoch využíva internet a že musíme používať konzervatívne, tradičné metódy, ktoré im umožnia prístup. Významná úloha v tomto pripadá miestnej správe, ktorá má podrobné znalosti o miestnych podmienkach a potrebách.
<P>
Na druhej strane je dôležitou úlohou odhadnúť potreby, to znamená, že členské štáty by mali pri tvorbe svojich programov vzdelávania dospelých dosiahnuť dohodu s hospodárskymi subjektmi, podnikmi a zamestnávateľmi. Do úvahy treba vziať hospodárske potreby príslušnej krajiny tak, aby suma, ktorá sa minie na vzdelávanie dospelých, neboli zbytočne vyhodené peniaze, ale aby priniesla preukázateľnú hodnotu jednotlivcovi, spoločnosti a hospodárstvu.
<P>
Rád by som zablahoželal pani Packovej k jej dôležitej a aktuálnej správe. Ďakujem vám za pozornosť.
<SPEAKER ID="323" NAME="Maria Badia i Cutchet">
v mene skupiny PSE. - (ES) Pán predsedajúci, pán komisár, dámy a páni, najskôr by som chcela zablahoželať spravodajkyni, pani Packovej, ku skvelej práci a k jej ústretovému prístupu k naším návrhom. Chcem zdôrazniť vhodné načasovanie tejto správy v období, keď rozsah socioekonomických zmien, rýchly prechod k informačnej spoločnosti a demografický trend spojený so starnutím európskeho obyvateľstva si vyžadujú značné úsilie v oblasti vzdelávania a odbornej prípravy dospelých ľudí i v oblasti celoživotného vzdelávania. To sú kľúčové aspekty na dosiahnutie toho, čo nazývame cieľmi Lisabonskej stratégie.
<P>
V samotnej správe by som chcela upriamiť pozornosť na potrebu pestovať v ľuďoch motiváciu pre pokračovanie v štúdiu. Domnievam sa však, že ak má byť účinná, mala by ju sprevádzať aktívna politika, ktorá predovšetkým pomôže zosúladiť štúdium s rodinným a pracovným životom, najmä v prípade žien.
<P>
Tieto opatrenia by mali mať podobu stimulov pre zapojenie sa do vzdelávacích programov, napríklad rozšírenie verejnej starostlivosti o dieťa, vzdelávacích služieb, ako aj krátkodobej starostlivosti o starších ľudí, ktorí ju potrebujú, s cieľom uľahčiť rodinámzáťaž, ktorá v mnohých prípadoch stále pripadá ženám.
<P>
Navyše som presvedčená, že je vhodné podporovať kultúru vzdelávania sa, ktorá oceňuje zásluhy a v prípade málo kvalifikovaných ľudí zlepšuje možnosti zamestnať sa, pomáha zvyšovať sociálnu inklúziu a osobnostný rozvoj. Tento prístup je mimoriadne dôležitý pre tzv. rizikové skupiny.
<P>
Dôležité je podľa mňa tiež modernizovať systémy vyššieho vzdelávania, aby boli pružnejšie a vnímavejšie k rastúcim a rozmanitým sociálnym potrebám a zároveň aby sa zlepšila kvalita vzdelávania a rozšírila jeho ponuka.
<P>
Nakoniec by som sa chcela zmieniť o význame rozšírenia ponuky vzdelávania v digitálnych technológiách, aby sa zmenšila digitálna priepasť, ktorá existuje v našej spoločnosti medzi pohlaviami, medzi generáciami a medzi obyvateľstvom rozličných zemepisných oblastí.
<P>
Skrátka, vítam návrh Komisie a dúfam, že berie do úvahy návrhy Parlamentu tak, aby sme mohli spoločne zvýšiť uvedomovanie si členských štátov, že je potrebné v tejto oblasti konať čo najskôr, nielen preto, aby sa odstraňovali bariéry pre zapojenie sa dospelých ľudí do vzdelávania, ale aby sme vzdelávanie podporili, uznali jeho hospodársku, sociálnu a kultúrnu hodnotu vo všetkých krajinách a aby došlo k výmene národných údajov, čo umožní porovnávať a hodnotiť dosiahnutý pokrok.
<SPEAKER ID="324" NAME="Jolanta Dičkutė" LANGUAGE="LT">
Celoživotné vzdelávanie je v modernej spoločnosti stále dôležitejšie. Je potešujúce, že význam a potreba vzdelávania dospelých sa analyzuje stále aktívnejšie a viac sa dostáva do povedomia vo všetkých členských štátoch EÚ a v hlavných inštitúciách. Odborníci na vzdelávanie dospelých v Litve tiež aktívne presadzujú návrhy na túto komunikáciu. Vládny program počíta s rozšírením poskytovania neformálnych služieb vzdelávania dospelých v obecných vzdelávacích inštitúciách a pokúša sa zaistiť, aby budovy vzdelávacích inštitúcií a prostredie vzdelávania dospelých boli moderné a atraktívne a aby strediská boli vybavené modernými učebnými pomôckami. Rada by som tiež zdôraznila, že pedagógovia, vzdelávajúci dospelých, a ich organizácie potrebujú silnejší hlas a politici im musia načúvať a podporovať ich, aby boli úspešní v oblasti kvalitatívnych zmien vo vzdelávaní dospelých. O problémoch, ktoré vznikajú, nemôžeme iba diskutovať, ale musíme ich aj primerane riešiť, pretože to rozhodne o rozvoji vzdelávania dospelých v nadchádzajúcich rokoch.
<P>
V Litve máme problém, ktorý je v tomto kontexte veľmi naliehavý - integrácia zraniteľných skupín do spoločnosti a to predovšetkým postihnutých osôb. Navyše ešte stále nie sú vyriešené možnosti štúdia po pracovnom čase u dospelých ľudí, ktorí vychovávajú malé deti. Rodičia často nemôžu študovať jednoducho preto, že nemajú kde nechať svoje deti. Systému vzdelávania dospelých tiež chýba pružnosť. Niekedy ľudia, ktorí nedokončili strednú školu a stále majú menej ako 18 rokov, chcú pokračovať vo svojom štúdiu v rámci programov vzdelávania dospelých, ale nemôžu, pretože takéto vzdelávanie je povolené až od veku 18 rokov. Vážnym problémom je, samozrejme, aj nedostatočné financovanie. Súhlasila by som s litovským prezidentom Valdasom Adamkusom, ktorý povedal, že čoraz viac ľudí v Litve chápe, že vzdelávanie nie je iba povinnosťou mladých ľudí. Dnes sa celoživotné vzdelávanie stáva výzvou pre našu krajinu a jej občanov. Musíme sa chopiť tejto príležitosti, pretože tak budeme môcť ukázať rýchlo sa meniacemu svetu, že Litva je tvorivá, prístupná inováciám a pri otváraní možností a ciest na vzdelávanie sa neobáva ambicióznych cieľov.
<SPEAKER ID="325" NAME="Mikel Irujo Amezaga">
v mene skupiny Verts/ALE. - (ES) Vážený pán predsedajúci, rád by som začal poďakovaním pani Packovej a blahoželaním k jej správe, vďaka jej ústretovému prístupu bola do nej zapracovaná aj väčšina pozmeňujúcich a doplňujúcich návrhov, ktoré predložila naša skupina. Rád by som povedal, že vzdelávanie dospelých bolo vždy jedným z najlepších spôsobov, ako ovplyvňovať sociálny a hospodársky rozvoj a ako prispievať k lepšiemu rozdeľovaniu bohatstva.
<P>
Teraz, v tejto meniacej sa informačnej spoločnosti, kde musíme neustále obnovovať svoje znalosti, je úvodné základné vzdelávanie dospelých a následná pokračujúca odborná príprava nevyhnutnosťou prvého stupňa. Dospelí ľudia sa musia adaptovať na prebiehajúce zmeny vyvolané globalizáciou a prijímať rozhodnutia, aby boli schopní vydržať pri zachovávaní primeranej kvality života.
<P>
Väčšina vzdelávacích systémov však dostatočne nezodpovedá požiadavkám ľudí tak, aby boli schopní dostatočne držať krok s meniacou sa spoločnosťou, v ktorej žijú. Na rozdiel od predchádzajúcich období, úlohou vzdelávania nie je získať vedomosti pre použitie v známom svete ale vo svete neustálych zmien, ktoré môžu priniesť nepredvídateľné situácie.
<P>
Podstatné preto je poskytnúť systém vzdelávania, ktorý môže reagovať na potreby dospelých ľudí v spoločnosti, prechádzajúcej neustálymi zmenami. Vzdelávanie, skrátka, musí pripraviť ľudí na pohľad vpred a na zavádzanie noviniek a nesmie sa už zaoberať iba prispôsobovaním sa.
<P>
Sme v prechode medzi industriálnou a postindustriálnou spoločnosťou a typ spoločnosti, ku ktorej smerujeme, bude vytvárať rámec vzdelávania dospelých; k tejto myšlienke som blahoželal spravodajkyni a rovnako by som rád zablahoželal Komisii, lebo sa domnievam, že predložená správa sa nesie v tomto duchu.
<SPEAKER ID="326" NAME="Thomas Wise">
za skupinu IND/DEM. - Vážený pán predsedajúci, celoživotné vzdelávanie je oblasť, v ktorej Spojené kráľovstvo vždy vynikalo. Naša Otvorená univerzita bola prvá inštitúcia tohto druhu na svete, vytvorená v šesťdesiatych rokoch a založená na myšlienke z dvadsiatych rokov. Stovky tisíc takzvaných "dospelých študentov" promovali na Otvorenej univerzite, mnohí z absolventov sa k svojmu štúdiu vrátili. Domnievam sa preto, že Spojené kráľovstvo dosiahlo kvalitnú úroveň, pokiaľ ide o celoživotné vzdelávanie, ale pri všetkej úcte si nemyslím, že musíme prijať ďalšie zasahovanie v rámci tejto oblasti vzdelávania, ktorá stále patrí do vnútroštátnej právomoci.
<P>
Poskytnúť možnosť výberu však nikdy nestačí. Ďalším krokom je, samozrejme, nátlak. Napokon aký zmysel má poskytovať niečo, čo sa nevyužíva? Ale veď vy máte skúsenosti v tejto oblasti, kde boli miliardy v eurách a iných menách premárnené inštitúciami EÚ, pričom to, že národné štáty veselo a bezstarostne plnia príkazy, je úplne bežné.
<P>
Ale aby som to priblížil tak, nech to pochopia aj byrokrati a politici tu, v Parlamente, je mi už úplne jasné, že bez ohľadu na vek sa jednoducho nepoučíte! Veď ani nechcete počúvať. Iba pokračujete s projektmi a do čerta s každým, kto by nesúhlasil alebo mal iný názor. Spomínam si na starý výrok, prisudzovaný Sun Tzuovi, ale skvelo ho použil Kennedy: Tí, ktorí znemožnia pokojný protest, robia násilný protest nevyhnutným. Ak sa nepoučíte z vlastných chýb, budete ich navždy opakovať.
<SPEAKER ID="327" NAME="Milan Gaľa" AFFILIATION="PPE-DE">
Dovoľte mi v prvom rade poďakovať pani Doris Pack za energiu vynaloženú na vypracovanie tejto správy a zároveň chcem poďakovať zástupcom Európskej komisie za iniciatívy, ktoré vedú k zlepšeniu daného stavu.
<P>
Ako spravodajca vo Výbore pre kultúru a vzdelávanie k európskemu kvalifikačnému rámcu pokladám otázku celoživotného vzdelávania za veľmi dôležitú, hlavne z dvoch hľadísk. Prvým je zvyšovanie kvalifikácie, zvyšovanie schopnosti zamestnať sa, prekonať nesúlady na trhu práce, ako aj zlepšenie geografickej a profesijnej mobility. Druhým je snaha o celoživotný osobný rozvoj a začleňovanie sa do spoločnosti.
<P>
Účasť dospelých na vzdelávaní a odbornej príprave nie je dostatočná. Pozitívne vnímam fakt, že sa budeme orientovať na zlepšenie motivácie občanov k celoživotnému vzdelávaniu. Zásadné je, že v tomto procese budeme brať do úvahy zlepšenie podmienok na zosúladenie pracovného a rodinného života, solidaritu medzi generáciami a kultúrami, jazykové vzdelávanie a zlepšenie kvality a perspektív vzdelávania. Sympatické je uznávanie a validácia neformálneho a informálneho vzdelávania, dôležité je zvyšovanie kvalifikácie nízko vzdelaných pracovníkov, ktorí tvoria jednu tretinu európskej pracovnej sily, čo znamená až 72 miliónov ľudí, a vzdelávanie migrantov.
<P>
Ak chceme dosiahnuť do roku 2010 referenčný cieľ 12,5 % účasti dospelých na vzdelávaní, čo znamená zapojenie ďalších 4 miliónov ľudí, bude jednou z podmienok na jeho dosiahnutie prepojenie schém vzdelávania na európskej úrovni s národnými kvalifikačnými rámcami.
<SPEAKER ID="328" NAME="Predsedajúci">
Rád by som opätovne uistil pani Packovú, že prejavy uznania predsedajúceho sú vhodným a inštitucionálnym znakom rešpektu k spravodajcom a k názorom, ktoré vyjadrujú, dokonca aj keď vôbec nesúhlasíme s ich obsahom.
<SPEAKER ID="329" NAME="Gyula Hegyi" AFFILIATION="PSE">
Vážený pán predsedajúci, maďarské príslovie hovorí: "dobrý kňaz sa učí až do smrti." V týchto dňoch sa to netýka len kňazov, ale všetci dospelí by sa mali vo svojom veku vzdelávať. Vítam správu pani Pack a tiež akčný plán Komisie pre vzdelávanie dospelých. Samozrejme je veľmi smutné, že iba 9,6 % našej dospelej populácie sa zúčastňuje na celoživotnom vzdelávaní. Nie je jednoduché začať sa učiť v dospelosti. Zosúladenie rodinného, pracovného života a vzdelávania je zložitá úloha, ale z dlhodobého hľadiska je možné mať prospech zo vzdelávania dospelých v oblasti rodiny, ako aj v profesionálnej kariére.
<P>
V Európe máme milióny nezamestnaných ľudí a zároveň milióny nevyužitých pracovných miest, v ktorých sú potrební kvalifikovaní zamestnanci. Nízka úroveň kvalifikácie predstavuje vysoké riziko nezamestnanosti, ale priebežná príprava a vzdelávanie môžu pomôcť jednotlivcom aj hospodárstvu. Súhlasím s pani Pack, že by malo byť podporované nielen celoživotné vzdelávanie, ale je tiež nevyhnutné využívať ekonomické nástroje s cieľom povzbudiť zamestnávateľov, aby prijímali starších pracovníkov. Existuje iba jedno riešenie pre výzvu našej starnúcej spoločnosti: rešpektovať starších zamestnancov a poskytovať primerané pracovné miesta aj staršej generácii. Samozrejme, že na to potrebujeme celoživotné vzdelávanie a tiež celoživotnú odbornú prípravu.
<SPEAKER ID="330" NAME="Ramona Nicole Mănescu" AFFILIATION="ALDE">
(RO) Sme si vedomí toho, že členské štáty uznávajú mimoriadne dôležitú úlohu celoživotného vzdelávania, keďže to prispieva k bohatstvu, sebavedomiu, sociálnej integrácii a medzikultúrnemu dialógu občanov. Napriek tomu prístup dospelých ľudí k programom celoživotného vzdelávania zostáva obmedzený, hoci cieľom Európskej únie je dosiahnuť zapojenie vo výške 12,5 % do roku 2010.
<P>
Preto realizácia a podpora účinných európskych programov vzdelávania a odbornej prípravy dospelých ľudí, najmä starších, postihnutých a migrantov, zo strany členských štátov, by mohla viesť k úspešnejšej integrácii týchto ľudí do spoločnosti a k zvýšeniu ich mobility na trhu práce.
<P>
Ako členka Výboru pre kultúru a vzdelávanie sa domnievam, že rozvoj dobrovoľníckych programov venovaných medzigeneračnej solidarite a zapojenie vlády, súkromných podnikov a jednotlivcov je kľúčovým bodom pre prijatie nových výziev, nastolených demografickými zmenami, biedou a sociálnym vylúčením.
<P>
Na základe práva na gramotnosť a vzdelanie a záväzku členských štátov poskytnúť kvalitné vzdelávanie svojím dospelým občanom sa domnievam, pán predseda, že aj my sme zodpovední za rozvoj udržateľných nástrojov financovania a podpory celoživotného vzdelávania a odbornej prípravy.
<SPEAKER ID="331" NAME="Kathy Sinnott" AFFILIATION="IND/DEM">
Vážený pán predsedajúci, keby sa pán komisár pýtal ľudí, kde sa učia, odpovedali v škole. Väčšina nadobudnutého vzdelania však nepochádza zo skúsenosti z formálneho vzdelávania.
<P>
Výzva celoživotného vzdelávania neznamená len ponúknuť dospelým príležitosti získať novú a vyššiu kvalifikáciu, ale aj nájsť spôsob, ako uznať a využiť veľmi hodnotné vedomosti, ktoré mnoho dospelých nadobudlo neformálnym spôsobom v rámci životných a pracovných skúseností. Jeden môj volič je priekopníkom v úspešnom podnikaní s niektorými z najnáročnejších druhov rýb a tiež v oblasti techník pre ich chov, ktoré sú šetrné k životnému prostrediu a ktoré tieto druhy vyžadujú. Nemá univerzitné vzdelanie, takže keď Komisia udeľuje granty v uvedenej oblasti, nespĺňa podmienky. Namiesto toho granty smerujú k vedeckým pracovníkom bez skúseností, ktorí následne prichádzajú za ním, aby zistili, ako robí to, čo robí. Je zhnusený z takéhoto vykrádania a odvetvie rybolovu bude kvôli tomu chudobnejšie.
<P>
Vyzývam pána komisára, aby sa venoval tejto otázke, keďže musí existovať lepší spôsob.
<SPEAKER ID="332" NAME="Tomáš Zatloukal" AFFILIATION="PPE-DE">
Vážený pán predsedajúci, vážený pán komisár, najväčšou prekážkou, ktorá bráni zapojeniu sa dospelých do systému vzdelávania, je nedostatok času z pracovných alebo rodinných dôvodov. Ďalším negatívnym faktorom je nedostatočná informovanosť a nedostatok motivácie, pretože prevláda presvedčenie, že vzdelanie v neskoršom veku nie je dostatočne cenené a odmeňované. Dôležitú úlohu vo vzdelávaní dospelých hrá účinnosť a spravodlivosť tejto formy vzdelávania. Vzdelávacie systémy členských štátov Európskej únie sa zameriavajú najmä na vzdelávanie a odbornú prípravu mladých ľudí. Bol dosiahnutý len malý pokrok, ktorý by túto situáciu výrazne zmenil. Spoločnou snahou preto musí byť optimálne využitie najrozmanitejších poskytovateľov vzdelávania pre systém vzdelávania dospelých. Našou úlohou je zaistiť prístup k dobrým a včasným informáciám o možnostiach vzdelávania dospelých, zohľadniť vstupné požiadavky na ich vzdelávanie, náklady, ale aj to, aký charakter budú mať výsledky takéhoto vzdelávania.
<P>
Súhlasím s názorom spravodajkyne, že členské štáty musia zaviesť kvalitné poradenské systémy, cielené finančné stimulovanie jednotlivcov, podporovať vytváranie miestnych partnerstiev. Súčasne je nevyhnutné zaviesť systém uznávania a overovania výsledkov vzdelávania v kontexte národných kvalifikácií a s ohľadom na európsky kvalifikačný rámec. Prínosy investícií do vzdelávania dospelých sú potvrdené aj výskumom OECD. Verejné aj súkromné prínosy zahŕňajú vyššiu zamestnateľnosť, zvýšenú produktivitu práce, nižšie výdavky na podpory v nezamestnanosti, sociálne dávky a predčasné dôchodky. Táto správa nás vyzýva, aby sme premenili deklarované politické priority v oblasti vzdelávania dospelých na konkrétne kroky. Gratulujem našej spravodajkyni.
<SPEAKER ID="333" NAME="Marianne Mikko" AFFILIATION="PSE">
(ET) Dámy a páni.
<P>
Rozšírenie v roku 2004 zvýšilo hospodársky rast v Európskej únii do takej miery, že to vyvolalo neoprávnenú dôveru. Dnes však ochladzovanie hospodárstva spôsobuje sociálne napätie dokonca aj v nových členských štátoch.
<P>
Hovorím o návrhu zákona o pracovných zmluvách, ktorý momentálne vyvoláva rozpory v mojej domovskej krajine, Estónsku. Estónski podnikatelia v očakávaní prepúšťania sa pokúšajú preniesť bremeno sociálnych dopadov znižovania zamestnanosti na ľudí, ktorých prepúšťajú. Tí, ktorí sú zraniteľnejší, konkrétne zamestnanci, ktorí prišli o svoju prácu, zrejme opäť raz nevedia, za čo sú trestaní.
<P>
Pri absencii účinných opatrení sa tak bezpečná flexibilita, ako aj celoživotné vzdelávanie, redukujú iba na prázdne slová, v tieni ktorých sú tí najzraniteľnejší ľudia v spoločnosti ponechaní bez pomoci, ktorú potrebujú. Zvyšovanie veku odchodu do dôchodku spolu s rastom priemernej dĺžky života znamená, že 45-ročný zamestnanec sa nachádza iba uprostred svojej kariéry. Znamená to nový začiatok v strednom veku.
<P>
Diskriminácia na základe veku a pohlavia je stále nepopierateľnou realitou na pracoviskách na celom svete vrátane Európskej únie. Trend mať deti v neskoršom veku vedie k tomu, že pre ženy je dvakrát ťažšie vrátiť sa na trh práce.
<P>
Program celoživotného vzdelávania je možnosťou aspoň do istej miery kompenzovať nespravodlivosť, ktorá dnes vládne. Podobne je potrebné povzbudzovať zamestnávateľov, aby investovali do ľudí so životnými skúsenosťami. Zamestnávatelia by mali byť presvedčení, že znalosti a zručnosti nadobudnuté v iných sférach života, áno, aj v domácom hospodárstve, sú mimoriadne hodnotné.
<P>
Chcem ešte raz zdôrazniť, že systém celoživotného vzdelávania je len doplnkom sociálnych istôt, nie ich náhradou. Vodiči, bez ohľadu na svoje skúsenosti, by si mali vždy zapnúť bezpečnostné pásy.
<P>
Ďakujem a blahoželám spravodajkyni k výbornej práci. Ďakujem Vám, pani Packová!
<SPEAKER ID="334" NAME="Ljudmila Novak" AFFILIATION="PPE-DE">
(SL) Človek je najprispôsobivejším tvorom, čo je dôvodom, prečo mnohí dospelí ľudia už akceptovali fakt, že by mali pokračovať v osvojovaní si vedomostí aj v zrelom a vo vyššom veku. Tí ľudia, ktorí sa nikdy neprestali učiť, budú mať v budúcnosti určite výhodu v prispôsobovaní sa rýchlym zmenám, ktorým denne čelíme.
<P>
Pre blaho starších ľudí je tiež dôležité, aby pokračovali vo formovaní spoločnosti využívaním svojich znalostí a skúseností. To im dáva uspokojenie z poznania, že sú v spoločnosti užitoční a potrební. Keďže obyvateľstvo starne, bude potrebné vytvárať nové povolania vhodné pre starších ľudí.
<P>
Moja priateľka s desiatimi deťmi a žiadnou starou mamou, ktorá by jej pomohla ich vychovávať, sa ma opýtala: "Nevieš, kde by som si mohla kúpiť starkú pre svoje deti?" Často tiež spomínam na príhodu lekára, ktorý požiadal učiteľa na dôchodku, aby učil ťažko popáleného chlapca v nemocnici. Neočakávalo sa, že chlapec prežije. Vďaka učiteľovej vytrvalosti, trpezlivosti a skúsenosti chlapec začal odpovedať na otázky. Začal veriť v život. Prečo by lekári poslali učiteľa do takej ťažkej práce kvôli chlapcovi, o ktorom neverili, že prežije? Vedomosti staršieho človeka zachránili mladý život.
<P>
Mladí ľudia majú mnoho schopností a výhod v učení sa, ktoré niekedy úplne nevyužijú, ale starší ľudia musia nájsť pevnú vôľu a dostať podporu, pretože nikdy nie je príliš neskoro získavať znalosti a títo ľudia si môžu nahradiť veci, na ktoré snáď v ich mladosti nebol čas alebo peniaze. Získavať vedomostí znamená plnšie si užívať život.
<SPEAKER ID="335" NAME="Rolf Berend" AFFILIATION="PPE-DE">
(DE) Pán predsedajúci, pán komisár, dámy a páni, v tomto storočí iste nie je ťažké presvedčiť každého, že všeobecné a odborné vzdelávanie sa už nemôže obmedziť len na školské roky a roky tesne po skončení školy, ale že ho treba aktualizovať a rozširovať na celý pracovný život človeka. Napríklad meniace sa demografické trendy poskytujú dostatočný dôkaz pre túto požiadavku.
<P>
Skvelá správa pani Packovej v tejto súvislosti posúva do popredia veľké množstvo dobrých nápadov a veľmi úspešne tlmočí potrebu vytvoriť kultúru vzdelávania, najmä medzi dospelými ľuďmi. Vzdelávanie dospelých je, samozrejme, v prvom rade úlohou členských štátov. Z toho dôvodu EÚ nemôže predpísať aktivitu; namiesto toho musíme dávať návrhy a požiadavky, podporovať a vyzývať členské štáty, aby ponúkli celú škálu opatrení, ktoré privedú viac ľudí ku vzdelávaniu dospelých.
<P>
Ako spravodajca pevne verím - a hovorím to aj ako podpredseda Výboru pre regionálny rozvoj - že mnohé členské štáty si nie sú plne vedomé významu a využitia Európskeho sociálneho fondu a ďalších štrukturálnych fondov ako nástroja realizácie celoživotného vzdelávania. S týmto úmyslom by mali sledovať štrukturálne fondy a tiež zabezpečiť, aby bolo viac zdrojov k dispozícii pre tých ľudí, u ktorých je potreba celoživotného vzdelávania najväčšia. Skrátka, správa jasne vyzýva členské štáty, aby aktívne využívali nástroje ako Európsky sociálny fond a vyzýva Komisiu, aby posilnila špeciálne programy v oblasti vzdelávania dospelých.
<SPEAKER ID="336" NAME="Carlo Fatuzzo" AFFILIATION="PPE-DE">
(IT) Vážený pán predsedajúci, dámy a páni, je pre mňa potešením hovoriť dnes večer v snemovni, ktorá je, musím konštatovať, dobre obsadená.
<P>
Správu o vzdelávaní dospelých s názvom "Na vzdelávanie sa nikdy nie je neskoro" nám dnes predniesla pani Packová so svojou obvyklou inteligenciou a odbornosťou. Teší ma vidieť zástupcov Komisie vrátane pána Figeľa, ktorý patrí vo svojej práci medzi najaktívnejších a najzapálenejších, pretože tu je skutočne potrebná zodpovednosť, keďže táto záležitosť, to jest vzdelávanie a odborná príprava mladších, pracujúcich, alebo starších ľudí, je jednou z tých, ktoré môžu skutočne priblížiť občanov Európe.
<P>
Rád by som povedal niečo o skupine dospelých ľudí, ktorí by mohli mať prospech z takéhoto vzdelávania: pretože sú dospelí ľudia prvého, druhého a tretieho veku. Pod dospelými ľuďmi tretieho veku rozumiem tých, ktorí už prestali pracovať, nastúpili do dôchodku a konečne sa môžu pustiť do štúdia predmetu, ktorý vždy chceli študovať, ale nikdy nemali čas na štúdium do ľubovoľnej hĺbky. Ja, napríklad, by som študoval astronómiu, ďalší by mohli študovať fyziku alebo zemepis.
<P>
Podľa môjho názoru je správne a dôležité pre Európu, uľahčiť prechod z práce a produktívneho veku do neproduktívneho veku, počas ktorého majú ľudia rovnaké právo učiť sa a byť vzdelávaní. Z toho dôvodu som veľmi spokojný s touto správou a tiež s touto iniciatívou Európskeho parlamentu na podporu vzdelávania medzi staršími ľuďmi.
<SPEAKER ID="337" NAME="Zuzana Roithová" AFFILIATION="PPE-DE">
Dámy a páni, stredobodom stratégie boja s nezamestnanosťou je vybaviť pracovníkov schopnosťami pre vyššiu adaptabilitu na trhu práce vďaka celoživotnému odbornému vzdelávaniu. Cieľom bolo, aby sa do roku 2010 na takýchto programoch zúčastnilo najmenej 12 % ľudí. Vieme už, že tento cieľ nedosiahneme. Chcem však upozorniť, že sú štáty, napr. Holandsko či Rakúsko, v ktorých už lisabonský cieľ dosiahli, a to vďaka výrazným stimulom, ako je delenie časových a finančných nákladov medzi zamestnancov, podnik a štát. Aj dánska skúsenosť je cenná. Striedanie pracovníkov tam malo za následok rozvoj kvalifikácií. V priebehu školenia pracovníka, na jeho miesto nastupuje ten, kto je v tom období nezamestnaný. Tieto a iné štáty sú dôkazom, že to funguje, že pružnosť pracovného trhu je cestou k inováciám, ktorá vytvára nové pracovné miesta. Výsledkom je najnižšia dlhodobá nezamestnanosť, Dánsko má len 0,8 %. Chcem veriť, že aj v nových štátoch sa situácia vďaka príkladom a obrovským stimulom, ktoré umožňuje Európsky sociálny fond, zmení. Vítam oznámenie Komisie aj správu pani Packovej.
<SPEAKER ID="338" NAME="Mihaela Popa" AFFILIATION="PPE-DE">
(RO) Naozaj, na vzdelávanie nie je nikdy neskoro. Chcela by som pani spravodajkyni zablahoželať k tomu, ako sa chopila tejto témy, ktorá je životne dôležitá nielen na európskej úrovni. Veľa občanov si, bohužiaľ, stále myslí, že vzdelanie je niečím, čo človek získava len na začiatku svojho života.
<P>
Musíme posilniť prístup k európskym fondom, ktoré podporujú vzdelávanie dospelých. A to najmä v členských štátoch, ktoré do Európskej únie vstúpili len nedávno. V týchto štátoch je stupeň čerpania prostriedkov, ako aj počet osôb zúčastňujúcich sa na rekvalifikačných kurzoch a na celoživotnom vzdelávaní je veľmi malý.
<P>
Myslím si, že je veľmi dôležité, zmeniť mentalitu mladých ľudí, ktorí sa nachádzajú v počiatočnom štádiu vzdelávania, aby boli pripravení na dynamickú Európu. Formou rozvoja nových programov na európskej úrovni ich musíme naučiť, že vzdelávanie nekončí získaním prvej kvalifikácie. Musia si uvedomiť, že ktokoľvek môže kedykoľvek získať nové vedomosti a skúsenosti, bez ohľadu na vek, národnosť, pohlavie či miesto, kde žije. Keď si toto všetko uvedomíme, dospejeme k základnému pravidlu: musíme byť schopní učiť sa.
<SPEAKER ID="339" NAME="Zita Pleštinská" AFFILIATION="PPE-DE">
Vážení kolegovia, veľmi rýchle zmeny v štruktúre pracovného trhu si vyžadujú vysoko kvalifikovaných ľudí. Ľudia s nízkou kvalifikáciou ostávajú na okraji sociálneho a ekonomického pokroku.
<P>
Tvorivosť a inovačná schopnosť sú kľúčovými faktormi modernej doby. Čím je človek vynaliezavejší, tým je tvorivejším zdrojom pre ekonomiku. Ekonomiky, ktorým sa dobre darí, sú ekonomiky, ktoré investovali do ľudí, čiže do vzdelania, do základnej technologickej a jazykovej schopnosti pracovnej sily. Dôležité je celoživotným vzdelávaním prebudiť schopnosti, ktoré driemu v osobnosti človeka každého veku a čakajú na svoje uplatnenie.
<P>
Verím, že táto úžasná správa pani spravodajkyne Doris Pack - Na vzdelávanie sa nikdy nie je neskoro - nezostane iba pri slovách, ale dokážeme ju premeniť aj na činy. Pán komisár Figeľ, ďakujem Vám za Vašu osobnú zaangažovanosť v oblasti celoživotného vzdelávania.
<SPEAKER ID="340" NAME="Roberta Alma Anastase" AFFILIATION="PPE-DE">
(RO) Pridám sa k svojím kolegom v gratuláciách pani Doris Packovej k jej práci spravodajkyne. Táto téma je veľmi dôležitá pre Európu dneška, a najmä pre Európu budúcnosti.
<P>
Rozvoj novej spoločnosti, ako aj sociálna súdržnosť sú tesne späté so vzdelávaním a pod vzdelávaním by sme nemali rozumieť iba formálne vzdelávanie, ale mali by sme podporovať aj neoficiálne a neformálne vzdelávanie, presne zacielené na jednotlivca.
<P>
Rada by som upriamila pozornosť na význam vzdelávania migrantov. Domnievam sa, že sme v praxi videli, ako je vzdelávanie migrantov potrebné pre ich sociálnu integráciu, pre toleranciu, stabilitu, výkonnosť a pre celkový rozvoj Európy.
<SPEAKER ID="341" NAME="Jerzy Buzek" AFFILIATION="PPE-DE">
(PL) Vážený pán predsedajúci, rád by som zablahoželal spravodajkyni, pani Packovej, a tiež pánovi komisárovi, ktorý si skvele plní svoje povinnosti, aj s prihliadnutím na jeho prácu pre Európsky technologický inštitút. Dnes, pravdaže, diskutujeme o niečom inom. Rád by som upriamil pozornosť na jeden konkrétny problém.
<P>
Na začiatku 20. storočia Európa bojovala s negramotnosťou; do druhej polovice 20. storočia všetci Európania vedeli čítať a písať. Dnešnou negramotnosťou je nedostatok počítačových zručností a nedostatok prístupu na internet. Rád by som navrhol, aby sa na tento problém kládol ešte väčší dôraz.
<P>
Digitálne rozdelenie ľudí má vplyv aj na generačnú priepasť. Problémom je, že by sme mali vedieť, o koľko rokov, či o päť alebo o desať, každý Európan bez ohľadu na vek bude vedieť používať počítač a bude mať prístup k internetu. V najvzdialenejších oblastiach Európy by sa na to mohli využívať internetové kaviarne, kde je niekoľko počítačov inštalovaných v jednej miestnosti a všetci obyvatelia by mohli toto miesto používať. To je výzva 21. storočia.
<SPEAKER ID="342" NAME="Ján Figeľ">
člen Komisie. - Som presvedčený, že mnohé z tých príspevkov, ktoré odzneli, sú naozaj povzbudením pre angažovanosť v smere vzdelávania dospelých.
<P>
V tej línii alebo v tej filozofii, ako sme to aj naznačili, nikdy nie je neskoro učiť sa a druhý dokument hovorí o tom, že vždy je dobrý dôvod alebo dobrý čas učiť sa. Preto by som skôr povedal, že samotná správa Doris Pack, ale aj viaceré podnety, ktoré tu zazneli, vnímam ako komplement alebo doplnok k tomu, čo samotná Komisia navrhovala, a preto je to veľmi cenné a vítané. Hlavne by som spomenul niektoré z konkrétnych opatrení, lebo napomáhajú a vylepšujú to, čo je dôležité v celkovom prístupe: motivácia pre participáciu na vzdelávanie dospelých; potreba lepšieho zmierenia alebo zblíženia medzi pracovným časom a rodinným životom a celoživotným vzdelávaním; potreba medzigeneračnej a medzikultúrnej solidarity; dôležitosť jazykovej prípravy alebo vyučovania; rešpektovanie osobitných, špecifických potrieb ohrozených skupín a dôležitosť kvality učiteľov - o tom sme už diskutovali nedávno a je to jeden rozhodujúci faktor pre výsledky v štúdiu; lepší prístup k vyššiemu vzdelávaniu a vytvorenie porovnateľných štatistických údajov alebo informácií.
<P>
Komisia sa bude zaoberať aj tým, čo naznačujete vo výzve pre zhodnotenie perspektívy zamestnanosti vo vzdelávaní dospelých a takisto pri téme financovania vzdelávania dospelých, pretože sú to veľmi náročné otázky, a pritom sú, samozrejme, kompetenciou členských štátov.
<P>
Ak môžem zakončiť, tak jedným z takých výstupov nielen tejto správy, ale aj samotných dokumentov Komisie bude diskusia členských štátov a závery Rady ministrov v nasledujúcom mesiaci februári. Verím, že budú konkrétne a vážne pre dostupnosť a kvalitu vzdelávania dospelých. Ak môžem len jednu myšlienku na záver - nielen ocenenie a poďakovanie, ale aj to, čo zaznievalo ako ocenenie oduševnenia - ako komisár, ako politik i ako otec som presvedčený, že vzdelanie, to znamená dostupnosť a kvalita vzdelania, je rozhodujúcim faktorom pre politický, ekonomický, sociálny, kultúrny vývoj jednotlivcov aj spoločnosti, no a po druhé, že vzdelávanie je najdôležitejší ekvalizér, t. j. vyrovnávač toho, čo potrebujeme pre rovnosť všetkých. Ďakujem pekne a teším sa na spoluprácu.
<SPEAKER ID="343" NAME="Doris Pack">
spravodajkyňa. - (DE) Vážený pán predsedajúci, najskôr sa chcem poďakovať všetkým, ktorí sa podieľali na kvetinovom dare pre mňa. Veľmi rada by som dala pár kvetov z tejto kytice Jánovi Figeľovi. Po tom, čo som viedla kampaň za vzdelávanie dospelých ľudí od roku 1993 a videla som prvé plody tohto úsilia, mám radosť, že sme teraz dosiahli veľký prielom v tom, aby dôležitosť vzdelávania dospelých bola uznávaná v každej sfére politických aktivít.
<P>
Veľmi mi záleží najmä na tom, aby sa použili všetky možné stimuly na motivovanie dospelých ľudí znovu vstúpiť do vzdelávacieho procesu. Mnohí túto možnosť nikdy nemali a mnohí potrebujú motiváciu. Potrebné je tiež prekonať zábrany týchto ľudí a odstrániť bariéry. To je dôvod, prečo sa domnievam, že je potrebné podporovať početné strediská vzdelávania dospelých, nadácie a charitatívne organizácie, ktoré, ako vieme, už robia výbornú prácu v tejto oblasti, a že by sa mala udržať vysoká úroveň ich prevádzkovateľov a nevidím dôvod, prečo by nemohla byť ešte vyššia. Ako som už povedala predtým, musíme zabezpečiť, aby sa kvalita vzdelávania dospelých ďalej zlepšovala.
<P>
Pán Figeľ, s potešením som sa dozvedela, že vo Vašej časti Komisie už vznikla pracovná skupina. Teší ma, že zrejme môže byť tiež prepojená s programom Grundvig, takže môžeme zapáliť zápalnú šnúru pre národné vlády.
<P>
Začnime preto. Mnoho pekných slov musí teraz ustúpiť činom a našou úlohou je jednoducho vyvrátiť zaužívané porekadlo "starého psa novým kúskom nenaučíš". V kontexte vzdelávania dospelých je to tak nesprávne, ako len môže byť a preto dúfam, že sa teraz môžeme pokúsiť svojím úsilím a s Vašou pomocou posadiť národné vlády do sedla, aby mohli začať klusať, pretože nejakú chvíľu im potrvá, kým budú pripravené cválať.
<SPEAKER ID="344" NAME="Predsedajúci">
Rozprava sa skončila.
<P>
Hlasovanie o tomto bode sa uskutoční v stredu 16. januára 2008 o 12.00 hod. napoludnie.
<P>
Písomné vyhlásenia (článok 142)
<SPEAKER ID="346" NAME="Edit Herczog  " AFFILIATION="PSE">
písomne. - (HU) Rada by som zablahoželala spravodajkyni a výborom za ich úspešnú a neobyčajne sociálnu prácu. Zároveň som s ľútosťou zaznamenala, že v správe nie je ani zmienka o otázke rozvoja informačných a komunikačných zručností. Mali by sme sa iba zamyslieť, koľko sme za uplynulé roky vytvorili právnych predpisov, ktoré priznávajú nové práva európskym občanom a v koľkých prípadoch sme nariadili, že zamestnanci, spotrebitelia, dôchodcovia a dokonca aj turisti by mali mať dôležité informácie a kanály na internete.
<P>
Všetky tieto veci majú zmysel, ak ľudia, ktorých sa týkajú, majú prístup k informáciám. Rozvoj "e-zručností" v celoživotnom vzdelávaní a vo všeobecnom základnom vzdelávaní sa stane životne dôležitým ako základný kameň znalostnej informačnej spoločnosti. Ďalšou kľúčovou úlohou pre členské štáty bude presadzovanie rovnosti príležitostí v oblasti IT a elektroniky. Teší ma, že sa na tom zhodnú všetky maďarské strany, aj keď sa nezhodujú v mnohých iných veciach.
<P>
Moderné informačné a komunikačné technológie samé osebe predstavujú nebývalú možnosť reálne presadzovať súdržnosť a rovnosť príležitostí, ale túto možnosť môžeme využiť iba vtedy, keď zaručíme podmienky na zahrnutie každého človeka počas celého jeho života, takže aj pre "e-zručnosti" bude titulok stanoviska Komisie nevyhnutne pravdivý: "Nikdy nie je príliš neskoro." Ďakujem vám za pozornosť.
