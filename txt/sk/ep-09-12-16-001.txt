<CHAPTER ID="001">
Otvorenie rokovania
<SPEAKER ID="005" NAME="Göran Färm" AFFILIATION="S&amp;D">
Vážený pán predseda, na začiatku tohtotýždňového zasadnutia ste odpovedali na otázku môjho rakúskeho kolegu Jörga Leichtfrieda. Týkala sa vstupu nových členov do Parlamentu na základe Lisabonskej zmluvy a obdobia, kedy sa tak stane. Vy ste odpovedali, že toto rozhodnutie prináleží Rade. Súhlasím s tým, že sa stanú plnoprávnymi členmi tohto Parlamentu, ale nie som si istý, že sa to zároveň týka aj ich štatútu pozorovateľov.
<P>
Nedávno prijaté rozhodnutie týkajúce sa správy od Davida Martina o našich vnútorných predpisoch si vysvetľujem tak, že my im môžeme umožniť začať pracovať vo funkcii pozorovateľov hneď, ako budú zvolení a ich zvolenie bude potvrdené ich členským štátom, a za podmienky, že my ako parlament môžeme rozhodnúť o ich pozícii pozorovateľov.
<P>
Vážený pán predseda, mohli by ste prosím prediskutovať túto záležitosť so spravodajcom pánom Martinom, aby sa čo najskôr dospelo k riešeniu? Považujeme za nerozumné, aby noví členovia, ktorí sú už zvolení a ich zvolenie bolo potvrdené národnými orgánmi, museli čakať mesiace a mesiace na to, aby mohli skutočne začať pracovať. Mnohí z nich sú pripravení začať pracovať okamžite.
<SPEAKER ID="006" NAME="Predseda">
Ako som už predtým povedal, opýtal som sa na rozhodnutie Európskej rady, ale Výbor pre ústavné veci by sa mal taktiež touto záležitosťou zaoberať a preštudovať daný problém. Žiadne konečné rozhodnutie o počte nových miest a zozname krajín, z ktorých by mali pochádzať, nie je stanovené. Konečné rozhodnutie neexistuje. Viem, že rozhodnutie prináleží Parlamentu, ale nie je konečné, takže nie je jednoduché prijať pozorovateľov bez oboznámenia sa s konečným rozhodnutím o počte a krajinách, z ktorých by mali pochádzať. Takže musíme čakať. Ja o tejto záležitosti neustále premýšľam a záleží mi na jej vyriešení.
<SPEAKER ID="007" NAME="Rebecca Harms" AFFILIATION="Verts/ALE">
(DE) Vážený pán predseda, dámy a páni, súhlasím, že riešenie tohto problému je zložité. Nemyslím si, že je to nemožné, ale podľa názoru našej politickej skupiny a s ohľadom na diskusiu vo Francúzsku považujeme za neprijateľné, aby pozorovatelia v Parlamente súčasne ostali členmi svojich národných parlamentov. Sme presvedčení, že poslanci, ktorí sem prídu ako pozorovatelia, by sa mali vzdať svojich národných mandátov.
<SPEAKER ID="008" NAME="Jean-Pierre Audy" AFFILIATION="PPE">
(FR) Vážený pán predseda, v súlade s článkom 110 rokovacieho poriadku sme sa dnes zišli, aby sme viedli rozpravu o záveroch švédskeho predsedníctva. Tlieskam premiérovi Reinfeldtovi za odvážne, užitočné a efektívne predsedníctvo, ale sme tu aj preto, aby sme preskúmali závery zasadnutia Rady z 10. a 11. decembra.
<P>
V súvislosti s touto záležitosťou by som rád upriamil pozornosť predsedu Komisie, ktorý je správcom zmlúv a ich vykonávania, na článok 15 ods. 6 Zmluvy o Európskej únii, ktorá stanovuje, že predseda Európskej rady je povinný predložiť správu po každej schôdzi Rady.
<P>
Bohužiaľ sa zdá, že pán Van Rompuy, nový predseda Rady, sa k nám dnes nepridá. V skutočnosti je vo funkcii od 1. decembra 2009 a vykonáva intenzívnu diplomatickú funkciu, ale som presvedčený, že jeho prvým politickým skutkom by malo byť predstavenie sa Parlamentu. Preto bolo jeho povinnosťou prísť a predstaviť závery zasadnutia Európskej rady z 10. a 11. decembra 2009.
<SPEAKER ID="009" NAME="Predseda">
Ak to smiem vysvetliť, predseda Európskej rady pán Van Rompuy a úradujúci predseda Rady pán Reinfeldt sa dohodli, že tento posledný mesiac predsedníctva bude vedený podľa starých zásad. Táto dohoda platí. Predseda Európskej rady pán Van Rompuy sa ujme úradu 1. januára 2010.
<SPEAKER ID="010" NAME="Jean-Pierre Audy" AFFILIATION="PPE">
(FR) Pán predseda, nie je zodpovednosťou hlavných predstaviteľov štátu alebo vlády zaoberať sa s vykonávaním zmlúv, ktoré boli schválené občanmi.
<SPEAKER ID="011" NAME="Predseda">
Vysvetlím to podrobnejšie. Pozvanie a práca s predsedom Európskej rady a úradujúcim premiérom, ktorý reprezentuje rotujúce predsedníctvo, je rozhodnutie, ktoré prináleží všetkým členom Parlamentu. Takisto rozhodneme, kto bude pozvaný a za akým účelom. Máme v úmysle dohodnúť sa s Parlamentom a Radou na postupe, podľa ktorého budeme spolupracovať. Okrem toho si myslím, že vaše poznámky sú unáhlené.
<P>
Musíme dospieť k dohode medzi inštitúciami. Európska komisia sa toho taktiež zúčastňuje. Je príliš skoro o tom diskutovať. Je veľmi dôležité, aby sme zachovali primeranú rovnováhu medzi súčasným predsedníctvom a hlavným predstaviteľom štátu a predsedom Európskej rady pánom Van Rompuyom. Naše predsedníctva sa menia, kým predseda je ten istý, ale potrebujeme spolupracovať aj s hlavnými predstaviteľmi vlády. Potrebujeme spolupracovať s vládami, pretože ako zákonodarný orgán musíme mať neustály kontakt s vládou krajiny, ktorá vedie predsedníctvo.
<P>
Okrem toho je spôsob, akým budeme spolupracovať, a to, koho pozveme, taktiež naším rozhodnutím, samozrejme, po prerokovaní s Európskou radou. Máme v úmysle viesť o tejto záležitosti diskusiu. Rád by som vám povedal, že je ešte príliš skoro tak učiniť. Medzitým pán Reinfeldt podáva správu o činnosti Európskej rady za uplynulých šesť mesiacov. Pán Van Rompuy sa nezúčastnil, pretože bol menovaný len pred pár týždňami, takže sa dnes vôbec nemohol zapojiť do spomenutej diskusie. Záležitosť je úplne jasná.
