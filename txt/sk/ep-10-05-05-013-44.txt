<CHAPTER ID="013-44">
44. Absolutórium za rozpočtový rok 2008: všeobecný rozpočet EÚ, oddiel III - Komisia
<SPEAKER ID="070" NAME="Ingeborg Gräßle" AFFILIATION="PPE">
(DE) Vážený pán predsedajúci, rada by som požiadala o technickú opravu. V odseku 248 by mali byť za slová "jadrovej elektrárne Kozloduj" pridané slová "blokov 1 až 4".
<SPEAKER ID="071" NAME="Predsedajúci">
Skontroluje sa presnosť všetkých týchto pripomienok.
<SPEAKER ID="072" NAME="Bogusław Liberadzki">
spravodajca. - Vážený pán predsedajúci, nepodarilo sa mi pricestovať do Štrasburgu, preto vám veľmi pekne ďakujem v mene svojich kolegov, ktorí prispeli do rozpravy. Potešilo ma, že Rada mala zastúpenie, pretože postup udeľovania absolutória patrí medzi tie postupy, ktoré sa nevzťahujú iba na inštitúcie EÚ, ale aj na členské štáty, ktoré Rada zastupuje.
<P>
Skutočnou podstatou mojej správy je množstvo návrhov, ktorých cieľom je znížiť chybovosť, označiť problémy a zlepšiť zosúlaďovanie informácií od Komisie a Dvora audítorov, čo nám všetkým v budúcnosti umožní identifikovať a riešiť skutočné problémové oblasti v našich výdavkoch. Keďže platí Lisabonská zmluva, je načase preskúmať samotný postup udeľovania absolutória.
<P>
Moja správa vyzýva na rozpravu na vyššej úrovni zahŕňajúcu inštitúcie EÚ a, samozrejme, členské štáty, ktoré sú zodpovedné za správu približne 80 % výdavkov. Hoci je moja správa o absolutóriu za rozpočtový rok 2008, obsahuje mnohé otázky, ktoré sú vysoko aktuálne dnes. Všetci chceme zaručiť, že Grécko dokáže prekonať problémy z minulosti. Časť o Turecku vzbudila pozornosť a hoci musíme zaručiť, že predvstupová pomoc sa bude používať efektívnejšie, chcem zdôrazniť, že sa nechystáme zmeniť povahu vzťahov EÚ s touto krajinou.
<P>
Všetky zlepšenia, ktoré som zdôraznil, sú nesmierne dôležité. Súčasné finančné ťažkosti znamenajú, že každé euro sa musí vynaložiť rozumne a priniesť výhody ľuďom vo všetkých našich rôznych krajinách - a to vrátane eur v štrukturálnych fondoch a v Kohéznom fonde.
<P>
Teším sa na spoluprácu s Komisiou a s Dvorom audítorov a na to, že počas nadchádzajúcich týždňov zrealizujeme výzvy z mojej správy, a tiež sa teším na to, ako vám podám správu o ich plnení v nadchádzajúcich mesiacoch.
