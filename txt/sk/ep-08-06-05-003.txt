<CHAPTER ID="003">
Hygiena potravín (rozprava)
<SPEAKER ID="048" NAME="Predsedajúci">
Ďalším bodom je správa pána Horsta Schnellhardta, v mene Výboru pre životné prostredie, verejné zdravie a bezpečnosť potravín, o návrhu nariadenia Európskeho parlamentu a Rady, ktorým sa mení a dopĺňa nariadenie č. 11 týkajúce sa odstránenia diskriminácie v oblasti cien a podmienok dopravy pri uplatňovaní článku 79 ods. 3 Zmluvy o založení Európskeho hospodárskeho spoločenstva a nariadenie Európskeho parlamentu a Rady (ES) č. 852/2004 o hygiene potravín - C6-0211/2007 -.
<SPEAKER ID="049" NAME="Günter Verheugen">
podpredseda Komisie. - (DE) Vážený pán predsedajúci, dámy a páni, dnes hovoríme o projekte, ktorý slúži ako prototyp pre jeden z najväčších a najdôležitejších politických programov, ktoré iniciovala Komisia, a to oslobodenie malých a stredných podnikov v Európe od zbytočnej administratívnej záťaže. Inými slovami, ide o znižovanie byrokracie. Dnes nehovoríme o problémoch veterinárneho práva; to by som rád ujasnil. Keby to tak bolo, tak tu nie som.
<P>
Ide tu o zníženie administratívnej záťaže spôsobom, ktorý posilní európske hospodárstvo, a tým prispeje k vytváraniu pracovných miest. Komisia si je plne vedomá, že znižovanie administratívnych nákladov nesmie viesť k oslabeniu bezpečnosti našich občanov, takže nejde o znižovanie noriem. Ide o uplatňovanie noriem takým spôsobom, aby sa našim spoločnostiam odstránili z cesty zbytočné byrokratické prekážky. Budeme i v tomto prípade veľmi prísni pri uplatňovaní uvedenej základnej zásady.
<P>
Dovoľte mi, aby som zdôraznil, že Komisia nemá najmenší úmysel meniť zmysel pravidiel o hygiene potravín. Naším hlavným záujmom zostáva určenie rizík a stanovenie procedurálnych krokov vo výrobnom procese v záujme odstránenia rizík. Neznižujeme platné normy hygieny potravín; chceme len zaviesť lepšiu zrozumiteľnosť. Chceli by sme zaistiť, aby sa mohli účinnejšie uplatňovať platné flexibilné predpisy o vedení záznamov. Nebude to mať za následok väčšiu komplikovanosť pre príslušné úrady v členských štátoch, pretože už teraz leží zodpovednosť za splnenie nariadení na výrobcoch potravín, nie na úradoch.
<P>
Chceme zaviesť pravidlo pre mikropodniky, ktoré ich oslobodí od niektorých požiadaviek platného nariadenia. Hovoríme o veľmi malých rodinných firmách: pekárňach, malých obchodoch s potravinami, trhových stánkoch, kaviarňach a baroch, obchodoch na čerpacích staniciach a miniobchodoch. Možno sa pýtate, prečo od týchto malých firiem, ktoré nemajú nič spoločného s vnútorným trhom, vyžadujeme rovnaké byrokratické postupy ako od veľkých reťazcov supermarketov? To je správna otázka a práve o nej tu budeme diskutovať.
<P>
Dovoľte mi, aby som zdôraznil, že tieto pravidlá platia pre všetkých výrobcov potravín a spoločnosti podieľajúce sa na výrobe, spracovaní a predaji potravín bez rozdielu veľkosti. Neplatia pre potraviny určené na súkromnú domácu konzumáciu a pre výrobcov malého množstva nespracovaných potravín pre miestne maloobchody, ako sú farmári, lovci a rybári. Platné flexibilné pravidlá vedenia záznamov nerozlišujú veľkosť spoločností. Dovoľte mi, aby som to v záujmu zrozumiteľnosti vysvetlil: malý obchod na rohu, kde si v Bruseli môžete kúpiť jedlo o 10. hodine v noci, musí splniť rovnaké nariadenia ako gigantické reťazce supermarketov. Moja otázka znie: Je to spravodlivé?
<P>
Vzhľadom na povahu obchodných operácií je samozrejmé, že tieto veľmi zložité a vyčerpávajúce predpisy ľahko splnia veľké spoločnosti, ale nie mikropodniky. Pri formálnom využití systému HACCP musí výrobca podstúpiť analýzu rizík. To môže byť zložitá a náročná úloha vyžadujúca účasť experta. V záujme zníženia záťaže spojenej s takouto analýzou už dnes nariadenie povoľuje malým podnikom, aby využívali pokyny pre osvedčené postupy, ktoré boli stanovené pre príslušný sektor. Už teraz v niektorých štátoch existujú pre pekárne, pivovary, mäsiarstva a reštaurácie, ale nie sú všade.
<P>
Jedným cieľom návrhu Komisie je zabezpečiť, aby sa pravidla možných oslobodení, ktoré už v zásade stanovuje nariadenie, a sprievodné odporúčania, používali efektívne. Čo to znamená v praxi? To nás privádza k podstate veci. Ak počas prvej fázy procesu HACCP podnikateľ v potravinárstve preukáže, že nemá žiadne riziká, ktorým je nutné predchádzať alebo ich odstrániť či zmierniť, alebo že zistené riziká sa dostatočne a pravidelne kontrolujú formou plnenia všeobecných a konkrétnych požiadaviek na hygienu potravín, potom by tento podnikateľ mal byť oslobodený od všetkých ostatných požiadaviek nariadenia HACCP. Stručne povedané: táto flexibilita je už podľa platnej smernice dostupná, ale neaplikuje sa vo všetkých členských štátoch. Návrh Komisie sa preto predkladá ako urýchlené opatrenie v rámci Akčného programu na znižovanie administratívnej záťaže v Európskej únii. Návrh sa stretol s miernym odporom v Rade a v niektorých členských štátoch. Som si toho vedomý. Tieto členské štáty zrejme neprikladajú taký význam znižovaniu administratívnej záťaže a nákladov na byrokraciu - najmä pre svoje malé a stredné podniky - akú mu prikladá Komisia a Európsky parlament.
<P>
Získali sme však dojem, že doteraz sa v týchto členských štátoch viedla diskusia len medzi štátnymi úradníkmi; zdá sa, že ich politici sa touto otázkou ešte nezaoberali. Podľa môjho názoru by politici členských štátov, ktorých štátni úradníci s návrhom nesúhlasia, nedokázali verejnosti zdôvodniť, prečo sa ich štáty bránia návrhu Komisie, ktorý by zjednodušil život stotisícom mikropodnikov a malých podnikov. V tejto chvíli sa častý argument proti Bruselu - tomu "byrokratickému netvorovi", ktorý je údajne odhodlaný riadiť a obmedzovať všetky stránky života - prejaví len ako propaganda a zrúti sa: ukáže sa, kto je v skutočnosti zodpovedný za nadmernú byrokraciu.
<P>
Z pohľadu Komisie je tento odpor poľutovaniahodný, pretože uvedený návrh tvorí dôležitý, podstatný a symbolický prvok nášho Akčného programu na znižovanie administratívnej záťaže v Európskej únii. Som veľmi vďačný pánovi Schnellhardtovi za jeho správu a aktívnu podporu. Vyzývam vás všetkých, aby ste ju podporili, pretože som presvedčený, že jasný politický signál z Parlamentu, aký by mohol byť dnes vyslaný, vytvorí potrebnú politickú silu aj v Rade a zabezpečí prijatie návrhu.
<SPEAKER ID="050" NAME="Horst Schnellhardt">
spravodajca. - (DE) Vážený pán predsedajúci, pán komisár, dámy a páni, touto správou prispievame ku znižovaniu byrokracie. Podarilo sa nám vysvetliť, že je (a malo by byť) možné zľahčiť záťaž spojenú s uplatňovaním kritérií nariadenia HACCP, najmä pre malé podniky, pričom sa neznížia ani neohrozia naše prísne hygienické normy.
<P>
Prioritou je - ako už povedal pán komisár - znížiť záťaž spojenú s vedením záznamov. Len by som vám rád pripomenul, že tieto možnosti už boli dostupné v balíčku o hygiene, ktorý nadobudol účinnosť v roku 2006. Zaregistrovali sme však, že následkom tejto zmeny paradigmy v oblasti hygieny nastali problémy s realizáciou.
<P>
Parlament a Komisia si vždy kládli za cieľ ochraňovať diverzitu výroby potravín v 27 štátoch Európskej únie. Je jedine správne, aby napríklad malé mäsiarstva mali šancu fungovať aj v budúcnosti. Z informácií, ktoré sme dostali z rôznych štátov, vychádza najavo, že v niektorých regiónoch je pre niektoré malé firmy stále ťažšie prežiť. Je preto potrebné zamerať sa na to, aby sme vydávali flexibilné nariadenia a pomáhali ich uplatňovať. Toto - a nič iného - je vec, ktorú sme v tejto správe chceli jasne a jednoznačne zdôrazniť.
<P>
Udržiavanie flexibility znamená, že sa o zameraní na malé a stredné podniky zmieňujeme len v bodoch dôvodovej správy. Vďaka tomu je možné, aby napríklad spoločnosti, ktoré nemajú 10, ale 11 zamestnancov, využívali priaznivé podmienky a mohli žiadať o uľahčenie administratívnej záťaže: samozrejme za predpokladu, že môžu dokázať, že neexistujú žiadne riziká alebo že sa dostatočne a pravidelne kontrolujú. Správa tiež zdôrazňuje, že podnikateľ v oblasti potravinárstva je zodpovedný za zabezpečenie dôkazov, že neexistujú žiadne riziká, ktorým je potrebné predchádzať alebo ich odstrániť či zmierniť alebo že zistené riziká sa dostatočne a pravidelne kontrolujú uplatňovaním všeobecných a konkrétnych požiadaviek na hygienu potravín.
<P>
V roku 2006 sme prijali balíček o hygiene, ktorý sa používa vo všetkých 27 štátoch EÚ. Preto nedokážem pochopiť pozmeňovací návrh predložený pani Corbeyovou, ktorý udáva, že by malo byť záležitosťou členských štátov, či povolia zmierňovanie záťaže pri uplatňovaní HACCP. Tak by vznikli nové scenáre subsidiarity, čoho sme sa práve snažili vyvarovať prostredníctvom nariadenia; t. j. nechceme žiadne narušenie súťaže. Prijatie pozmeňovacieho návrhu pani Corbeyovej by tiež bolo v rozpore so zámermi samotného nariadenia: inými slovami, nariadenie by si protirečilo. A to rozhodne nechceme dosiahnuť!
<P>
Text prijatý vo výbore je nepochybne prijateľný, ale zjavne bráni možnosti zmiernenia záťaže malým a stredným podnikom. Výrazná účasť úradov je taktiež v rozpore so zásadami nariadenia. V nariadeniach je úplne jasne povedané, že potravinárske podniky majú zodpovednosť za udržiavanie dobrých hygienických postupov a že musia zabezpečiť dôkaz, že kontrolujú všetky riziká.
<P>
Objavili sa opakované námietky, že na rok 2009 sa chystá preskúmanie nariadenia a teraz teda nie sú potrebné žiadne nové opatrenia. S týmto názorom nesúhlasím. Do roku 2009 musia mať všetky potravinárske spoločnosti licenciu. Pri tomto procese udeľovania licencií sa pravdepodobne vynorí celý rad problémov. To vyvolá diskusiu a pravdepodobne ohrozí existenciu napríklad malých mäsiarstiev, o ktorých som sa už zmienil. V skutočnosti to bol počiatočný bod, ktorý bol základom pre zámer Komisie predložiť tento návrh. Preto je veľmi dôležité, aby Európsky parlament vyslal jasný signál o zámere stanovenom v príslušnom nariadení. Tento signál sa vysiela najmä potravinárskym spoločnostiam a regulačným orgánom.
<P>
Európsky parlament má slušné výsledky pri znižovaní byrokracie a mal by v nich pokračovať tým, že schváli tieto správne predpisy.
<SPEAKER ID="051" NAME="Marie Panayotopoulos-Cassiotou" LANGUAGE="EL">
Vážený pán predsedajúci, odvažujem sa povedať, že nevyužijem celé dve minúty. Rada by som len poukázala na to, že Výbor pre právne veci po preskúmaní právnych zásad zistil, že právnym základom pre prvú časť je článok 95 a pre druhú časť sú to články 95 a 175.
<P>
Názor Výboru pre právne veci sa zohľadní pri hodnotení rozhodnutia.
<SPEAKER ID="052" NAME="Péter Olajos">
v mene skupiny PPE-DE. - (HU) Ďakujem vám, pán predsedajúci. Pre európskych občanov 21. storočia má zdravie a konzumácia kvalitných potravín prvoradý význam. Našou úlohou ako poslancov EP je zabezpečiť túto kvalitu, ale na to potrebujeme právne predpisy a postupy, ako je nariadenie HACCP, aby sme mohli brániť záujmy spotrebiteľov.
<P>
Rovnako dôležité je, aby sme nepreháňali a neriadili životy nadmerne, pretože tak by sme neslúžili kvalite života, ale byrokracii. Podľa môjho názoru prítomné kompromisné odporúčanie mieri správnym smerom. Doterajšie skúsenosti nám ukazujú, že platné predpisy nariadenia HACCP sú v mnohých prípadoch zbytočne prísne. Navyše sa nemôžu vždy použiť v sektore pohostinstva a hotelov, pretože stanovujú podmienky a pracovné postupy potravinárskeho priemyslu.
<P>
Napriek tomu nové členské štáty vrátane Maďarska uplatňujú pravidlá nariadenia HACCP úplne, ba aj nad rámec. Naše spoločnosti tým trpia, niektoré z nich opustili svoje tradície a postupy, ktoré sú stovky rokov staré, ale to nemôže byť náš cieľ, a preto je potrebné urobiť zmeny.
<P>
Predovšetkým je potrebné zdôrazniť, že reštaurácie nie sú výrobne potravín, takže od nich nemusíme vyžadovať, aby sa riadili rovnakými pravidlami, pretože to narušuje kvalitu a tradície. Nezabudnime, že skôr ako nariadenie HACCP existovali michelinské hviezdičky. Musíme znížiť prehnané množstvo administratívnych povinností. Podporujem názor, že oslobodenie od pravidiel nariadenia HACCP by sa malo tykať len mikropodnikov a malých a stredných podnikov, ktoré sú schopné kontrolovať hygienu potravín.
<P>
Mrzí ma, že zatiaľ čo mikropodniky sú zdaniteľné, oslobodenie malých a stredných podnikov je v texte skryté. Je dôležité to jasne stanoviť a prehlásiť. A napokon, systém musí byť flexibilnejší, než je teraz. Zodpovedné vnútroštátne úrady by mali rozhodovať tak, ako velí zdravý rozum v jednotlivých prípadoch. Rád by som pánovi spravodajcovi gratuloval k jeho správe.
<SPEAKER ID="053" NAME="Dorette Corbey" LANGUAGE="NL">
Vážený pán predsedajúci, pán komisár, dámy a páni, kto by nechcel lepšie predpisy? Naša skupina si veľmi cení úsilie pána komisára Verheugena znížiť nadbytočnú byrokraciu. Musíme urobiť všetko, čím môžeme pomôcť malým a stredným podnikom. Zaoberala som sa jeho návrhmi týkajúcimi sa hygieny potravín a uskutočnila prieskumy v Holandsku. Moji kolegovia robia to isté vo svojich krajinách. Ako sa darí pekárom, mäsiarom a malým obchodom v celej Európe?
<P>
Už sme počuli o švédskom probléme s kúskami koláčov, ktoré sa podávajú v zadnej časti kostola. Z Holandska prišli sťažnosti na pravidlá, ktorými sa musia riadiť divadlá a kiná. Ukázalo sa, že príčinou problémov v oboch týchto štátoch neboli zákony o hygiene. Prišli aj iné správy: z malých obchodov v Spojenom kráľovstve, ktoré sa v ostatných dvoch rokoch veľmi snažili uplatňovať zásady nariadenia HACCP a boli hrdé, že to dokázali. Mal by teraz Parlament prehlásiť, že to všetko nie je nutné?
<P>
To nás privádza k ďalšiemu bodu. V našom poslednom volebnom období sme tvrdo pracovali na reforme všeobecného potravinového práva. Museli sme ju vypracovať kvôli nedostatkom v bezpečnosti potravín a niekoľkým veľkým potravinovým škandálom. Podstatou všeobecného potravinového práva je, že zodpovednosť za bezpečnosť potravín nesie výrobca. Verejní činitelia majú kontrolnú úlohu. Tomuto rozdeleniu úloh sa vyhýbame, keď spoločnosti dostanú oslobodenie na základe analýzy rizík, pretože by to znamenalo, že zodpovednosť na seba znovu preberá vláda, a to by bol krok späť. Je to taktiež zbytočný krok, pretože sa musí vysvetliť, že uplatňovanie sa v skutočnosti vo väčšine členských štátov veľmi dobre darí. Malé podniky v európskych členských štátoch si už dali svoje prevádzky do poriadku a fungujú v súlade s prakticky realizovateľnými hygienickými pravidlami.
<P>
Nemali by sme zabudnúť na dve veci. Po prvé, všeobecné potravinové právo, ktoré dnes chceme pozmeniť, nahradilo celý rad pravidiel. Aj v roku 2004 Parlament a bezpochyby tiež skupina PSE obhajovali boj s nadmernou byrokraciou. Malé spoločnosti sa môžu dožadovať flexibility podľa platných pravidiel. Druhým bodom je, že na rok 2009 je naplánovaná reforma. Ak existujú závažné problémy, môžu sa riešiť v roku 2009, teda na budúci rok. Jednoducho povedané, naša skupina nie je presvedčená o potrebe rýchlej realizácie zmien v tejto chvíli, bez dôkladného zhodnotenia.
<P>
Nechceme však nechať malé podniky bez pomoci, a preto sme tiež predložili pozmeňovací návrh, ktorý ponecháva rozhodnutie na členských štátoch. Keby mali v niektorom z členských štátov nastať problémy, štát môže sám rozhodnúť o povolení oslobodenia. To je, vážený pán Schnellhardt, úplne v súlade s nariadením, ba čo viac, je to veľmi pragmatické a tiež veľmi jednoduché. Preto vás žiadam, aby ste podporili pozmeňovací návrh 12.
<SPEAKER ID="054" NAME="Marios Matsakis">
v mene skupiny ALDE. - Vážený pán predsedajúci, taktiež by som rád poďakoval pánovi spravodajcovi za prácu, ktorú vynaložil na vytvorenie tejto správy.
<P>
Tento návrh má za ciel znížiť administratívnu záťaž v podnikoch, ktoré majú niečo spoločné s potravinami. Presnejšie povedané: ide o oslobodenie mikropodnikov od základných procedurálnych záväzkov nariadenia HACCP, ale samozrejme bez akéhokoľvek ohrozenia hygieny potravín a zdravotnej bezpečnosti spotrebiteľov. To sa považovalo za nevyhnutné, pretože na spoločnosti s menej než 10 zamestnancami, ktorých činnosť spočíva predovšetkým v predaji potravín priamo koncovému spotrebiteľovi, najviac dopadá ťarcha byrokratických záväzkov vyplývajúcich z nariadenia HACCP, čo v mnohých prípadoch končí ich nevyhnutným krachom.
<P>
Takýto cieľ je úplne v súlade s naším želaním podporovať malé podniky v ich neľútostnom a vo väčšine prípadov nerovnom boji o prežitie proti veľkým spoločnostiam. Počas našich diskusií sa chvíľami zdalo, že pán spravodajca ani Rada s nami tento cieľ nezdieľajú. Pochopil som, že ich predstava je - a to pravdepodobne ešte aj teraz - poskytovať oslobodenie a flexibilitu rovnomerne všetkým spoločnostiam, veľkým aj malým. To sa na prvý pohľad a teoreticky môže javiť ako správne, ale v praxi je to značne nespravodlivé k malým spoločnostiam a jasne to marí účel tohto predpisu, ktorým je samozrejme pomôcť mikropodnikom.
<P>
Niekto by mohol namietať, že ide o uprednostňovanie jednej strany a nespravodlivú súťaž. Z výlučne právne formalistického a veľmi zjednodušujúceho hľadiska môže mať pravdu, ale z hľadiska spravodlivosti a dlhodobého plánovania to je to isté, ako keď postavíte do ringu dvojmetrového šampióna a meter vysoké dieťa dáte im úplne rovnaké pravidlá. Našou filozofiou je, že za určitých okolností potrebujú menší a slabší prednostnú pomoc. V opačnom prípade sa z vnútorného trhu stane smrtiaci rybník, kde veľké ryby požerú malé a potom pravdepodobne seba navzájom. Tým sa bude riadiť náš postoj pri hlasovaní. Vyzývam vás, aby ste hlasovali v prospech malých európskych podnikov.
<SPEAKER ID="055" NAME="Leopold Józef Rutowicz">
v mene skupiny UEN. - (PL) Vážený pán predsedajúci, správa pána Schnellhardta obsahuje mnoho dôležitých pozmeňovacích návrhov k návrhu Komisie. Niektoré z nich sa zaoberajú rozdielmi medzi nariadením č. 852 Európskeho parlamentu a Rady týkajúcim sa hygieny potravín a nariadením č. 11. Návrh sa týka väčšej flexibility zo strany príslušných orgánov, ktoré sa zaoberajú hygienou potravín a zjednodušením postupov. Obe tieto otázky sú mimoriadne dôležité pre malé podniky pôsobiace na miestnych a regionálnych trhoch.
<P>
Vykonávanie nariadení bude vyžadovať spoluprácu medzi dozornými orgánmi na rôznych úrovniach trhu, nepretržitú kontrolu trhu a primeranú podporu zo strany Komisie, napríklad v oblasti výmeny osvedčených postupov. Po prijatí pozmeňovacích návrhov pána spravodajcu bude mať toto nariadenie priaznivý vplyv na trh, a preto ho podporujeme.
<SPEAKER ID="056" NAME="Kartika Tamara Liotard">
v mene skupiny GUE/NGL. - (NL) Vážený pán predsedajúci, Európania majú právo na bezpečné potraviny. Domnievam sa, že to by vždy malo byť hlavnou myšlienkou takýchto rozpráv a hlavným predpokladom európskej politiky. Samozrejme je taktiež dôležité zabezpečiť, aby občanom stálo v ceste čo najmenej zbytočných byrokratických pravidiel, ale platné pravidlá už umožňujú, aby mikropodniky boli oslobodené od väčšiny komplikovaných administratívnych požiadaviek v oblasti hygieny. Kaviarne v kultúrnych centrách či stánky s nealkoholickými nápojmi nie sú ohrozené a ostatné podniky by sa jednoducho mali starať o dodržiavanie hygieny. Preto nie je nutné povoľovať nové oslobodenia okrem malých mikropodnikov a nie je vôbec rozumné rozširovať počet výnimočných prípadov či vytvárať menej jasné pravidlá, čo pán spravodajca v niektorých bodoch zjavne navrhuje. Rovnako ako spotrebiteľské organizácie by som dôrazne odporúčala hlasovať proti.
<SPEAKER ID="057" NAME="Irena Belohorská" AFFILIATION="NI">
(SK) Ďakujem aj spravodajcovi pánu Schnellhardtovi za správu, ktorá obsahuje dve tak odlišné témy, na ktoré sa uplatňuje rôzny proces. A keďže na hygienu potravín sa uplatňuje spolurozhodovací proces, bude tento nevyhnutne brzdiť oblasť cien a podmienok v doprave, kde máme len proces konzultácie. Súhlasím s podmienkou, že požiadavky na bezpečnosť potravín musia byť v členských štátoch rovnaké, respektíve nie príliš odlišné. Tu sa však stretávame aj s otázkou dovozu z tretích krajín do Európskej únie, kde sú tieto potraviny plné pesticídov. Máme znečistené životné prostredie, ktoré negatívne vplýva na ľudské zdravie. Preto je potrebné vyvinúť všetku snahu na to, aby sme zabránili zhoršovaniu zdravia kvôli závadným potravinám.
<P>
Musíme začať vyšetrovať potraviny, ich zložky a suroviny živočíšneho a rastlinného pôvodu na zdravotnú nezávadnosť, hygienickú bezchybnosť a biologickú hodnotu, ako aj na identifikáciu, respektíve možné falšovanie. Musí sa vykonávať analýza cudzorodých látok v potravinách a zamerať sa na dennodennú spotrebu, nie len ako napríklad na ftaláty v hračkách, ktoré teda nie sú až tak denne užívané všetkými. Slovenskí výrobcovia sa často krát stretávajú s ohľadom kritiky ohľadom hygieny potravín. Musím upozorniť na to, že Slovensko má oveľa prísnejšie normy na potraviny ako stará pätnástka.
<SPEAKER ID="058" NAME="Frieda Brepoels" AFFILIATION="PPE-DE">
- (NL) Vážený pán predsedajúci, dámy a páni, tiež chcem poďakovať pánovi spravodajcovi za skvelú spoluprácu: na prvý pohľad sa to javí ako jednoduchá záležitosť, ale keď počúvame kolegov poslancov, zisťujeme, že to tak rozhodne nie je. Každému by malo byť zrejmé, že každý podnik sa samozrejme musí snažiť zaručiť čo najlepšiu hygienu, ale spôsob, ako sa to dosiahne, nemusí byť v každom podniku rovnaký. Domnievam sa, že je nevyhnutne potrebné, aby zodpovedné úrady v jednotlivých členských štátoch skutočne využívali flexibilitu, ktorú zabezpečuje platné nariadenie, a oslobodzovali niektoré potravinárske firmy od veľmi komplikovaného postupu nariadenia HACCP, samozrejme pod podmienkou, že sa dajú dokázať a zaručiť rovnaké hygienické štandardy. Domnievam sa, že je veľmi dobre možné dosiahnuť to dodržiavaním správnych hygienických návykov založených na odborových návodoch, ako sú tie, ktoré už v niektorých štátoch vypracovali.
<P>
Rada by som však požiadala pána komisára - keby ma mohol chvíľu počúvať, vidím, že hovorí s pánom spravodajcom -, či by mohol bližšie vysvetliť niekoľko bodov. Povedal, že nariadenie sa vzťahuje na všetky potravinárske spoločnosti bez ohľadu na ich veľkosť. Napriek tomu by som od neho rada počula, či sa naozaj nazdáva, že táto správa poskytuje viac flexibility viacerým spoločnostiam, nielen mikropodnikom.
<P>
Po druhé pán komisár práve povedal, že na členské štáty nebude uvalená žiadna ďalšia záťaž, ale môže byť ďalšia záťaž uvalená na podniky. Preto by som veľmi rada počula, či dôkaz, ktorý spoločnosti musia poskytnúť, môže naozaj stáť na odborových návodoch, takže to pre spoločnosti nebude znamenať ďalšiu byrokraciu.
<SPEAKER ID="059" NAME="Silvia-Adriana Ţicău" AFFILIATION="PSE">
(RO) Správa načrtáva nutnosť zníženia byrokracie v dvoch oblastiach.
<P>
Nariadenie č. 11 o odstránení diskriminácie v oblasti prepravných sadzieb a podmienok vyžaduje, aby dopravcovia vlastnili prepravný doklad, ktorý by mal okrem iného obsahovať vzdialenosti, trasy a miesta prechodu hraníc. Na poli dopravy návrh usiluje o zmiernenie niektorých požiadaviek predkladať prepravné štatistiky.
<P>
So zreteľom na nariadenie (ES) č. 852/2004 o hygiene potravín by som rada podporila pozmeňovací návrh predložený európskou skupinou socialistov, podľa ktorého bude zodpovedným orgánom povolené udeľovať hospodárskym subjektom v potravinárskom odvetví oslobodenie od uplatňovania jedného alebo niekoľkých uložených opatrení, ak sú tieto orgány schopné dokázať, že neexistujú žiadne riziká, ktorým je potrebné predchádzať, alebo že všetky zistené riziká sú dostatočne a pravidelne kontrolované na základe všeobecných alebo špecifických požiadaviek na hygienu potravín. To sa vzťahuje na pekárne, mäsiarstva, obchody s ovocím a zeleninou a najmä na trhové stánky.
<SPEAKER ID="060" NAME="Holger Krahmer" AFFILIATION="ALDE">
(DE) Vážený pán predsedajúci, dámy a páni, potraviny a hygiena spolu súvisia; o tom nie sú žiadne pochyby. Každý niekde v živote zjedol niečo, čo bolo "staré". Na druhú stranu prílišná opatrnosť a nadmerne prísny dohľad nezabezpečí hojnosť potravín, ktoré spĺňajú hygienické normy. Drobný výrobca s väčšou pravdepodobnosťou zatvorí svoj obchod, pretože si nemôže dovoliť platiť ďalších pracovníkov, ktorí by mu namiesto pečenia chleba vypĺňali formuláre. Môj hostiteľ, ktorý mi naservíruje pečivo, nemusí viesť záznamy o tom, či otrel pult a umyl riad. Napokon, keby tieto základné opatrenia nerobil, nemal by žiadnych zákazníkov. Deje sa to, že zo zodpovedného zákonodarstva sa stáva regulačná horlivosť, ktorá prináša viac škody ako úžitku. Preto v plnej miere súhlasím s odľahčením administratívnej záťaže pre spoločnosti, najmä mikropodniky, ktoré sa s touto záťažou vyrovnávajú horšie ako veľké korporácie.
<P>
Bol by som rád, keby si toto hlbšie uvedomenie dôsledkov pre mikropodniky prenieslo aj do ďalších oblastí zákonodarstva, o ktorých tu v snemovni tiež diskutujeme, najmä do oblasti ochrany životného prostredia a spotrebiteľov.
<SPEAKER ID="061" NAME="Andreas Mölzer" AFFILIATION="NI">
(DE) Vážený pán predsedajúci, zvolili sme systém, v ktorom každý podnik, ktorý vyrába, spracováva a predáva potraviny, musí nepretržite a dôsledne kontrolovať a dokumentovať každý krok svojej prevádzky.
<P>
Lenže zatiaľ čo tu sedíme a diskutujeme, či je zabezpečená hygiena potravín, dôveru spotrebiteľov podrýva BSE a škandály so skazeným mäsom, pančovaným olivovým olejom a vínom obsahujúcim glycerín. Skutočnosť, že do EÚ prúdi stále viac geneticky upravených potravín napriek tomu, že ich 70 % obyvateľov Európy odmieta, dôveru ľudí tiež príliš nepovzbudí. Preto si dnešné rozhodnutie musíme dôkladne premyslieť a zabezpečiť, aby zdravie našich občanov nebolo obetované podliezaním potravinárskym firmám pred samitom EÚ-USA.
<P>
Nemôžeme od našich vlastných výrobcov vyžadovať, aby vyhoveli prísnejším pravidlám, a pritom povoľovať dovoz potravín, ktoré sa nevyrábajú podľa rovnako prísnych noriem, pretože to vedie ku zvýhodňovaniu v oblasti cien a konkurencieschopnosti. Potom aj domáci výrobcovia začnú požadovať oslobodenie, a to úplne oprávnene.
<SPEAKER ID="062" NAME="Avril Doyle" AFFILIATION="PPE-DE">
Vážený pán predsedajúci, účelom tohto návrhu je zníženie administratívnej záťaže pre malé podniky. Návrh pochádza od GR Podnikanie a priemysel ako súčasť iniciatívy zameranej na zlepšovanie právnych predpisov. Hoci sa mi myšlienka znižovania administratívnej záťaže veľmi páči, domnievam sa, že tento návrh žiaľbohu nebol zo začiatku jasne vymedzený (pán Schnellhardt ho veľmi dobre pozmenil), pretože umožňoval niektorým podnikom, napr. mobilným predajniam potravín alebo garážovým maloobchodom (dve kategórie podnikov, ktoré je potrebné posudzovať podľa hygienických pravidiel) znižovať mieru uplatňovania všetkých hygienických pravidiel.
<P>
Samotné nariadenie poskytuje právomoc povoliť podnikom, ktoré nemusia uplatňovať úplný režim HACCP, aby s povolením zodpovedných úradov uplatnenie obmedzili. Zdá sa, že problém spočíva v tom, že správy v niektorých členských štátoch nevyužívajú svoju právomoc a v niektorých regiónoch EÚ sa od malých cukrární a cirkevných stánkov vyžaduje úplné uplatňovanie pravidiel nariadenia HACCP.
<P>
Podľa môjho názoru nepredstavujú problém samotné predpisy, ale uplatňovanie pôvodných predpisov.
<SPEAKER ID="063" NAME="Csaba Sándor Tabajdi" AFFILIATION="PSE">
(HU) Som presvedčený, že úsilie pána Verheugena pomôcť malým a stredným podnikom by sa malo v plnej miere podporiť, a rád by som tiež poďakoval pánovi Schnellhardtovi. Bezpečnosť potravín má v Európskej únii zásadný význam, ale mali by sme ju kontrolovať citlivo a racionálne.
<P>
Ľudia majú často pocit, že prílišný dohľad zo strany EÚ pomáha nadnárodným spoločnostiam, ale nepomáha malým a stredným podnikom. Pán Verheugen má pravdu, keď hovorí, že vnútroštátne kontrolné úrady naďalej vyostrujú situáciu, a v Maďarsku taktiež zbytočne skúmajú malé a stredné potravinárske prevádzky a prehnane horlivo nútia podniky plniť predpisy, pričom si nedovolia výraznejšie zakročiť proti nadnárodným spoločnostiam, ktoré majú väčšiu lobingovú silu.
<P>
Táto správa bohužiaľ už nepodporí malé dedinské bitúnky a pekárne, ktoré boli nútené zastaviť výrobu v dôsledku nepochopiteľne prehnanej regulácie, ale domnievam sa, že by sme ju mali bezvýhradne podporovať.
<SPEAKER ID="064" NAME="Ewa Tomaszewska" AFFILIATION="UEN">
(PL) Vážený pán predsedajúci, ja návrh Komisie podporujem. Znižovanie byrokratickej záťaže malým podnikom, malým obchodom a poskytovateľom služieb umožní prežiť väčšiemu množstvu týchto subjektov. Nariadenie je teda v záujme drobných podnikateľov, ich zamestnancov a zákazníkov. Ak preto nie sú porušené kritériá systému HACCP a ak sa pri výrobe potravín a pri poskytovaní služieb v tejto oblasti dodržuje hygiena, vyplatí sa pomáhať drobným pekárom, cukrárom, mäsiarom, predajcom ovocia a zeleniny a malým kaviarňam, ktoré často bývajú rodinnými podnikmi. Účinok týchto právnych zmien by sa však mal následne monitorovať. Pánovi spravodajcovi blahoželám.
<SPEAKER ID="065" NAME="Christa Klaß" AFFILIATION="PPE-DE">
(DE) Vážený pán predsedajúci, pán komisár, nehovoríme tu o tom, či chceme viac alebo menej hygieny. Hovoríme o uľahčení záťaže a znížení byrokracie pre malé a stredné podniky. Otázka, ktorú musíme znovu riešiť, je teda nasledujúca: sú pravidlá HACCP vhodné a nevyhnutné v každom prípade a v každej spoločnosti, či je malá alebo veľká a bez ohľadu na to, kto je za vec zodpovedný?
<P>
V prípade spoločností, ktoré sa zaoberajú predovšetkým priamym predajom potravín koncovému spotrebiteľovi - ako sú pekárstva, mäsiarstva, potravinové obchody a trhové stánky a kaviarne prevádzkované priamo poľnohospodármi, vinotéky a sezónne vinárske pohostinstvá v blízkosti viníc, kde zákazníci poznajú majiteľa alebo vedúceho a môžu sa s ním osobne stretnúť - bezpochyby musíme uplatňovať iné kritéria než pri veľkých korporáciách.
<P>
To prináša odstránenie byrokracie a tiež zodpovednosť. Domnievam sa, že tu by sme rozhodne mali využiť zásadu subsidiarity, nie však vyžadovaním možnosti zaviesť v jednotlivých členských štátoch výrazne odlišné požiadavky. Z hľadiska súťaže musíme mať rovné podmienky. Preto podporujem návrh Komisie a správu pána Schnellhardta.
<SPEAKER ID="066" NAME="Pierre Pribetich" AFFILIATION="PSE">
(FR) Vážený pán predsedajúci, nikto nepopiera, že je potrebné, aby sme zaviedli postup založený na zásadách analýzy rizík a rozhodujúcich kontrolných bodoch. Všetci vítajú skutočnosť, že na úrovni Spoločenstva Európska únia navrhuje tvárnu legislatívu o potravinách v záujme zabezpečenia najvyššej možnej úrovne bezpečnosti potravín pre našich spoluobčanov. Musíme však znížiť objem nezmyselnej byrokracie, najmä pre malé podniky a mikropodniky, a zabezpečiť účinnosť bez toho, aby sme bránili splneniu cieľov, ktoré sme si v súvislosti s potravinami stanovili.
<P>
Potrebujeme podliehať zdravotnej a regulačnej fóbii? Rozhodne nie.
<P>
Ako zástupca regiónu Bourgogne-Franche Comté v Parlamente poznám metódy používané v malých podnikoch a mikropodnikoch pri výrobe všetkých syrov v tomto regióne . Baktérie sú pri výrobe syra nevyhnutne potrebné. Po pridaní do pasterizovaného mlieka (u niektorých syrov) zabezpečujú, že tieto výrobky spĺňajú najvyššie normy bezpečnosti potravín. Zvýšenie objemu regulačných postupov by oslabilo malé podniky a mikropodniky.
<P>
Preto vyzývam Parlament, aby prijal pozmeňovací návrh 12, ktorý zjednodušuje túto flexibilitu. Pokiaľ ide o rešpektovanie kultúrnej rozmanitosti, domnievam sa, že je potrebné...
<P>
(predsedajúci prerušil rečníka)
<SPEAKER ID="067" NAME="Günter Verheugen">
člen Komisie. - (DE) Vážený pán predsedajúci, dámy a páni, dovoľte mi, aby som to ešte raz uviedol na pravú mieru. Nejde tu o zmenu platných pravidiel hygieny potravín. Tieto pravidlá sa nebudú meniť, ani v najmenšom, a nikto nebude žiadnym spôsobom oslobodený. Rovnako ako teraz budú aj v budúcnosti všetci povinní splniť naše hygienické pravidlá Dnes hovoríme o niečom úplne inom. Hovoríme o tom, či by sa extrémne komplikované a byrokratické podmienky, ktoré v súčasnosti máme, mali uplatňovať na všetky podniky, ak sú v prvom štádiu procesu schopné dokázať, že nenesú absolútne žiadne riziko alebo že tieto riziká podliehajú dostatočnej kontrole. To je účelom tohto návrhu.
<P>
Aby som zodpovedal svoju otázku: návrh sa týka len tých podnikov, ktoré môžu v úplne prvej fáze preukázať, že neexistujú žiadne riziká pre hygienu potravín alebo že tieto riziká podliehajú dostatočnej kontrole. Táto podmienka samozrejme bude mať vplyv najmä na malé a stredné podniky a najmä na mikropodniky, pre ktoré bude jednoduché dodať nevyhnutný dôkaz. Návrh nebude znamenať ďalšiu záťaž pre úrady, ak nebude prijatý pozmeňovací návrh pána Corbetta, ktorý by znamenal, že by sa úrady museli zúčastniť každej fázy postupu. V tom prípade by sme mali väčšiu administratívnu záťaž.
<P>
Rád by som vás požiadal o podporu návrhu pána spravodajcu. Skutočne pôvodný návrh Komisie vylepšil. Je úplne jasné, čo sa snažíme dosiahnuť: platný zákon sa v súčasnosti používa spôsobom, ktorý nezodpovedá pôvodnému zámeru zákonodarcov. Dnešným pozmeňovacím návrhom zaistíme, že sa právo bude aplikovať v súlade s pôvodným zámerom zákonodarcu.
<P>
podpredseda Komisie. - Príloha - Postoj Komisie
<P>
Komisia zdôrazňuje, že pozmeňovací návrh nariadenia HACCP neoslabuje platné požiadavky na hygienu potravín. Prispieva len k väčšej jasnosti nariadenia, a teda aj k účinnejšiemu využívaniu platných podmienok flexibility nariadenia vzhľadom na požiadavky na predkladanie správ.
<P>
Platné podmienky flexibility vo vzťahu k požiadavkám na predkladanie správ nerozlišujú medzi rôznymi veľkosťami spoločností. Vzhľadom na povahu prevádzok veľkých potravinárskych podnikov je však menej pravdepodobné, že sa tieto podmienky budú aplikovať v prípade väčších spoločností. Preto je pozmeňovací návrh pravdepodobne najprospešnejší pre malé a stredné podniky. Navrhovaný nový bod to objasňuje.
<P>
Pozmeňovací návrh nevytvára žiadnu ďalšiu záťaž pre zodpovedné úrady, pretože zodpovednosť za predloženie dôkazov o splnení požiadaviek spočíva výhradne na prevádzkovateľoch potravinárskych podnikov.
<P>
Cieľom pozmeňovacieho návrhu je znížiť administratívnu záťaž spoločností pomocou účinnejšieho využívania platných podmienok flexibility na predkladanie správ.
<SPEAKER ID="069" NAME="Horst Schnellhardt">
spravodajca. - (DE) Vážený pán predsedajúci, dámy a páni, veľmi ma tešia rôzne príspevky do tejto rozpravy. Domnievam sa, že takmer všetky príspevky ozrejmili jednu vec: želáme si obmedziť byrokraciu a uľahčiť záťaž malým a stredným podnikom v Európe pokiaľ ide o pravidlá nariadenia HACCP.
<P>
Teraz je na nás, aby sme toto želanie vyjadrili hlasovaním v prospech správnych pozmeňovacích návrhov, čo znamená pozmeňovacieho návrhu 10, ktorý sme odsúhlasili s Komisiou a zástupcami predsedníctva Rady. Tento pozmeňovací návrh jasne a jednoznačne stanovuje, čo chceme dosiahnuť.
<P>
Takto môžeme veľmi priamo pokročiť dopredu a pritom stavať na nariadeniach prijatých v roku 2006. Chceme dať úradom a samozrejme potravinárskym spoločnostiam postup, ktorý im umožňuje rýchlo reagovať. Ako som už upozornil vo svojom predchádzajúcom vystúpení, objavia sa problémy v súvislosti s udeľovaním licencií spoločnostiam do roku 2009.
<P>
Tu musíme vyslať jasný signál. Chceme znížiť byrokraciu a chceme udržať hygienické normy. Tie sa týmto návrhom neoslabujú. Domnievam sa, že to je signál, ktorý vyjadruje vôľu Parlamentu.
<SPEAKER ID="070" NAME="Predsedajúci">
Blahoželám vám k vašej skvelej práci, pán Schnellhardt.
<P>
Rozprava sa skončila.
<P>
Hlasovanie sa uskutoční o 11.00 hod.
<P>
Písomné vyhlásenia (článok 142)
<SPEAKER ID="071" NAME="Gyula Hegyi  " AFFILIATION="PSE">
písomne. - (HU) Úrady v Maďarsku vykonali kontroly, ktoré boli stanovené na toto leto a ktoré ukázali, že sa často vyskytujú problémy s príležitostnými predajcami, stánkami rýchleho občerstvenia a trhovými stánkami. Tieto javy sú známe i v iných štátoch. Súhlasím, že musíme zrušiť zbytočnú byrokraciu, najmä ak podmienky znemožňujú prevádzku malých podnikov. Ale zníženie rozsahu legislatívy nesmie znamenať oslabenie bezpečnosti potravín.
<P>
Na rozdiel od ostatných kontinentov sú predpisy o bezpečnosti potravín na jedinečnej, vynikajúcej úrovni. Môžu sa vyskytnúť nedostatky v ich realizácii, ale tieto problémy nie je nutné riešiť oslabením dohľadu. Z tohto dôvodu môžeme udeliť oslobodenie od nariadenia HACCP a sledovania hygieny Úniou len v tých prípadoch, keď sme si úplne istí, že tým nespôsobíme žiadnu škodu. Ako sa hovorí v Maďarsku: lepšie je strachovať sa než sa raz vydesiť.
