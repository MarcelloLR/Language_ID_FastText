<CHAPTER ID="018">
Legislatívny proces, ktorý sa týka 3. energetického balíka (rozprava) 
<SPEAKER ID="469" NAME="Predsedajúci">
Ďalším bodom programu je rozprava o otázke na ústne zodpovedanie pre Radu o pokračovaní a včasnom ukončení legislatívneho procesu týkajúceho sa 3. balíka opatrení v oblasti energetiky, ktorú predložili páni Hannes Swoboda, Reino Paasilinna, pani Eluned Morganová, páni Atanas Paparizov, Giles Chichester, Alejo Vidal-Quadras, Herbert Reul, pani Angelika Nieblerová a páni Gunnar Hökmark a Jerzy Buzek v mene Skupiny socialistov v Európskom parlamente a Skupiny Európskej ľudovej strany (kresťanských demokratov) a európskych demokratov - B6-0493/2008).
<SPEAKER ID="470" NAME="Atanas Paparizov">
autor. - Vážený pán predsedajúci, 18. júna a 9. júla 2008 prijal Európsky parlament v prvom čítaní legislatívne uznesenia o smerniciach a nariadeniach v rámci 3. balíka opatrení v oblasti energetiky. Balík opatrení má veľký význam pre vytvorenie európskeho vnútorného trhu s elektrickou energiou a plynom a pre zabezpečenie transparentného a jasného regulačného rámca pre investície do prenosových a prepravných sietí a na posilnenie regionálnej a celoeurópskej spolupráce. Na základe toho balík opatrení v oblasti energetiky významne prispieva k bezpečnosti zásobovania členských štátov EÚ energiou.
<P>
Jeho prijatie bude rovnako významným prínosom k úsiliu o zavedenie ambiciózneho legislatívneho balíka opatrení v oblasti energetiky a zmeny klímy. Som presvedčený, že Parlament ho zajtra prijme.
<P>
V tejto súvislosti by sme chceli požiadať francúzske predsedníctvo, aby nás informovalo o svojom zámere predložiť EP spoločnú pozíciu Rady, ktorá sa týka piatich legislatívnych návrhov. Tiež by sme privítali podrobné informácie o tom, aké kroky plánuje Rada, predovšetkým české predsedníctvo, v záujme pokračovania a včasného ukončenia legislatívneho procesu týkajúceho sa 3. balíka opatrení v oblasti energetiky.
<P>
Európsky parlament opakovane preukázal ochotu zapojiť sa do konštruktívneho dialógu s Radou. Na dôkaz svojej pripravenosti vypracovali spravodajcovia Európskeho parlamentu list adresovaný 17. júla pánovi ministrovi Borlooovi, v ktorom žiadame úradujúce predsedníctvo o začatie neformálnych rozhovorov medzi Radou a Parlamentom v období medzi všeobecnou politickou dohodou a oficiálnym oznámením spoločnej pozície Rady. Navyše sme povzbudili Radu, aby stanovila tento legislatívny balík za prioritu prostredníctvom neformálnych rozhovorov začatých už 28. septembra 2008, pretože sme boli presvedčení, že tento krok by poslúžil záujmom všetkých troch inštitúcií, francúzskeho predsedníctva a občanom EÚ vo všeobecnosti. Následne sme pri rôznych príležitostiach upozorňovali na potrebu začatia týchto aktuálnych rokovaní.
<P>
Rád by som zdôraznil uznesenie Európskeho parlamentu o výsledku zasadnutia Európskej rady, ktoré sa konalo 15. a 16. októbra 2008 v Bruseli, na ktorom sme vyzvali Radu, aby začala rokovania.
<P>
Po politickej dohode z 10. októbra navrhla predsedníčka Výboru pre priemysel, výskum a energetiku v liste zo 7. novembra, aby sa prvé stretnutie uskutočnilo formou neformálneho trojstranného rozhovoru ešte pred koncom tohto roka. Vyjadrujeme poľutovanie nad tým, že k spomínanému stretnutiu ešte nedošlo.
<P>
Pokiaľ ide o nás, sme pripravení začať trojstranný rozhovor s cieľom dosiahnuť medziinštitucionálnu dohodu ihneď, ako nám bude doručená spoločná pozícia Rady.
<P>
Na dnešnom stretnutí spravodajcov a zástupcov všetkých politických skupín, ktoré zorganizovala predsedníčka Výboru pre priemysel, výskum a energetiku pani Nieblerová, sme sa jednomyseľne zhodli navrhnúť čo najskorší začiatok trojstranného rozhovoru čo najskôr, pokiaľ možno v Štrasburgu v týždni od 12. januára 2009, vzhľadom na časovú tieseň. Dúfame, že české predsedníctvo bude môcť tento návrh prijať.
<P>
V tejto fáze si uvedomujeme, že spoločná pozícia Rady zahŕňa oblasti zásadnej politickej dôležitosti, akými sú oddelenie vlastníctva, doložka o tretích krajinách a vytvorenie rovnakých podmienok. Nezaoberá sa však otázkami predloženými Európskym parlamentom v prvom čítaní, akými sú významnejšia úloha regulačnej agentúry, ochrana spotrebiteľov, energetická chudoba atď. Dúfame, že o týchto dôležitých otázkach sa bude intenzívne diskutovať v januári a vo februári.
<P>
Dovoľte mi vyjadriť vieru, že Rada bude pohotovo a konštruktívne reagovať na otázky predložené Európskym parlamentom, ktorých cieľom je zaručiť zavedenie balíka a ochrániť záujmy miliónov Európanov.
<SPEAKER ID="471" NAME="Gunnar Hökmark" LANGUAGE="SV">
Vážený pán predsedajúci, Parlament zajtra rozhodne o rôznych častiach balíka opatrení v oblasti klímy. Bude to znakom toho, že sme sa vo veľmi krátkom čase dohodli na ďalšom postupe a prijali rozhodnutia o dôležitých súčastiach budúcnosti európskej politiky v oblasti energetiky a životného prostredia. Uvedená skutočnosť je rovnako znakom toho, že Parlament a Rada ukončia prácu na balíku opatrení v oblasti klímy oveľa skôr, ako výrazne pokročíme v zavádzaní a prijímaní rozhodnutí o energetických trhoch. V skutočnosti malo byť poradie opačné, čím chcem povedať, že sme mali byť schopní ukončiť rozhodovací proces týkajúci sa trhov s elektrickou energiou a plynom a cezhraničných trhov oveľa skôr, ako sme došli do tohto bodu. Trh s energiou, ktorý v súčasnosti zostavujeme v rámci balíka opatrení v oblasti klímy, si vyžaduje dobre fungujúci trh s energiou v celej Európe. Z dôvodu udržiavania nižších cien je potrebná hospodárska súťaž. Rovnako by sme mali zabezpečiť využitie každého zdroja energie, ktorý máme v Európe k dispozícii. Systém medzi balíkom v oblasti trhu a balíkom v oblasti klímy sa v tomto smere stal trocha mätúcim.
<P>
V súčasnosti sa môžeme iba postarať o to, aby sme v týchto rokovaniach napredovali čo najrýchlejšie. Samozrejme, je na českom predsedníctve, aby začalo rokovania čo najskôr. Možno, ako už navrhol jeden z mojich kolegov, v januári v Štrasburgu. Avšak zajtra, keď rozhodneme o balíku opatrení v oblasti klímy, bude francúzske predsedníctvo požiadané aj o riešenie situácie a o začatie procesu, ktorý umožní okamžité začatie rokovaní, aby sa čo najskôr rozbehli diskusie o realizácii oddelenia vlastníctva, kvalitnejšej hospodárskej súťaži a cezhraničných spojeniach.
<P>
Je to dôležité nielen z dôvodu udržania cien a umožnenia rozsiahlejšej hospodárskej súťaže, ale aj preto, aby sme zaistili, že sa jednotlivé členské štáty, ktoré sa v dôsledku balíka opatrení v oblasti klímy môžu ocitnúť v zraniteľnejšej situácii, nedostanú do izolácie. Uvedené kroky je potrebné realizovať a dúfam, že väčšina z nich sa uskutoční pod vedením českého predsedníctva.
<P>
Vážený pán predsedajúci, pán minister, nechceme však dovoliť, aby sa francúzske predsedníctvo v posledných dňoch decembra 2008 vyhýbalo svojej zodpovednosti. Ďakujem pekne.
<SPEAKER ID="472" NAME="Jean-Louis Borloo" LANGUAGE="FR">
Vážený pán predsedajúci, dámy a páni, môžem vás ubezpečiť, že nemáme v úmysle vyhýbať sa svojim povinnostiam. Práve naopak.
<P>
Rada pri niekoľkých príležitostiach vrátane tohto šesťmesačného obdobia zdôraznila, aký veľký význam prisudzuje vytvoreniu vnútorného trhu s elektrickou energiou a plynom, zabezpečeniu transparentného a jasného regulačného rámca pre investície a prevádzku prenosových a prepravných sietí, ako aj posilneniu úlohy regulačných úradov a ich spolupráce. Túto dôležitosť je potrebné zdôrazniť znova v čase, keď, ako dúfame, prijmeme balík opatrení v oblasti klímy a energetiky, o to viac, že ukončenie práce v oblasti vnútorného trhu je predpokladom pre dosiahnutie našich cieľov v tejto oblasti.
<P>
Z uvedeného dôvodu nemožno spochybňovať dôležitosť, ktorú francúzske predsedníctvo prisudzuje úspešnému zavŕšeniu práce na balíku, ktorý predstavuje základný prvok európskej energetickej politiky. Spochybniť nemožno ani dôležitosť, ktorú prikladá dodržaniu dohodnutého termínu, inými slovami, dosiahnutiu dohody pred ukončením legislatívneho obdobia. Predsedníctvo preto počas zasadnutia Rady 10. októbra vynaložilo maximálne úsilie, aby dosiahlo dohodu v súvislosti so všetkými piatimi textami.
<P>
Musím vám pripomenúť, že napriek vynikajúcej a komplexnej práci slovinského predsedníctva ostali v textoch otvorené dve zásadné otázky, ktoré majú z dôvodu nepredloženia pozície zo strany Parlamentu na zasadnutí Rady 6. júna formu všeobecného prístupu. Uvedené otázky boli investície tretích krajín do odvetvia energetiky a podmienky spravodlivej hospodárskej súťaže. Vynaložili sme maximálne úsilie a na októbrovom zasadnutí Rady sa nám podarilo zaistiť dosiahnutie jednomyseľnej dohody. Chcel by som zdôrazniť, že Komisia dôrazne podporovala podmienky spoločnej pozície z októbra.
<P>
Deň po dosiahnutí tejto dohody zapojilo francúzske predsedníctvo Generálny sekretariát Rady, aby vykonal činnosti technického a legislatívneho charakteru potrebné na ukončenie práce na 300 stranách právnych predpisov v rámci tohto balíka. Spoločné pozície by tak mohli byť zaslané Parlamentu v decembri. Rýchle ukončenie tejto práce závisí od služieb Parlamentu, ako aj od služieb všetkých členských štátov.
<P>
V súlade s oznámením sekretariátu výboru zodpovedného za koordináciu práce inštitúcií a na základe dohody s budúcim českým predsedníctvom sa rozhodlo, že táto spoločná pozícia bude zaslaná Parlamentu v nadchádzajúcich dňoch, začiatkom januára. Pokiaľ ide o Radu, má v úmysle zavŕšiť postupy tohto prijatia 9. januára. Nemusím vám pripomínať, že rokujeme o viacerých balíkoch súčasne. Patrí medzi ne aj ten, o ktorom sme hovorili dnes, ako aj balík opatrení v oblasti námornej dopravy, ktorý skutočne rozvášnil všetkých účastníkov rokovania.
<P>
Francúzske predsedníctvo aj napriek fyzickej nemožnosti začať rokovania na tomto balíku naznačilo v liste zo 17. novembra zaslaného predsedovi výboru Coreper a predsedníčke Výboru pre priemysel, výskum a energetiku, že bude schopné zúčastniť sa úvodného stretnutia vo forme trojstranného dialógu, ako ste žiadali, a začať tak isté úvodné výmeny. Podmienky sú teraz už splnené, a preto sa môžeme plne venovať preskúmaniu tohto balíka a dúfať, že sa nám podarí dosiahnuť dohodu v druhom čítaní do mája budúceho roka. Francúzske predsedníctvo v každom prípade dúfa v takýto postup.
<SPEAKER ID="473" NAME="Andris Piebalgs">
člen Komisie. - Vážený pán predsedajúci, v prvom rade by som chcel poďakovať váženým paniam poslankyniam a váženým pánom poslancom za túto veľmi aktuálnu otázku. Je veľmi dôležité, aby sme ukončili rozpravu o vnútornom trhu s energiou počas tohto funkčného obdobia. Tento navrhnutý balík opatrení bol veľmi zložitý. Rozprava tentoraz vedie k dosiahnutiu dohody v druhom čítaní a ako možno očakávať, zohľadňuje sa v nej zložitosť týchto návrhov.
<P>
Čo sa týka výhod, povedal by som, že je veľmi dôležité, že sme v Rade v súčasnosti dosiahli politickú dohodu a že spoločné pozície budú prijaté začiatkom januára. Komisia prijme aj oznámenie Parlamentu o spoločnej pozícii začiatkom januára, aby bolo k dispozícii pre prvé januárové plenárne zasadnutie. Takže z tohto hľadiska sme pripravení predložiť Parlamentu spoločné pozície. Parlament ich tak bude môcť zohľadniť a prejsť k oficiálnym rokovaniam.
<P>
Druhý bod, na ktorý by som chcel upozorniť, spočíva v tom, že nadchádzajúce české predsedníctvo kladie veľký dôraz na ambiciózne úsilie dosiahnuť výsledky v marci, alebo v prípade možnosti už skôr. Plánujú tiež trojstranné rozhovory. Boli by radi, keby sa uskutočňovali raz za týždeň. V tomto smere sú skutočne ambiciózni a túto problematiku považujú za svoju najdôležitejšiu prioritu.
<P>
Po tretie, rád by som poďakoval francúzskemu predsedníctvu, pretože aj napriek pracovnej záťaži v súvislosti s balíkom opatrení v oblasti zmeny klímy a energetiky skutočne splnilo všetko, čo v súvislosti s balíkom opatrení v oblasti vnútorného trhu sľúbilo. Dosiahnutie politickej dohody v Rade nebolo jednoduché. Počas slovinského predsedníctva sme sa zhodli na niektorých hlavných bodoch, avšak určité body ostali neisté. V súčasnosti máme v Rade stabilnú dohodu a Rada je pripravená na rokovania.
<P>
Ďalej by som rád poďakoval Parlamentu. Chcel by som poďakovať pani Nieblerovej za trpezlivosť počas trojstranných rozhovorov. Prvú dohodu sme dosiahli čiastočne vďaka vašej intenzívnej práci. Preto sa ospravedlňujem a dúfam, že o vnútornom trhu s energiou nebudeme diskutovať do noci. Myslím si však, že máme dobrý základ, ktorý povedie k dohode, pretože všetci spravodajcovia veľmi úzko spolupracujú. Dúfam, že nebudeme diskutovať až do skorých ranných hodín.
<P>
Za Komisiu vám sľubujem, že vynaložíme veľké úsilie, aby sme dosiahli prijateľný kompromis, pretože z hľadiska Komisie má silný vnútorný trh s energiou pre Európsky úniu zásadný význam. Zaručuje zabezpečenie dodávok, nízke spotrebiteľské ceny, ale predovšetkým zaručuje aj účinnosť všetkých opatrení, ktoré by sme chceli navrhnúť prostredníctvom ETS. Komisia sa v plnej miere zaujíma o nájdenie riešenia a napomáhanie dosiahnutia dohody medzi Európskym parlamentom a Radou.
<SPEAKER ID="474" NAME="Angelika Niebler" LANGUAGE="DE">
Vážený pán predsedajúci, pán úradujúci predseda Rady, pán komisár, dámy a páni, dnes sme celý deň rokovali o balíku opatrení v oblasti klímy a zajtra o ňom budeme hlasovať. Prognóza je taká, že v prípade tohto balíka opatrení v oblasti klímy by malo dôjsť k širokej zhode, čo je samo osebe dobrá vec.
<P>
Avšak balík opatrení v oblasti klímy ako taký a jeho vznešené ciele možno uskutočniť iba vtedy, ak vykonáme obrovský krok vpred v oblastiach, akými sú rozšírenie sietí a rozšírenie infraštruktúry. Z uvedeného dôvodu mám radosť z toho, že Rada v októbri dosiahla spoločnú pozíciu. V Parlamente tak môžeme rýchlo napredovať s konzultáciami, ako sme vždy dúfali. Dúfam, že rokovania sa čoskoro začnú. Pán úradujúci predseda Rady, som vám vďačná, že ste uviedli veci do pohybu.
<P>
Na pracovnej úrovni vidím, že aj sekretariáty už začali so spoluprácou a s prípravami tak, aby sa rokovania mohli začať v januári alebo vo februári pod vedením českého predsedníctva. Ak bude Komisia plniť úlohu čestného sprostredkovateľa, ako to bolo už v mnohých prípadoch, dosiahneme napokon dobré kompromisy.
<P>
Samozrejme, existujú obrovské rozdiely na vecnej úrovni, pokiaľ ide o určité zásadné body medzi pozíciou Rady a pozíciou Európskeho parlamentu. Pán Hökmark už spomenul otázku oddelenia práv vlastníctva a existencie inej možnosti. Rada zaujala inú pozíciu ako Parlament, pokiaľ ide o odvetvia plynu aj elektrickej energie. Otázka úlohy agentúry bude jednou z kľúčových. V súčasnosti majú Rada a Parlament veľmi odlišné názory. Odlišujú sa dokonca aj v dôraze, ktorý prikladajú jednotlivým aspektom v rámci celkového súboru práv spotrebiteľov.
<P>
Verím, že existuje politická vôľa na dosiahnutie dohody dokonca aj v súvislosti s týmto balíkom. Ak budeme všetci spolupracovať rovnako konštruktívne ako v prípade balíka opatrení v oblasti klímy, dosiahneme výsledok aj v tomto prípade. Dúfam, že nebudeme musieť rokovať aj cez víkend. Stačilo raz, že som musela vstať v sobotu ráno o 4.40 hod., aby som mohla diskutovať o balíku opatrení v oblasti klímy. Z tohto hľadiska sa teším na dobrú spoluprácu.
<SPEAKER ID="970" NAME="Atanas Paparizov">
v mene skupiny PSE. - (FR) Vážený pán predsedajúci, najskôr musím poďakovať pánovi Borlooovi za jeho konštruktívny postoj a za to, že Rada prejavila ochotu uzavrieť rozpravu o tomto balíku do konca tohto legislatívneho obdobia.
<P>
Som veľmi vďačný aj v mene svojej skupiny za vyhlásenie pána komisára Piebalgsa, o podpore pri hľadaní kompromisu aj napriek tomu, že existuje mnoho otázok, ktorým sa Rada nevenovala a ku ktorým má aj Komisia zdržanlivý postoj.
<P>
Európsky parlament a najmä my v skupine PSE trváme na otázkach ako práva spotrebiteľov a energetická chudoba. Boli by sme radi, keby boli zohľadnené aj v záverečnom dokumente. Rád by som vás uistil, že budeme už od začiatku januára pripravení zúčastniť sa na tomto trojstrannom rokovaní a, ako práve spomenula pani Nieblerová, je to zámerom všetkých spravodajcov a všetkých politických skupín. Boli by sme veľmi radi, keby sa k nám mohlo české predsedníctvo začiatkom januára pridať, aby sme ukončili podstatnú prácu do konca marca a dokončili balík v priebehu apríla, možno na druhom plenárnom zasadnutí v apríli. To by bolo ideálne riešenie.
<P>
Chcel by som vás uistiť, že aj my budeme pripravení na dosiahnutie kompromisu a pokúsime sa nájsť riešenie pre oba balíky. Malo by však, samozrejme, ísť o proces, ktorý bude viesť ku konkurencieschopnejšiemu trhu, k zvýšenej transparentnosti, životaschopnosti všetkých zainteresovaných subjektov a k tomu, aby im bolo umožnené vyjadriť sa o budúcom trhu s energiou. Sme si istí, že úlohu agentúry možno zlepšiť v rámci obmedzení veci Meroni, a v Parlamente sme v tomto smere našli dobré návrhy.
<P>
Dúfame, že nás Komisia podporí a že pripravíme balík s aktérmi a kódmi, ktoré sa zavedú a budú podporované na základe povinných rozhodnutí, nie dobrovoľne. Myslím, že by to bolo dobré riešenie pre skutočný 3. balík opatrení v oblasti energetiky, ktorý presiahne rámec druhého a vytvorí základ pre skutočne fungujúci konkurencieschopný trh.
<SPEAKER ID="476" NAME="Rebecca Harms" LANGUAGE="DE">
Vážený pán predsedajúci, je veľmi správne, že sa znova rokuje o balíku opatrení v oblasti energetiky, a túto príležitosť by som rada využila predovšetkým na to, aby som Parlamentu pripomenula, že pokiaľ ide o vnútorný trh s elektrickou energiou, Európsky parlament hlasoval veľmi pôsobivou väčšinou proti tretej ceste, na ktorej sa dohodli Angela Merkelová a Nicolas Sarkozy. Myslím, že táto skutočnosť by sa nemala prehliadnuť počas konzultácií, ktoré nás čakajú.
<P>
Bola som veľmi nespokojná so spôsobom, akým si francúzske predsedníctvo počas posledných šiestich mesiacov pohadzovalo túto otázku ako horúci zemiak a akým tento horúci zemiak v súčasnom období hádže českému predsedníctvu. Veľmi dôležité otázky by sa nemali riešiť týmto spôsobom, pretože oddelením vlastníctva, ktoré Parlament tak vytrvalo podporuje, by sme vytvorili na európskom vnútornom trhu s elektrickou energiou oveľa konkurencieschopnejšiu situáciu a podľa mňa by sme aj zaručili spravodlivejšie a transparentnejšie nastavenie cien.
<P>
Často sa tvrdí, že by sme v dôsledku toho mohli tiež zlacniť energiu. Skupina zelených/Európska slobodná aliancia to nikdy nevyhlasovala, avšak radi by sme aj naďalej s našou pozíciou spájali požiadavku spravodlivejšieho nastavenia cien, spravodlivejšej hospodárskej súťaže a lepšieho pochopenia zo strany občanov.
<P>
V súčasnosti som v mene svojej skupiny vyslovene za obnovenie ďalších konzultácií o tomto balíku opatrení v oblasti energetiky v januári, alebo ihneď, ako to bude možné. Neviem, bohužiaľ, čo bolo povedané predtým, prišla som neskôr. Myslím si, že celková stratégia v oblasti energetiky a klímy nemôže fungovať a nemôže byť dokonalá, kým nebudeme rozvíjať trh v súlade s politickými cieľmi sformulovanými v balíku opatrení v oblasti klímy a energetiky.
<SPEAKER ID="477" NAME="Jerzy Buzek" AFFILIATION="PPE-DE">
(PL) Vážený pán predsedajúci, predovšetkým by som chcel poďakovať pánovi Borlooovi za vynikajúcu prípravu na rokovania o balíku opatrení v oblasti klímy a za riadenie smerujúce k ich úspešnému zavŕšeniu.
<P>
Práca na 3. balíku opatrení v oblasti energetiky sa, žiaľ, počas francúzskeho predsedníctva nedarila. Rád by som však využil túto príležitosť a poďakoval pánovi komisárovi Piebalgsovi za prácu počas prvého polroka tohto roku. Do veľkej miery sa nám podarilo prijať 3. balík opatrení v oblasti energetiky aj v Parlamente, a to vďaka neustálym diskusiám s Komisiou a mnohým predloženým pozmeňujúcim a doplňujúcim návrhom.
<P>
Podľa môjho názoru máme v súvislosti s balíkom opatrení v oblasti klímy problém s takzvanými neoprávnenými neočakávanými ziskami. Hlavnou príčinou tohto druhu ziskov je chýbajúci skutočný trh a príslušné riešenia. Je napríklad zložité predstaviť si neočakávané zisky spojené s predajom vozidiel, jabĺk alebo pomarančov, pretože v týchto prípadoch existuje skutočný trh a spomínané zisky by boli nemožné.
<P>
Keďže sme prostredníctvom balíka opatrení v oblasti klímy tak výrazne pokročili v súvislosti s ochranou prírodného prostredia, musíme v súčasnosti zvážiť kroky týkajúce sa trhu. Je to naša povinnosť. Spoločný trh by mal zaručiť väčšiu hospodársku súťaž a energetickú bezpečnosť. Naši spotrebitelia netrpezlivo očakávajú predovšetkým tieto výsledky.
<P>
Rád by som francúzskemu predsedníctvu položil otázku. Zmenili jednotlivé štáty svoj postoj k 3. balíku opatrení v oblasti energetiky počas rozpravy o balíku opatrení v oblasti energetiky a klímy? Pýtam sa preto, lebo v súčasnosti je absolútne jasné, že zavŕšenie práce na 3. balíku opatrení v oblasti energetiky je imperatívom, ak má byť zavedený komplexný balík opatrení v oblasti klímy.
<SPEAKER ID="478" NAME="Reinhard Rack" AFFILIATION="PPE-DE">
(DE) Vážený pán predsedajúci, pán úradujúci predseda Rady, pán komisár, počas dnešnej rozpravy sa viackrát celkom oprávnene spomenuli súvislosti medzi balíkom opatrení v oblasti energetiky a otázkami klímy. Túto spojitosť považujem za neoddeliteľnú a dúfam, že výsledkom harmonogramu, ktorý bol práve predložený, bude v priebehu niekoľkých nasledujúcich mesiacov dosiahnutie skutočného konsenzu medzi európskymi inštitúciami, pokiaľ ide o otázku vnútorného trhu s energiou.
<P>
Rád by som v tejto súvislosti otvorene uviedol, že nepovažujem za správne presadzovať metódu okamžitého rozhodovania, ktorú sme práve uplatnili v súvislosti s otázkou klímy, hoci bola dnes niekoľkokrát pochválená. Dohody dosiahnuté v prvom čítaní môžu byť výborná vec, avšak ak je ich výsledkom v zásade zmena všetkých majorít a ak sa úlohy a funkcie jednotlivých inštitúcií začnú používať veľmi nevyvážene, nemyslím si, že sú správne.
<SPEAKER ID="479" NAME="Silvia-Adriana Ţicău" AFFILIATION="PSE">
(RO) Balíkom opatrení v oblasti energetiky je potrebné vyslať jasný signál investorom predovšetkým v odvetví energetiky. Balík opatrení v oblasti zmeny klímy, žiaľ, nebude ukončený, pokiaľ sa neuzavrie aj balík v oblasti energetiky. Hovorím o tom aj preto, že Európska únia potrebuje investovať do energetickej infraštruktúry. Táto skutočnosť bola potvrdená aj plánom hospodárskej obnovy Európy.
<P>
Musíme investovať do spájania energetických infraštruktúr Európskej únie. Chceme podporovať zdroje obnoviteľnej energie. Aby sme však tento cieľ dosiahli, musia mať výrobcovia obnoviteľných energií prístup k sieti dodávok energie, aby sa mohla elektrická energia vyrábaná z týchto zdrojov dostať ku konečnému spotrebiteľovi. Preto dúfam, že sa prijmú naliehavé opatrenia v súvislosti so schválením tohto balíka počas nadchádzajúceho obdobia. Ďakujem.
<SPEAKER ID="480" NAME="Jean-Louis Borloo" LANGUAGE="FR">
Vážený pán predsedajúci, musím reagovať na to, čo povedala v súvislosti s týmto balíkom pani Harmsová, pretože medzi nami je zrejme nedostatočná informovanosť.
<P>
Chcel by som zopakovať, že aj napriek výnimočnému úsiliu slovinského predsedníctva ostali nedoriešené dve hlavné otázky, a okrem Komisie sa nimi nezaoberala žiadna iná inštitúcia. Išlo o otázku slobodného a spravodlivého prístupu na trh a o otázku investícií tretích krajín v odvetví energetiky EÚ.
<P>
Dovoľte mi, prosím, poznamenať, že tieto problémy neboli zanedbateľné. Odsunuli sa, pretože boli zložité. Neriešili sa a počas zasadnutia Rady 6. júna 2008 nebolo možné dosiahnuť dohodu. Francúzske predsedníctvo je v plnej miere presvedčené, že vnútorný trh je neoddeliteľnou súčasťou všetkých opatrení, na ktorých pracujeme a ktoré, dúfajme, Parlament zajtra odhlasuje.
<P>
Pani Harmsovej by som povedal, že počas októbrového zasadnutia Rady sme strávili veľa náročných hodín pokusmi o dosiahnutie jednomyseľnej dohody, ako vie aj pán komisár Piebalgs, pretože jednotlivé pozície boli natoľko odlišné. Rôznym orgánom - Generálnemu sekretariátu Rady, útvarom Komisie, sekretariátu Výboru pre priemysel, výskum a energetiku - bolo následne umožnené vykonanie príslušných krokov.
<P>
Veci sa už dali do pohybu, a tak budeme môcť v spolupráci s českým predsedníctvom zaznamenať skutočne výrazný pokrok. Koordinačný list sa už odoslal, aby sme v januári mohli pracovať na dosiahnutí dohody ešte pred ukončením funkčného obdobia, čo by bolo pre Európsky parlament zavŕšením vynikajúceho funkčného obdobia.
<P>
To isté som už mal príležitosť uviesť pred chvíľou v súvislosti s otázkou pána Paparizova.
<SPEAKER ID="481" NAME="Andris Piebalgs">
člen Komisie. - Vážený pán predsedajúci, rád by som znova poďakoval francúzskemu predsedníctvu, ktoré tiež vykonalo na našom balíku opatrení v oblasti vnútorného trhu s energiou kvalitnú prácu. V Rade pre dopravu, telekomunikácie a energetiku sme sa totiž skutočne ocitli v niekoľkých zložitých situáciách. Rovnako bolo v súvislosti s politickou dohodou a spoločnou pozíciou potrebné preložiť všetky texty, aby sa mohli predložiť Parlamentu, a to si vyžadovalo množstvo práce. Chcel by som tiež zdôrazniť, že francúzske a nadchádzajúce české predsedníctvo vždy úzko spolupracovali. Myslím si, že táto dokumentácia sa plynulo presúva k českému predsedníctvu, ktorého ambíciou, pri politickej vôli zo strany Parlamentu a Rady, je nájsť kompromisy v súvislosti so všetkými piatimi návrhmi. Som presvedčený, že je to možné. Komisia urobí pre uľahčenie tohto procesu všetko, čo je v jej silách.
<P>
Zatiaľ by som rád zdôraznil jednu konkrétnu udalosť, ktorú považujem za veľmi dôležitú. Ako správne poznamenal pán Paparizov v súvislosti so spotrebiteľmi, v jeseni sme so spotrebiteľskými organizáciami uviedli do činnosti občianske energetické fórum, ktoré spája všetky spotrebiteľské organizácie s cieľom diskutovať o balíku opatrení v oblasti trhu s energiou. Potrebujeme rozšíriť rozsah dohody nielen pre Parlament a Radu, ale aj preto, aby trh s energiou vo väčšej miere akceptovali európski občania vo všeobecnosti. Rovnako je veľmi dôležité si v celom tomto procese uvedomiť, že prospech budú mať nielen spoločnosti, ale aj občania a jednotlivé odvetvia priemyslu. Niekedy sú rozpravy zavádzajúce, pretože celé oddelenie vlastníctva sa vlastne vykonáva v záujme spotrebiteľov. Myslím, že tento bod je veľmi dôležitý a že počas trojstranného rozhovoru, ktorý sa začne v januári, bude potrebné zaoberať sa touto otázkou posilnenia nášho návrhu. Som presvedčený, že k trojstrannému rozhovoru dôjde už počas prvého týždňa nášho parlamentného zasadnutia. Závisí to od českého predsedníctva. Viem však o jeho ambícii a viem aj o pripravenosti Komisie na posun v tejto oblasti. Dúfam, že to všetko v Štrasburgu zvládneme a budem českému predsedníctvu tlmočiť odkaz o vašom želaní a ochote usilovne pracovať na tomto spise.
<SPEAKER ID="482" NAME="Predsedajúci">
Rozprava sa skončila.
