<CHAPTER ID="009-02">
2. Somálsko: banalizácia zabíjania civilistov
<SPEAKER ID="159" NAME="Predsedajúci">
Ďalším bodom programu je rozprava o šiestich návrhoch uznesení o situácii v Somálsku.
<SPEAKER ID="160" NAME="Mikel Irujo Amezaga">
autor. - (ES) Vážený pán predsedajúci, v prvom rade by som chcel vyjadriť vážne znepokojenie v súvislosti s nedávnymi únosmi lodí pri somálskom pobreží a ponižujúcim správaním únoscov k posádkam lodí.
<P>
Práve z tohto miesta som požiadal Európsku úniu, aby prijala spoločnú politiku pre koordináciu a vzájomnú pomoc, ktorá by umožnila vojenským lodiam plávajúcim v medzinárodných vodách pod vlajkou niektorého z členských štátov pri prvej možnej príležitosti ochrániť obchodné a rybárske lode iných členských štátov.
<P>
Okrem toho chcem kategoricky odsúdiť predaj zbraní a munície organizovaným skupinám a polovojenským zoskupeniam. Moja skupina by chcela požiadať príslušné medzinárodné organizácie a príslušné regionálne organizácie, aby navrhli vhodné preventívne opatrenia na zabránenie predaja zbraní takýmto skupinám.
<P>
Moja skupina by rada požiadala krajiny poskytujúce pomoc a Európsku úniu, aby dodržiavali svoje záväzky a zabezpečili úzku spoluprácu s cieľom zvýšiť účinnosť rozvojovej pomoci.
<P>
Tiež by sme radi požiadali Komisiu, ktorá je tu dnes zastúpená, aby navrhla urýchlené a značné zvýšenie finančných prostriedkov EÚ pre Somálsko, najmä v súvislosti s priebežnou revíziou 10. európskeho rozvojového fondu, a tiež zvýšenie jej fyzickej prítomnosti v tejto krajine. Rád by som využil prítomnosť Komisie a spýtal sa, čo robí alebo čo plánuje robiť v tomto smere.
<P>
Samozrejme, nemôžem ukončiť svoj prejav bez toho, aby som nevyzval všetky bojujúce somálske skupiny, aby skončili jeden z najdlhších a najničivejších ozbrojených konfliktov za posledné roky, čo je tiež cieľom tohto uznesenia.
<SPEAKER ID="161" NAME="Marios Matsakis">
autor. - Vážený pán predsedajúci, Somálsko je krajina zmietaná občianskou vojnou a chudobou už niekoľko rokov. V dôsledku toho už zahynuli tisícky civilistov a státisíce ďalších trpeli a aj naďalej trpia.
<P>
Medzinárodné spoločenstvo podniklo určité kroky a musím povedať, že boli čiastočne úspešné. Ale útrapy somálskeho ľudu sa neskončili a v súčasnosti sa zabíjanie civilistov v tomto regióne, bohužiaľ, stalo každodenným javom.
<P>
Musíme podniknúť ďalšie odvážne a účinné kroky, a to podľa môjho názoru najmä tieto:
<P>
V prvom rade je potrebné prísne dodržiavať zbrojné embargo OSN uvalené na Somálsko. To sa musí týkať aj Číny, ktorá je najčastejším vinníkom v podobných prípadoch.
<P>
Po druhé, je potrebné zabezpečiť, aby sa všetka pomoc OSN a EÚ dostala k tým, ktorí ju najviac a skutočne potrebujú, a aby neskončila v rukách vojenských veliteľov.
<P>
Po tretie, musíme vyvíjať tlak na Bezpečnostnú radu OSN, aby urýchlene podnikla potrebné kroky na realizáciu jej jednohlasného rozhodnutia z 15. mája 2008 o umiestnení dostatočne veľkého počtu vojakov mierových jednotiek OSN do tejto oblasti - a zabezpečiť, samozrejme, aby títo vojaci mierových jednotiek neboli podobného druhu ako tí, ktorí boli nedávno obvinení zo spáchania zločinov voči miestnej populácii, ktorú mali ochraňovať.
<P>
Po štvrté, Africká únia musí pochopiť, že nesie hlavnú zodpovednosť za to, čo sa deje v regiónoch Afriky, ako je napríklad Somálsko, a namiesto málo účinnej rétoriky musí podniknúť urýchlené a praktické kroky proti všetkým režimom, ďalším stranám a zoskupeniam, ktoré vrhajú africké národy do primitivizmu a zúfalo dramatickej situácie.
<SPEAKER ID="162" NAME="John Bowis">
autor. - Vážený pán predsedajúci, v roku 1960 sa britský a taliansky Somaliland tešil na to, že sa splní jeho sen o nezávislosti. Ale tento sen sa čoskoro rozplynul a ja ako predseda britsko-somálskej skupiny v britskom parlamente si pamätám, ako prichádzali zástupy utečencov a rozprávali nám najskôr o autoritatívnom režime v tejto krajine, a neskôr tiež o bojoch medzi frakciami a anarchii.
<P>
Somaliland má ešte stále istý stupeň nezávislosti a stability, ako aj Puntland. Ale hlavné mesto Mogadišo je synonymom násilia, vrážd, nepokojov, hladu a skrachovaného hospodárstva.
<P>
Čo teda môžeme urobiť my? Nuž, veľa toho nezmôžeme. Určite nie jednotlivo; možno ani ako Európa. Môžeme však spolupracovať s ďalšími medzinárodnými subjektmi a spolu vyvíjať tlak na aktérov vnútri krajiny, aby súhlasili so zastavením prebiehajúceho konfliktu, aby zastavili násilnosti, prestali porušovať medzinárodné ľudské práva a snažili sa o dosiahnutie mieru.
<P>
Musíme ich presvedčiť, aby umožnili humanitárnej pomoci dostať sa k tým, ktorí ju najviac potrebujú, a možno im musíme aj pomôcť zaistiť bezpečnosť humanitárnych pracovníkov.
<P>
Musíme apelovať na tie susedné krajiny, ktoré môžu pomôcť. Vyzývame Keňu, aby umožnila somálskym utečencom prechod cez hranicu El Wak a poskytla týmto utečencom pomoc.
<P>
Vyzývame všetkých, ako už bolo spomínané, aby zabezpečili dodržiavanie embarga na predaj zbraní uvaleného na túto krajinu. Trváme na tom, aby boli postavení pred súd všetci tí, ktorí sa dopustili vojnových zločinov, a ak je to potrebné, pred Medzinárodný trestný tribunál. A, prirodzene, vítame májovú rezolúciu Bezpečnostnej rady OSN, v rámci ktorej sa požaduje nasadenie 28 000 vojakov na mierovú misiu; a možno o niečo reálnejšie žiadame, aby misia AMISOM dostala mandát na zabezpečovanie ochrany obyvateľstva.
<P>
Musíme konať: nestačí iba schváliť rezolúciu, musíme vyvíjať aktivitu na medzinárodnej úrovni.
<SPEAKER ID="163" NAME="Erik Meijer">
autor. - (NL) Vážený pán predsedajúci, násilie v Somálsku má hlavnú príčinu v skutočnosti, že od roku 1991 Somálsko nemalo všeobecne uznávanú vládu. Na juhu a v strede krajiny celé roky dochádzalo k bojom medzi ozbrojenými jednotkami rôznych vojenských diktátorov, a na severe vláda Somalilandu na bývalom území britskej kolónie, ktorá ho spravuje, nie je medzinárodne uznaná.
<P>
Potom vypukol konflikt medzi Zväzom islamských súdov a armádou susediacej Etiópie. Hlasy za opätovné zjednotenie krajiny nikdy nedostali všeobecnú podporu a aj tí, ktorí boli najskôr za túto myšlienku, ju neskôr zavrhli.
<P>
Roky chaosu spôsobili, že podpora zvyšku sveta pre akúkoľvek dočasnú vládu sa čoskoro zmenila na zasahovanie do neriešiteľných domácich ozbrojených konfliktov.
<P>
Za posledné roky som niekoľkokrát upozorňoval na to, že poskytovaním finančnej pomoci pre zlyhávajúce štruktúry sa Európska únia spája s jednou z bojujúcich strán, bez toho, aby priniesla nádej na trvajúce a všetkými akceptovateľné riešenie.
<P>
Európa, samozrejme, musí pomôcť, ak existuje nejaké riešenie, ale unáhlené zasahovanie vedie ku katastrofe.
<P>
V predchádzajúcej mimoriadnej rozprave o Somálsku 15. novembra 2007 tento Parlament prijal uznesenie, v ktorom vyzýva na ukončenie cudzích vojenských zásahov a na dialóg a zmierenie v krajine.
<P>
Treba uvítať fakt, že uznesenie, ktoré bolo teraz podané, sa zasadzuje proti tomu, aby Európska únia podporovala vojenských diktátorov snažiacich sa o opätovné uchopenie moci, a tiež proti využívaniu detských vojakov a proti ďalším dodávkam zbraní.
<P>
Včera došlo k neúspešnému pokusu o atentát na dočasného prezidenta Abdullahiho Jusufa. Jednotlivé ozbrojené jednotky majú medzi sebou stále vyostrené konflikty. Teraz musíme vyčkať, či dohoda z minulého týždňa, ktorá má ukončiť násilie v priebehu 30 dní a nahradiť etiópske intervenčné jednotky mierovými silami OSN, má skutočnú šancu na úspech. Ak prinesie skutočné riešenia, bude rozumné, aby ju Európa podporila.
<SPEAKER ID="164" NAME="Adam Bielan">
autor. - (PL) Vážený pán predsedajúci, nedávne obnovenie bojov medzi jednotkami dočasnej federálnej vlády a povstalcami v Somálsku pripravilo o život viac ako 100 ľudí a viedlo k masovému odchodu civilného obyvateľstva z Mogadiša, hlavného mesta Somálska. Porušovanie ľudských práv, ako je mučenie, znásilňovanie, vraždy a útoky na civilistov, všetkými stranami zainteresovanými v konflikte, je v Somálsku na dennom poriadku.
<P>
Medzinárodné spoločenstvo sa nemôže nečinne prizerať na tieto hrozné násilnosti v Somálsku. Európska únia musí rozhodne zvýšiť svoju angažovanosť pri riešení konfliktu v Somálsku, a mala by vyzvať zainteresované strany, aby podnikli všetky možné kroky, ktoré by umožnili humanitárnym organizáciám neobmedzený prístup k obetiam v tejto krajine, aby im mohli poskytnúť pomoc. Správnym krokom by tiež bolo vyslanie mierovej misie OSN, pokým sa nezlepší politická situácia, ako aj obnovenie zbrojného embarga OSN uvaleného na Somálsko.
<SPEAKER ID="165" NAME="Filip Kaczmarek">
v mene skupiny PPE-DE. - (PL) Vážený pán predsedajúci, pred mesiacom bol uverejnený rebríček krajín hodnotených podľa stavu mierového spolužitia (Global Peace Index). Je výsledkom prieskumu, ktorý každoročne uskutočňuje Inštitút pre ekonomiku a mier v 140 krajinách.
<P>
Podľa tohto prieskumu je Somálsko druhou najnebezpečnejšou krajinou na svete po Iraku. Je to zdrvujúca realita. Nie je vidieť žiadny pokrok pri riešení tohto dlhotrvajúceho konfliktu a informácie, ktoré vychádzajú na povrch, sú hrozné. Nebudem to tu všetko opisovať, poviem len toľko, že pokiaľ ide o somálskych pirátov, od začiatku tohto roka uniesli už 26 lodí.
<P>
V takom beznádejnom konflikte, ako je ten v Somálsku, by sme mali venovať náležitú pozornosť akejkoľvek dohode medzi zainteresovanými stranami. Dúfajme, že dohoda z Džibuti z 9. júna sa ukáže ako prelomová v tomto konflikte a povedie k trvalému mieru.
<SPEAKER ID="166" NAME="Marianne Mikko">
v mene skupiny PSE. - (ET) Vážené dámy a páni, Somálsko sa stalo dejiskom konfliktu, ba priam pekla. Ľudské práva a medzinárodné právo sú hrubo porušované; krajina živorí v biede.
<P>
Tisícky civilistov zahynuli v bojoch medzi islamistami a vládnymi jednotkami a státisíce ďalších boli nútené utiecť. Každý deň dochádza k vraždám, znásilňovaniu a mučeniu.
<P>
Štatistiky OSN za rok 2007 ukazujú, že vo svete je približne 457 000 somálskych utečencov. To znamená, že takmer pol milióna Somálčanov bolo nútených opustiť svoju vlasť, len aby si zachránili život.
<P>
Za posledné tri mesiace násilie v Mogadiše donútilo utiecť viac než päťdesiat tisíc ľudí. Situácia sa úplne vymkla spod kontroly.
<P>
Mám súcit s ľuďmi, ktorí utekajú pre násilnosťami. Musíme urobiť všetko, čo je v moci EÚ, aby sme pomohli Somálsku nastúpiť na cestu k mieru. Nesmieme dopustiť, aby sa konflikt rozvinul do vojny v tomto regióne. Afrika potrebuje mier ako soľ.
<SPEAKER ID="167" NAME="Ewa Tomaszewska">
v mene skupiny UEN. - (PL) Vážený pán predsedajúci, v Somálsku sa mnohé roky odohrávajú kruté boje. Odhaduje sa, že za posledných niekoľko dní bolo zavraždených asi sto ľudí a okolo dvesto bolo zranených. Tisícky ľudí museli opustiť svoje domovy v Mogadiše. Zvyšujú sa útoky na civilistov a zástupcov médií. 7. júna bol brutálne zavraždený Nasteh Dahir Farah, podpredseda Národného zväzu somálskych novinárov. Pracovníci humanitárnych organizácií tiež boli zavraždení, ako napríklad Mohamed Mahdi. Do armádnych jednotiek sa verbuje stále viac detí. 2,6 milióna Somálčanov (asi 35 % populácie) potrebuje humanitárnu pomoc. Amnesty International vo svojich správach opísala niektoré extrémne formy útokov na neozbrojených civilistov. Útočníci často jednoducho podrežú hrdlá ženám a mladistvým.
<P>
Vyzývame Bezpečnostnú radu OSN, aby posilnila kontingent mierovej misie v Somálsku, v súlade s rezolúciou schválenou 15. mája, a tiež aby posilnila embargo na dodávku zbraní do Somálska.
<SPEAKER ID="168" NAME="Bernd Posselt" AFFILIATION="PPE-DE">
(DE) Vážený pán predsedajúci, ešte snáď nikdy predtým nemalo uznesenie v tomto Parlamente taký príšerný názov ako Banalizácia zabíjania civilistov. Nemôžeme na to reagovať štandardným spôsobom, vážené dámy a páni; musíme vynaložiť maximálne úsilie. Za posledný rok bola vysídlená jedna osmina populácie, a do konca roka bude možno polovica civilného obyvateľstva závislá od humanitárnej pomoci.
<P>
Som vďačný pánovi Dessovi a ďalším, ktorí v Somálsku zabezpečujú potravinovú a lekársku pomoc, ale teraz musíme tiež hľadať politické riešenie, ktoré tu chýba od roku 1991. Jedinou možnosťou, podľa môjho názoru, je umiestnenie jednotiek OSN, ale toto musí byť doplnené vhodnými civilnými štruktúrami. Pokiaľ ide o dočasnú federálnu vládu, musíme si položiť otázku, kam vedie táto dočasnosť. Buď je to prechod k fungujúcemu autonómnemu usporiadaniu, alebo je potrebné vytvoriť medzinárodné civilné zriadenie, tak ako sa to udialo v iných krajinách. Ak sa nám nepodarí vyriešiť toto, nakoniec bude celý národ závislý od humanitárnej pomoci. To nemôže byť spôsob, ako odstrániť vraždy, znásilnenia a hladomor.
<SPEAKER ID="169" NAME="Colm Burke" AFFILIATION="PPE-DE">
Vážený pán predsedajúci, humanitárna situácia v Somálsku sa rapídne zhoršuje z dôvodu konfliktu, politickej nestability a extrémnemu suchu, ako aj pre vysokú infláciu, ktorá situáciu ešte viac zhoršuje.
<P>
Hrozí nebezpečenstvo, že sa znovu budú opakovať scény hladomoru z roku 1992, ak medzinárodné spoločenstvo neprisúdi Somálsku väčšiu prioritu. 2,6 milióna ľudí z populácie, ktorá má okolo 8,6 milióna, naliehavo potrebuje pomoc. Pokiaľ nedôjde k značnému zlepšeniu v tejto krajine, toto číslo by do konca roku 2008 mohlo narásť na 3,5 milióna. 1,1 milióna ľudí je v súčasnosti vysídlených. Len od januára opustilo svoje domovy vyše 300 000 ľudí.
<P>
Humanitárne organizácie sú vážne obmedzované v ich snahe pomôcť somálskym civilistom, a sú objektom útokov, krádeží a obštrukcií na kontrolných stanovištiach. Títo pracovníci denne čelia vysokému riziku pri ich snahe dopraviť potraviny tým, ktorí to najviac potrebujú. Misia Africkej únie v Somálsku a prípadná ďalšia mierová misia OSN musia dostať mandát na ochranu civilistov vrátane žien, detí a vnútorne vysídlených osôb. Musíme sa tiež pokúsiť zastaviť narastajúce verbovanie detských vojakov, najmä v Mogadiše.
<SPEAKER ID="170" NAME="Manuel Medina Ortega" AFFILIATION="PSE">
(ES) Vážený pán predsedajúci, požiadal som o slovo, aby som mohol spomenúť jedinú vec, a to pirátstvo pri somálskom pobreží.
<P>
Tento problém už spomenuli niektorí rečníci (myslím, že to boli pán Kaczmarek a pani Tomaszewska), a spomína sa aj v odôvodnení G a v odseku 8 návrhu na spoločné uznesenie, ale chcel by som upozorniť, že podľa návrhu odseku 8 sa opatrenia proti pirátstvu obmedzujú na obranu lodí prepravujúcich humanitárnu pomoc, takže by bolo lepšie hlasovať osobitne o tomto odseku a hlasovať proti jeho schváleniu.
<P>
Napokon by som sa chcel spýtať Komisie, či má nejaké ďalšie informácie o možnej spolupráci Európskej únie s Bezpečnostnou radou OSN na zaistení námornej bezpečnosti v tejto oblasti.
<SPEAKER ID="171" NAME="Czesław Adam Siekierski" AFFILIATION="PPE-DE">
(PL) Vážený pán predsedajúci, vnútorné konflikty a občianske vojny sú veľmi nebezpečné pre spoločnosti a národy, pretože vedú k vraždeniu a rabovaniu, ľudia opúšťajú svoje domovy alebo sú násilne vysťahovaní, dochádza k znásilneniam a mučeniu a ďalším ukrutnostiam. A toto všetko musí znášať civilné obyvateľstvo, civilisti, ktorí sú neozbrojení a sú často napádaní rôznymi stranami bojujúcimi v konflikte.
<P>
Napriek krokom, ktoré urobil generálny tajomník OSN, Africká únia a napriek podpore Európskej únie, situácia v Somálsku ja taká zložitá, že mnohí hovoria o humanitárnej katastrofe. Deti, ktoré sú nútené zúčastňovať sa na tomto konflikte, sú tiež svedkami hrozných ukrutností.
<P>
Zdá sa, že najúčinnejším spôsobom, ako vyriešiť túto katastrofu a túto vojnu, by bolo vyslať do Somálska medzinárodné vojenské sily.
<SPEAKER ID="172" NAME="Charlie McCreevy">
člen Komisie. - Vážený pán predsedajúci, môj kolega Louis Michel tu dnes, žiaľ, nie je, preto by som sa chcel v jeho mene s vami podeliť o niekoľko postrehov k otázke Somálska.
<P>
V prvom rade chcem povedať, že som tiež veľmi znepokojený z pokračujúceho konfliktu a politickej nestability v Somálsku. Somálsko je stále miestom, kde ozbrojené jednotky naďalej porušujú základné práva a základnú ľudskú dôstojnosť, a páchajú systematické a rozsiahle útoky na civilistov. Sedemnásť rokov bezprávia prinieslo straty na životoch civilistov, masové vysídlenie a zničenú infraštruktúru. Jedna tretina populácie, čo predstavuje 2,6 milióna ľudí, je dnes závislá od humanitárnej pomoci. Európska únia spolu s ďalšími kľúčovými medzinárodnými subjektmi, je povinná pomáhať v tejto kritickej chvíli.
<P>
Na politickej úrovni bude EÚ aj naďalej plne podporovať osobitného zástupcu generálneho tajomníka OSN v jeho snahe koordinovať postup medzinárodného spoločenstva a uľahčiť politický dialóg v Somálsku. V súčasnosti hľadáme, spolu s ďalšími darcami, vhodný spôsob a prostriedky na pomoc Somálčanom účinne vykonávať dohodu z Džibuti podpísanú 9. júna. Táto dohoda ponúka novú nádej na trvalý mier a stabilitu pre ľudí v Somálsku.
<P>
Na humanitárnej úrovni sa EÚ zameriava najmä na podporu základných oblastí, ako je poskytovanie zdravotníckej a potravinovej pomoci, prístrešia, nepotravinových podporných pomôcok, zabezpečenie vody a sanitácie, a to v rámci mnohých aktivít zameraných najmä na strednú a južnú časť krajiny, ktorá bola silne postihnutá občianskymi nepokojmi a extrémnymi prírodnými nepriaznivými okolnosťami.
<P>
V roku 2007 sa nášmu oddeleniu pre humanitárnu pomoc podarilo poskytnúť 18 miliónov EUR na humanitárnu pomoc. Vzhľadom na zhoršujúcu sa humanitárnu situáciu a zvyšujúce sa ceny potravín by suma na potravinovú pomoc mala tento rok dosiahnuť 27 miliónov EUR.
<P>
Na rozvojovej úrovni je EÚ už aj v súčasnosti hlavným poskytovateľom pomoci pre Somálsko, pričom poskytuje strednodobú až dlhodobú podporu pre budovanie mierovej a udržateľnej spoločnosti.
<P>
Stratégia EÚ pre Somálsko, v rámci 10. európskeho rozvojového fondu, vyčleňuje vyše 212 miliónov EUR na obdobie rokov 2008 až 2013. Jedna tretina rozpočtu tohto programu bude určená na vzdelávanie v oblasti dodržiavania ľudských práv. Kľúčovou úlohou je podpora národného zmierenia, demokracie a rozvoja riadiacich štruktúr na všetkých úrovniach. Bez mieru a bezpečnosti však nie je možné účinne budovať trvalý rozvoj. Preto je našou prioritou podpora mierového a bezpečného prostredia, kde sa dodržiavajú ľudské práva a môže sa rozvíjať demokratický proces a inštitúcie.
<P>
Len pred niekoľkými dňami sa pán komisár Michel stretol so somálskym prezidentom na samite IGAD (Medzivládny úrad pre rozvoj) v Addis Abebe. Pri tejto príležitosti prezident Jusuf vyzval medzinárodné spoločenstvo, aby podporilo lepšie, bezpečnejšie prostredie pre obyvateľov Somálska. Zaviazali sme sa, že somálskej vláde v tomto smere poskytneme silnú podporu. Európska komisia v súčasnosti financuje výcvik somálskeho policajného zboru v spolupráci s OSN, a tiež prispieva finančnými prostriedkami na operácie misie AMISOM.
<P>
V konečnom dôsledku politický proces zmierenia a stabilizácie bude tiež závisieť od angažovania sa a podpory kľúčových regionálnych subjektov, konkrétne Etiópie a Eritrey, ktoré využili dianie v Somálsku na "boj o moc". Z tohto pohľadu je kľúčovým prvkom pre akýkoľvek politický posun dopredu stiahnutie etiópskych vojsk zo Somálska.
<P>
Pán komisár Michel, ktorý sa minulý víkend stretol s etiópskym predsedom vlády Melesom a prezidentom Eritrey Isiasom, ich vyzval, aby podporili džibutský proces, ktorý aj keď zďaleka nie je dokonalý, ponúka skutočnú a snáď jedinú možnosť, ako spojiť rozličné bojujúce strany v Somálsku.
<P>
Napriek zložitým okolnostiam bude Komisia pokračovať vo svojom programe pomoci pre Somálsko, ktorý navrhli členské štáty, s cieľom zmierniť utrpenie somálskeho ľudu a vytvoriť základy pre mierovú spoločnosť.
<P>
Bolo tu položených niekoľko otázok o pirátstve a ja by som chcel doplniť, že aj keď Komisia nemá právomoc rozmiestniť námorné sily, ako je stanovené v rezolúcii BR OSN č. 1816, zriadila spolu s Radou pracovnú skupinu zloženú zo zástupcov príslušných generálnych riaditeľstiev - a to konkrétne GR pre energetiku a dopravu, GR pre námorné záležitosti a rybné hospodárstvo, GR pre rozvoj a úradu EuropeAid -, aby našla najlepší spôsob ako zrealizovať rezolúciu OSN.
<SPEAKER ID="173" NAME="Predsedajúci">
Rozprava sa skončila.
<P>
Hlasovanie sa uskutoční na konci rozpravy.
