<CHAPTER ID="029">
Rozpočtové usmernenia na rok 2009 (oddiely I, II, IV, V, VI, VII, VIII a IX) (rozprava)
<SPEAKER ID="328" NAME="Predsedajúca">
Ďalší bod je správa pána Lewandowského o rozpočtovom usmernení na rok 2009 - (oddiely I, II, IV, V, VI, VII, VIII a IX).
<SPEAKER ID="329" NAME="Janusz Lewandowski">
spravodajca. - (PL) Vážená pani predsedajúca, dnes s prijatím a diskusiou o usmerneniach a zajtra s hlasovaním o rozpočtových usmerneniach 2009 podnikáme prvý krok v rozpočtovom procese, ktorý sa odchyľuje od vzoru z predchádzajúcich rokov minimálne v dvoch hľadiskách.
<P>
Prvou odchýlkou je to, že testujeme nový vzor spolupráce medzi parlamentnou administratívou a Výborom pre rozpočet; pristupujeme k tomu ako ku pilotnému projektu, no malo by to byť v zhode so všeobecne záväznými predpismi pre rozpočtovú procedúru po nadobudnutí účinnosti Lisabonskej zmluvy. Po druhé, rok 2009 prináša nové výzvy, ktoré nikto nespochybňuje. Jednou z takýchto výziev určite je pravdepodobné nadobudnutie účinnosti Lisabonskej zmluvy a s ním zásadné posilnenie právomocí spolurozhodovania Európskeho parlamentu, dláždenie cesty pre parlamentné aktivity ako ozajstného legislatívneho orgánu. Po druhé, toto je volebný rok, takže prinesie náklady spojené s volebnou kampaňou a pevné náklady, okrem zjavných úspor, spojené s koncom súčasného parlamentného volebného obdobia. Po tretie, do platnosti vstúpi členský štatút, ktorý zvýši bremeno osobných nákladov, bremeno našich nákladov z rozpočtu Európskeho parlamentu.
<P>
V mnohých z týchto materiálov už máme isté vyčíslenia, isté kalkulácie, keďže zároveň so zásadami poznávame aj predpovede, prvé predbežné rozpočty pre rok 2009. V tej najdôležitejšej oblasti, inými slovami v oblasti spojenej so zvyšovaním právomocí Európskeho parlamentu, následne po nadobudnutí účinnosti Lisabonskej zmluvy, sme sa dostali tak ďaleko ako pracovná skupina, ktorá stanoví prípadné dodatočné náklady, ktoré s týmto môžu byť spojené.
<P>
Aj keď si uvedomujeme špecifické výzvy, ktoré nás očakávajú v roku 2009, nemôžeme sa zároveň zbaviť zodpovednosti za hospodárne spravovanie peňazí európskych daňových poplatníkov, t.j. určitých dobrovoľne prijatých obmedzení, ktoré budeme tiež očakávať od iných európskych inštitúcií. Bujnenie administratívy vo volebnom roku zaiste nie je odkaz, ktorý európski voliči chcú počuť - tí voliči, ku ktorým za obraciame ohľadom obnovenia mandátu Európskeho parlamentu. Ďalším základným aspektom týchto usmernení sú vnútorné záväzky hľadať príležitosti na to, čo sa označuje za presun existujúcich ľudských zdrojov, aby sa nezvyšoval počet zamestnancov, a aby sme sa sústredili na tie funkcie, ktoré budú vymedzovať budúcnosť Európskeho parlamentu, ktorý definujeme prostredníctvom výrazu 'napravovanie', a ktoré sú pridružené ku legislatíve.
<P>
Dnes musíme a mali by sme prediskutovať aj otázku, ktorá má určitú mediálnu odozvu, a ktorá má zjavne aj zvýšené rozpočtové parametre. To, čo potrebujeme, sú tri nové súbežné úpravy. Prvou je uvedenie členského štatútu s jasným rozpočtovým výmerom; druhou sú zásady nového penzijného fondu; a treťou sú pravidlá pre zamestnávanie asistentov, ktoré musia byť dostatočne transparentné, aby nevyvolávali pokušenie a podozrenie v prostredí Európskeho parlamentu.
<P>
Ako spravodajca navrhujem, aby bol tento materiál výslovne uvedený v parlamentom nariadení z 25.októbra 2007 a v jednohlasnom rozhodnutí predsedníctva a konferencie predsedov Európskeho parlamentu. Viem, že v súčasnosti je naša zvedavosť viac zaujatá kalkuláciami než usmerneniami, a tak rátam s tým, že tento dokument bude zajtra poľahky schválený.
<SPEAKER ID="330" NAME="Monica Maria Iacob-Ridzi">
v mene skupiny PPE-DE. - (RO) Zameranie rozpočtu našej inštitúcie na rok 2009 zobrazuje dokument, na ktorom bude rozpočet Európskeho parlamentu túto jeseň založený.
<P>
Napriek tomu, okrem súm a programov, zameranie tohtoročného rozpočtu prináša na diskusiu otázku, ktorú považujem za veľmi dôležitú: právnu situáciu asistentov Európskeho parlamentu. Chcela by som poďakovať pánovi Lewandowskému za prednesenie aj tejto témy.
<P>
Verím, že nadišiel čas na to, aby sa starý systém stal jasnejším a prehľadnejším a aby poskytol týmto mladým ľuďom sociálne a finančné práva rovnocenné právam ostatných členov pracovného kolektívu inštitúcie. Pre tých druhých spomínaných existuje služobný poriadok európskych spoločenstiev, veľmi obsiahly dokument, ktorý poskytuje pracovníkom inštitúcií Európskej únie dostatočné sociálne zabezpečenie.
<P>
Väčšina parlamentných asistentov je tiež cudzincami vo vzťahu ku krajine, kde vykonávajú svoju činnosť a následne by mali užívať zabezpečenie poskytované všetkým pracovníkom v medzinárodných organizáciách. Nemyslím si, že je štandardné mať prípady, v ktorých belgický štát ukladá asistentom dodatočnú daňovú povinnosť, berúc do úvahy, že platia všetky povinné dane a príspevky do sociálneho poistenia v krajine svojej národnej príslušnosti.
<P>
Jednako Parlament potrebuje jasné nariadenia pre asistentov aj v takých situáciách, akými sú choroba, či materská dovolenka. Už v niekoľkých uzneseniach žiadal Európsky parlament generálneho tajomníka a skupinu pracujúcu na členskom štatúte, ako aj asistentov a penzijný fond, aby vypracovali nový súbor noriem, ktorý by vyriešil problémy, s ktorými sa v súčasnosti asistenti stretávajú.
<P>
Verím, že je naša povinnosť voči európskym občanom mať výlučne jasné a prehľadné pravidlá v tejto inštitúcii.
<SPEAKER ID="331" NAME="Thijs Berman">
v mene skupiny PSE. - (NL) Vážená pani predsedajúca, rozpočet Európskeho parlamentu na rok 2009 bude veľmi špeciálny, keďže tento Parlament bude spolurozhodovať v takmer všetkých oblastiach po prvý raz, ak nová zmluva vstúpi do platnosti v roku 2009. Lisabonská zmluva docieľuje to, o čo žiadali naši predchodcovia pred viac než 50 rokmi bez toho, aby to dosiahli: nielen poradenské kompetencie, nielen schvaľovacie procedúry, ale spolurozhodovanie a demokratickú kontrolu tohto Parlamentu nad takmer všetkými oblasťami politiky Bruselu.
<P>
Smerovanie ku požiadavke ďalších pracovníkov je preto dôležité. Spolurozhodovanie znamená obtiažnejší proces v každom výbore, ale neznamená zdvojnásobenie pracovnej náplne. Tento rozpočet preto zostáva opatrný, a to je dobre. Tam, kde sú potrební ďalší pracovníci, sa pokúša o preradenie. Málo nových pracovníkov bude zamestnaných - naozaj by to bolo ťažké vyrovnať sa s takmer 6 000 zamestnancami.
<P>
Práca tohto Parlamentu musí byť skutočne robená viditeľnejšie. Po skončení leta sa chystá spustenie internetovej televízie a v mene Socialistickej skupiny v Európskom parlamente dúfam, že redakčný tím sa teší nezávislej pozícii úplne slobodne vysielať tuto vedené rozpravy. Našim voličom dlhujeme túto otvorenosť. Ďalšia vec, ktorú im dlhujeme, je úplná možnosť kontroly našich výdavkov a kvalitné riadenie ľudských zdrojov.
<P>
Asistenti musia mať riadnu zmluvu so sociálnym poistením a penzijným zabezpečením, bežnú v každej európskej inštitúcii. Aspoň 1 z 10 zamestnancov tu pracuje bez akéhokoľvek sociálneho zabezpečenia. To sa musí zmeniť. Štatút pre zamestnancov musí byť prednesený, najlepšie do konca tohto roka, a je neuveriteľné, že sú tu snahy tomu odporovať, odporovať sociálnemu duchu, duchu solidarity Európskej únie z radov skupiny Európskej ľudovej strany (kresťanských demokratov) a európskych demokratov.
<P>
Ďalšia práca bude musieť byť vykonaná vo veci dlhodobých stratégií, napríklad ohľadom kúpy budov a technologických inovácií. Členský štatút má taktiež vplyv na rozpočet. Dotácie pre Sacharovovu nadáciu v Moskve nesmú byť viac než jednorázové prípady, ani financovanie múzeí európskej histórie nie je prvotnou úlohou tohto Parlamentu, takéto výdavky musia byť pokryté z európskeho rozpočtu. Na túto tému je potrebná ďalšia rozprava.
<SPEAKER ID="332" NAME="Anne E. Jensen">
v mene skupiny ALDE. - (DA) Vážená pani predsedajúca, chcela by som začať tým, že poďakujem pánovi spravodajcovi Lewandowskému za dobrú správu a tiež vyjadrením svojej spokojnosti s novým postupom a otvorenejším dialógom a zjavne včasným brífingom výboru. Ako si niekoľkí z tohto Parlamentu všimli, rok 2009 je výnimočným rokom. Aj keď Lisabonská zmluva ešte nebola podpísaná vo všetkých krajinách, musíme pri stanovovaní nášho rozpočtu brať do úvahy jej vstup do platnosti v roku 2009.
<P>
Nové právomoci Európskeho parlamentu, dávajúce mu napríklad vplyv na poľnohospodársky rozpočet a právnu politiku, bude znamenať prispôsobenie niektorých jeho priorít tak, aby zodpovedali novým povinnostiam. Potom tu máme voľby do Európskeho parlamentu a členský štatút, ktoré tiež majú vplyv na rozpočet.
<P>
Skupina Aliancie liberálov a demokratov za Európu je spokojná s parlamentným návrhom rozpočtu, kde zostáva 20 % z administratívnych výdavkov EÚ. Neexistuje žiadna záruka, že to bude uskutočniteľné v niekoľkých nasledujúcich rokoch, ale je dôležité, že držíme administratívne náklady pod kontrolou.
<P>
Taktiež by som chcela vyjadriť skupine ALDE veľkú spokojnosť s vyvinutím nového modelu opätovného vyčíslenia asistentov členov Parlamentu. Naša skupina chce vidieť štatút pre parlamentných asistentov už dlhší čas. Pre Parlament je správnym riešením prevziať administratívnu správu, čo je zohľadnené v rozpočte na rok 2009.
<P>
Značné úspory boli za posledných 10 rokov dosiahnuté z predaja budov, no súhlasím, že teraz sme dosiahli bod, v ktorom musí byť táto politika upravená, a že by mala prejsť úpravou. Musíme ešte vidieť návrh pre ostatné inštitúcie, ale je dôvod na to, aby sme aj v ich prípade pozorne dohliadali na rastúce výdavky spojené s budovami.
<P>
Nakoniec zostáva dôležitá otázka financovania budúceho ministra zahraničných vecí EÚ a predsedu Európskej Rady, no k tomu sa vrátime neskôr.
<SPEAKER ID="333" NAME="Wiesław Stefan Kuc">
v mene skupiny UEN. - (PL) Vážená pani predsedajúca, procedúra rozpočtových usmernení na rok 2009 predložená pánom spravodajcom Lewandowským sa týka hlavne Európskeho parlamentu a má potenciál uplatniť sa aj v iných sekciách.
<P>
Z pohľadu finančných obmedzení, ktoré boli prijaté, nesmierneho množstva úloh spojených s Lisabonskou zmluvou, parlamentných volieb, zmeny v členskom štatúte a navrhovaného zavedenia štatútu pre asistentov bude rok 2009 veľmi obtiažnym rokom. Je tu veľa neznámych, takže najdôležitejšou vecou bude realizovanie týchto usmernení. Podrobná analýza potrieb a pridružená analýza nákladov nám umožní udržať sa v rámci finančného rámca a súčasne by mala zaistiť hladké fungovanie Parlamentu a zvládnutie nových úloh. Naša politická skupina bude hlasovať za túto správu.
<SPEAKER ID="334" NAME="Gérard Onesta">
v mene skupiny Verts/ALE. - (FR) Vážená pani predsedajúca, rok 2009 je rokom nových vecí, a preto aj neistôt a nebezpečenstiev. Bude to vyžadovať všetok talent nášho spravodajcu, bývalého predsedu Výboru pre rozpočet, zvládnuť túto výzvu.
<P>
Nová zmluva zdvojnásobí rozsah spolurozhodovania Parlamentu. Predstavte si to úsilie, ktoré bude na to potrebné, obzvlášť, čo sa týka rozpočtu. Nový členský štatút. V súčasnosti úplne neznámy: ktoré krajiny dovolia svojim budúcim zvoleným zástupcom padnúť do tohto nového systému, a ktorí zvolení zástupcovia to budú chcieť urobiť? Volebná kampaň, nová zbierka zásad, najmä pre asistentov.
<P>
Už takmer 10 rokov sa na toto pýtam Úradu a rád vidím, že spis je konečne hotový. Hoci je to dosť jednoduché, nakoľko sme si všetci vedomí toho súboru, ktorý nebude stáť daňových poplatníkov ani halier: nasadenie asistentov na základňu Spoločenstva, pre tých, ktorí pracujú v Bruseli, a tých, ktorí ich platia priamo pod kontrolou Parlamentu, a pre tých, ktorí pracujú vo volebných obvodoch. Na toto by mal existovať nemenný rozpočet, pretože čestnosť nestojí ani halier, len trochu politického úsilia.
<P>
Som tiež nadšený z nových pracovných postupov, najmä v otázkach rozpočtu, pretože, rovnako ako mnohí z mojich parlamentných kolegov, som zakaždým po ponukovom konaní aj ja prekvapený tým, aké ohromne vysoké sú stavebné náklady, keď ide o stavebné práce európskych inštitúcií. Ak naozaj chceme šetriť, možno nie je nevyhnutné prekladať všetko, čo som povedal, do maltského, lotyšského a maďarského jazyka, pretože o osem mesiacov to nebude nikto čítať a ušetrilo by to 17 miliónov EUR ročne.
<SPEAKER ID="335" NAME="Esko Seppänen">
v mene skupiny GUE/NGL. - (FI) Vážená pani predsedajúca, správa pána Lewandowského prezentuje rozvážny pohľad na veľkosť parlamentného rozpočtu. Sociálni demokrati a Zelení dosť zbytočne navrhli zmeny a doplnenia, ktoré by znamenali menej kontrolovaný spôsob míňania peňazí.
<P>
Správa sa pozerá na 'Parlament európskej histórie' správnym spôsobom, keď spravodajca tvrdí, že nie je vecou Parlamentu financovať takýto projekt, dokonca aj keď je to nápad súčasného predsedu.
<P>
Táto správa má tiež miesto v rozpočte Komisie. Poznámka vysvetľuje, že jej administratívne náklady nedosahujú výšku ani približne 2 000 zamestnancov, ktorí sú najatí prostredníctvom jej pracovných agentúr. Tento náklad je vyňatý z konečnej sumy, z ktorej je 20 % zrazených na použitie Parlamentu. Parlament nemôže podobným spôsobom najímať pracovnú silu z vonkajších zdrojov a tiež musí financovať podporu celoeurópskych politických strán zo svojho vlastného rozpočtu.
<SPEAKER ID="336" NAME="Sergej Kozlík" AFFILIATION="NI">
(SK) Je možné len súhlasiť s názorom spravodajcu a Výboru pre rozpočet, že pri zostavovaní rozpočtu Európskeho parlamentu na rok 2009 je potrebné v prvom rade brať do úvahy rozšírené povinnosti Parlamentu po ratifikácii Lisabonskej zmluvy.
<P>
Ide najmä o novú úlohu Parlamentu ako zákonodarcu rovnocenného s Európskou radou. Aj keď prechod od konzultačného postupu k spolurozhodovaciemu postupu nebude nevyhnutne znamenať zdvojnásobenie pracovnej záťaže parlamentných výborov, treba vziať do úvahy, že posilnenie spolurozhodovacích právomocí bude bezprecedentné a že Parlament navyše preberie zodpovednosť za zverejňovanie legislatívnych aktov. Je preto nevyhnutné, aby politické priority Parlamentu boli náležite financované. Na druhej strane nepochybne treba hľadať možnosti úspor všade, kde je to možné, avšak za podmienky udržateľnosti rozpočtu.
<SPEAKER ID="337" NAME="Brigitte Douay" AFFILIATION="PSE">
(FR) Vážená pani predsedajúca, vo veľmi obsažnej správe pána Lewandowského ma obzvlášť zaujímal rozpočet Parlamentu na tento volebný rok, ktorý má dôsledky na politiku komunikácie tejto inštitúcie.
<P>
Zlepšenie komunikácie s občanmi Európy bolo jednou z priorít Parlamentu pre rok 2009. Aby sa cítili viac zainteresovaní v nadchádzajúcich voľbách a aby dostali čo najvyššiu možnú účasť, je pre členov Európskeho parlamentu dôležité byť v úzkom kontakte s decentralizovanou informačnou kampaňou v členských štátoch.
<P>
Taktiež dúfame, že lokálne médiá budú plne začlenené do tejto kampane, pretože hrajú kľúčovú rolu v odovzdávaní informácií. Parlamentný rozpočet pre oblasť komunikácií a činnosti naplánované na rok 2009 by sa preto mali preveriť, že zaujímajú a priamo ovplyvňujú európskych občanov, ktorí často cítia, že európske inštitúcie sú príliš vzdialené.
<P>
Všimnite si, že vo všeobecnosti tieto činnosti vyplývajú z tých, ktoré začali a boli financované v roku 2008. Dúfame tiež, že nové návštevné centrum a internetová televízia budú čoskoro funkčné, aby poskytli lepšie informácie o parlamentných aktivitách a aby zlepšili vzťah medzi občanmi a Európskou úniou.
<SPEAKER ID="338" NAME="Valdis Dombrovskis" AFFILIATION="PPE-DE">
(LV) Vážená pani predsedajúca, dámy a páni, ku príprave rozpočtu pre Európsky parlament na rok 2009, otázka maximálnej výšky celkových rozpočtových výdavkov a či by nemala presiahnuť 20 % celkových administratívnych výdavkov EÚ, sa opäť raz prejednáva. Tak či tak by som chcel schváliť prístup spravodajcu, konkrétne, že úroveň výdavkov Európskeho parlamentu by mala byť založená na požiadavkách, ktoré sú vyplnené na základe dôkladného vyhodnotenia. Zaiste, rok 2009 prinesie významné zmeny do práce Európskeho parlamentu. S ratifikáciou Lisabonskej zmluvy značne narastie objem legislatívnej práce a zmena v systéme opätovného vyčíslenia pre členov Európskeho parlamentu povedie k nárastu dodatočných nákladov, rovnako aj propagačná kampaň v súvislosti s voľbami do Európskeho parlamentu.
<P>
Sústredením sa na hlavné sféry činnosti a pozorným analyzovaním požiadaviek rozpočtu, ako aj zhodnotením možností na vnútorné znovurozmiestnenie úradníkov pred vytvorením nových parlamentných postov, je možné udržať úroveň výdavkov v rozpočte Európskeho parlamentu v rámci limitu 20 %. Všetky možnosti znížiť neúčelnú spotrebu papiera a energií v Európskom parlamente ešte neboli vyčerpané. Potešila ma minulý týždeň vyjadrená podpora návrhu zredukovať náklady na papierové verzie jednotlivých dokumentov, ustanovenie, že papierové verzie týchto dokumentov budú dostupné na požiadanie, namiesto ich automatickej distribúcii všetkým členom a úradníkom. Realizácia tohto návrhu umožňuje ušetriť viac než tri milióny hárkov papiera ročne. Tento prístup môže byť uplatnený na mnohých ďalších typoch dokumentov. Ohľadom rozpočtu Európskeho parlamentu pre nasledujúci rok, otázka výdavkov na asistentov členov Parlamentu nemôže byť prehliadaná, a preto vyzývam pracovnú skupinu vymenovanú Úradom Európskeho parlamentu vypracovaním návrhov, ktoré by úhrady týchto nákladov sprehľadnili a urobili ľahšie sledovateľnými. Ďakujem za vašu pozornosť.
<SPEAKER ID="339" NAME="Zbigniew Krzysztof Kuźmiuk" AFFILIATION="UEN">
(PL) Vážená pani predsedajúca, chcel by som upriamiť pozornosť na tri otázky v rámci tejto rozpravy.
<P>
Po prvé, hladina inflácie v jednotlivých krajinách EÚ prudko stúpa a následne priemerná hladina inflácie celej EÚ bude okolo 4 % v roku 2008, takže valorizácia výdavkov o 2 % ročne vlastne znamená pokles výdavkov.
<P>
Po druhé, jedným dôsledkom prijatia Lisabonskej zmluvy bude výrazné zvýšenie právomocí Európskeho parlamentu, spolurozhodovací proces vo všetkých oblastiach, a tiež právomoci parlamentov členských štátov, čo zapríčiní prudký nárast prevádzkových nákladov.
<P>
A nakoniec po tretie, rok 2009 je rokom volieb do Európskeho parlamentu. Doteraz bola účasť na týchto voľbách výnimočne nízka, najmä v nových členských štátoch. Preto sú potrebné dodatočné náklady na informačnú kampaň nasmerovanú hlavne do regionálnych a miestnych médií, prostredníctvom ktorých môžu byť voliči najefektívnejšie oslovení.
<SPEAKER ID="340" NAME="Ingeborg Gräßle" AFFILIATION="PPE-DE">
(DE) Vážená pani predsedajúca, dámy a páni, chcela by som využiť príležitosť na vyjadrenie podpory voči pozmeňujúcim a doplňujúcim návrhom skupiny Európskej ľudovej strany (kresťanských demokratov) a európskych demokratov vo veci kancelárskeho príplatku. Viem, že skupina Zelených/Európska slobodná aliancia a Socialistická skupina v Európskom parlamente predložili iný doplňujúci a pozmeňujúci návrh; ten náš má rovnaké znenie ako rozhodnutia Úradu a Konferencie predsedov, ktoré predsedovia všetkých skupín pri hlasovaní jednomyseľne podporili. Nepovažujem za veľmi férové to, čo sa práve hovorí o Výbore pre rozpočet, že sa správa podľa svojej povesti, a že si zase robí veci po svojom. Pozmeňujúci a doplňujúci návrh skupiny Zelených/Európskej slobodnej aliancie hovorí o štatúte pre parlamentných asistentov. Ten bude výsledkom, ak doplňujúci a pozmeňujúci návrh Úradu, ktorý je výsledkom jednaní s Radou, bude dosiahnuteľný.
<P>
Aj my sa usilujeme o tento štatút pre parlamentných asistentov, ale ešte nevieme, či ho dosiahneme, či vôbec dospejeme k dohode s Radou. Chcela by som preto požiadať o to, aby táto fáza nevyústila do odmietnutia celého textu vypracovaného Úradom. Myslím si, že je veľmi dôležité, že pokračujeme v tomto Parlamente v takej veľkej zhode, aká je len možná, a že sa zbytočne nehádame o detailoch, na ktoré nemáme schvaľovacie právo. Odtiaľ vychádza moja úprimná prosba schváliť náš pozmeňujúci a doplňujúci návrh. Ani jediné slovo nebolo doplnené alebo vynechané.
<SPEAKER ID="341" NAME="Janusz Lewandowski">
spravodajca. - (PL) Vážená pani predsedajúca, chcel by som prejaviť svoju vďaku všetkým tým, ktorí sa zapojili do tejto rozpravy.
<P>
Problém, ktorý sa v tejto rozprave objavoval najčastejšie, okrem špecifických výziev pre rok 2009 a potreby hospodárne spravovať peniaze európskych daňových poplatníkov, bol v každom prípade problémom parlamentných asistentov. Chcem sa vyhnúť jednaniu, pri ktorom tento problém vytvára bojové pole pre oponentské politické skupiny, nakoľko všetky skupiny v našom Parlamente spája vedomie potreby vyriešiť tento problém takým spôsobom, ktorý odstráni pokušenie nechať sa zatiahnuť do korupcie a podozrení, ktoré sú okolo tejto záležitosti, zatiaľ čo zároveň berie do úvahy rôznorodosť 27 krajín, ktoré tvoria Európsku úniu
<P>
Chcel by som uistiť svojho parlamentného pána kolegu Kuźmiuka, že výdavky sú nastavené tak, aby narástli o 4,8 %, takže pravdepodobne viac než úroveň európskej inflácie. Zatiaľ prajem pani Gräßleovej úspešné ukončenie jej správ pred polnocou.
<SPEAKER ID="342" NAME="Predsedajúca">
Rozprava je ukončená.
<P>
Hlasovanie sa uskutoční zajtra, vo štvrtok 10. apríla 2008.
<SPEAKER ID="998" NAME="Jean-Pierre Audy  " AFFILIATION="PPE-DE">
písomne. - (FR) najprv by som chcel oceniť skvelú prácu môjho poľského kolegu pána Lewandowského na rozpočtových usmerneniach na rok 2009 pre 'iné inštitúcie', konkrétne Európsky parlament, ale aj Radu, Súdny dvor, Dvor audítorov, Európsky hospodársky a sociálny výbor a pre Výbor pre regióny, Európskeho ombudsmana a Európskeho dozorného úradníka pre ochranu údajov.
<P>
Tento dokument prechádza cez hlavné výzvy, ktoré budú v parlamentnom programe na rok 2009, obzvlášť vstup do platnosti Lisabonskej zmluvy. Musí sa urobiť všetko pre to, aby sa zaistilo, že parlamentné rozšírené záväzky po podpísaní Lisabonskej zmluvy budú v rozpočte zohľadnené. Premýšľam však, či by pred rozpočtovým procesom nemal byť prevedený audit ľudských zdrojov pridelených činnostiam Európskeho parlamentu. Politickí lídri Európskeho parlamentu sa stávajú stále viac dôležitými a je podstatné, že členovia Európskeho parlamentu majú možnosti pracovať v úplnej nezávislosti.
<P>
Zdalo by sa, že v súčasnosti umiestnené zdroje sa už nezhodujú so širšími politickými záväzkami, ktoré Európsky parlament momentálne musí a bude musieť v budúcnosti prevziať, aby riadne reprezentoval európskych občanov.
