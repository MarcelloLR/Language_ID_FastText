<CHAPTER ID="017">
Dohoda o hospodárskom partnerstve (rozprava) 
<SPEAKER ID="127" NAME="Predsedajúci">
Ďalším bodom je vyhlásenie Komisie o dohodách o hospodárskom partnerstve.
<SPEAKER ID="128" NAME="Ján Figeľ">
člen Komisie. - Vážený pán predsedajúci, vítam túto príležitosť, aby som vysvetlil, ako pokročili naše rokovania o dohode o hospodárskom partnerstve. S potešením beriem na vedomie, že stratégiu, ktorú Komisia navrhla vo svojom oznámení z 23. októbra, Rada minulý týždeň schválila. Ako minulý týždeň komisár Mandelson oznámil parlamentnému Výboru pre medzinárodný obchod, v týchto rokovaniach sme prekonali kritický bod.
<P>
Tieto rokovania prebiehajú veľmi rýchlo. Dovoľte mi, aby som vám prezentoval ich súčasný stav. Vo východnej Afrike sa parafrázovala prechodná dohoda s Východoafrickým spoločenstvom: Keňou, Ugandou, Rwandou, Burundi a Tanzániou. Sme veľmi blízko k prechodnej dohode s krajinami Indického oceánu v rámci skupiny krajín východnej a južnej Afriky.
<P>
Pokiaľ ide o Juhoafrické rozvojové spoločenstvo, podpísali sme prechodnú dohodu s Botswanou, Lesothom, Svazijskom a Mozambikom. Angola sa pripojí hneď, ako to bude možné. Južná Afrika a Namíbia rozhodnú o svojej účasti nasledujúci deň.
<P>
Pokiaľ ide o tichomorský región, pracujeme súbežne na rámcovej dohode pre tento región ako celok a na dohodách s jednotlivými krajinami o prístupe na trh s cieľom ochrániť bezprostredné záujmy tých krajín, ktoré sú zodpovedné za obchodovanie regiónu s Európskou úniou. Očakávam, že sa príslušná dohoda už čoskoro oznámi.
<P>
V zostávajúcich regiónoch nie je situácia taká jednoznačná. Za západnú a strednú Afriku prebiehajú rokovania s takzvanými "podskupinami". Je možné, že s najviac postihnutými krajinami budeme môcť uzatvoriť prechodné dohody o tovare, ktoré by sa vzápätí na to mohli v roku 2008 rozšíriť na komplexné dohody o hospodárskom partnerstve s celým regiónom. To bude samozrejme závisieť od ochoty príslušných krajín vydať sa touto cestou a predložiť dohody o prístupe na trh, ktoré budú zlučiteľné s pravidlami Svetovej obchodnej organizácie.
<P>
V karibskej oblasti máme dohodu takmer o všetkom, avšak neexistuje dohoda o obchodovaní s tovarom, kde návrhu regiónu podstatne chýba to, čo by bolo možné vo WTO obhájiť. Rokovania pokračujú, ale teraz potrebujeme jasné politické rozhodnutie regiónu, že sa vypracuje harmonogram prístupu na trh, ktorý je zlučiteľný s pravidlami Svetovej obchodnej organizácie, ktorým sa rokovania následne odblokujú.
<P>
Vo všetkých regiónoch zaujímame pragmatický a pružný prístup, aby sme dosiahli to, čo aj naďalej zostáva naším cieľom pri všetkých týchto dohodách: úplnej dohody o hospodárskom partnerstve so štyrmi regiónmi. Tým sa naše obchodné vzťahy zmodernizujú a začnú slúžiť potrebám rozvoja; naším cieľom je teda komplexná dohoda so štyrmi regiónmi.
<P>
V posledných dňoch sme dosiahli značný pokrok, ale v súčasnej dobe nemôžeme zaručiť uzatvorenie dohody, ktorá by zahŕňala nové obchodné dohody so všetkými africkými, karibskými a tichomorskými krajinami (AKT), ktoré sú zlučiteľné s pravidlami WTO.
<P>
Zlučiteľnosť s pravidlami WTO je základným prvkom všetkých dohôd, či už ide o komplexné dohody o hospodárskom partnerstve, prechodné dohody alebo dokonca obchodné dohody. Bez toho môžeme ponúknuť len všeobecný systém colných preferencií.
<P>
Budúci týždeň Rada pre všeobecné záležitosti a vonkajšie vzťahy rozhodne o nariadení ES zavádzajúcom prístup na trh, ktorý sa ponúkol krajinám AKT. Je to zatiaľ najlepšia ponuka, pokiaľ ide o dvojstrannú dohodu: úplný prístup bez ciel a kvót na prechodné obdobie len v prípade dvoch produktov - cukru a ryže.
<P>
Aj naďalej sa budeme všemožne usilovať o dosiahnutie dohôd. Naša ponuka leží na stole a vo chvíli, kedy ktorýkoľvek štát AKT predloží ponuku zlučiteľnú s pravidlami WTO s cieľom uzatvoriť dohodu, môžeme rýchlo zareagovať a navrhnúť Rade, aby využila nariadenie o prístupe na trh v rámci dohody o hospodárskom partnerstve.
<P>
Naznačili sme našu ochotu spolupracovať so subregiónmi, ak si to želajú štáty AKT. Dohodli sme sa pokračovať v prerokovávaní ďalších otázok po 1. januári 2008, ako sú služby, investície a ďalšie dôležité oblasti súvisiace s obchodom, ktoré sú veľmi dôležitou súčasťou rozvojovej zložky týchto dohôd. Dodržali sme svoj záväzok na uzatvorenie obchodných dohôd porovnateľných s dohodami z Cotonou, alebo lepších, a to so všetkými krajinami, ktoré sa s nami dohodnú. Ponúkli sme úplné otvorenie svojich trhov a ponuku obchodovania s tovarom sme doplnili štedrou ponukou služieb.
<P>
Nemôžeme však rozšíriť obchodný režim z Cotonou, kým pokračujeme v rokovaniach. Dali sme jasne najavo, že ak neexistuje žiadna dohoda o hospodárskom partnerstve, nemôžeme navrhovať a nenavrhneme žiadne riešenia, ktoré sú nezákonné alebo neisté.
<P>
Naši partneri z krajín AKT budú potrebovať podporu pri uplatňovaní dohôd a realizovaní potrebných úprav a reforiem. Preto sa Komisia snaží zaistiť, aby Európsky rozvojový fond poskytoval pomoc v oblasti obchodu v rámci priority dohody o hospodárskom partnerstve. Preto úzko spolupracujeme s členskými štátmi, aby sme získali viac ďalších finančných prostriedkov v súvislosti s novo prijatou stratégiou EÚ na pomoc v oblasti obchodu.
<P>
Vieme, že ukončenie týchto rokovaní znamená prijať zložité politické rozhodnutia, ale vítame iniciatívu týchto regiónov AKT a krajín, ktoré sa ako prvé rozhodli spolu s nami podpísať dohody o hospodárskom partnerstve. Aj naďalej ich budeme podporovať pri plnení prijatých záväzkov a keďže pracujeme spoločne, budeme sa snažiť, aby tento obchodný vzťah skutočne prispieval k ich rozvoju.
<SPEAKER ID="129" NAME="Robert Sturdy">
v mene skupiny PPE-DE. - Vážený pán predsedajúci, povedať po siedmich rokoch rokovaní, že nie sme tam, kde by sme mali byť, je asi prehnaný eufemizmus. Nie som si istý, či je presné povedať, že sme prekonali kritický bod.
<P>
V posledných týždňoch sa začali niektorí členovia krajín AKT stále viac znepokojovať vyhliadkami na obmedzený - ako to označil sám komisár - colný režim všeobecného systému colných preferencií, ktorý ich čaká od 1. januára, ak nepodpíšu dohodu o hospodárskom partnerstve. Európska komisia vyhlasuje, že sa jej podarilo dosiahnuť prechodné dohody ako s jednotlivými štátmi, tak aj so subregionálnymi skupinami. Podľa vyjadrenia komisára bola včera dohoda podpísaná s východoafrickou skupinou, kým Juhoafrické rozvojové spoločenstvo ju podpísalo minulý týždeň - s výnimkou Južnej Afriky a Namíbie! Aká je to hospodárska dohoda, keď do nej nepatria niektoré krajiny? Dozvedeli sme sa, že Komisia tlačí západnú Afriku k podpísaniu dohody bez Nigérie, čo je jedna z najväčších krajín v Afrike a zrejme má pred sebou veľké obchodné rokovania s Európskou úniou. Aké sú dlhodobé následky podpísania týchto tzv. rámcových dohôd? A čo regionálna integrácia? Pokiaľ tomu rozumiem, tieto dohody rozbíjajú presne tie regióny, ktoré sa uviedli v mojej správe, a práve na ne sa zameriavajú celé dohody o hospodárskom partnerstve.
<P>
Uznesenie Parlamentu vypracované jednou politickou skupinou jasne stanoví potrebu sledovať tieto v súčasnosti rýchle prebiehajúce rokovania. Spomínané dohody sa nám nemusia páčiť, ale konečný termín je takmer len na nás a v danej chvíli neexistujú iné možnosti. Vyhlásenie z Kigali bolo nesmierne ťažkopádne a kritické. Naše dnešné uznesenie Parlamentu je prezieravé a ja dúfam, že sa môžeme pozerať dopredu.
<P>
Ako napovedá ich názov, dohody o hospodárskom partnerstve sú vykročením k úplným a všestranným obchodným vzťahom medzi EÚ a krajinami AKT. Som sklamaný, že sa skupina PSE rozhodla za ne nehlasovať.
<P>
Na záver ešte jedna vec na zamyslenie pre pána komisára. V Spojenom kráľovstve sa začalo hovoriť, že vo svete existujú tri veľké klamstvá: "šek je na pošte", "to nebola moja chyba" a "som z Európskej únie a prišiel som vám pomôcť".
<SPEAKER ID="130" NAME="Harlem Désir">
v mene skupiny PSE. - (FR) Vážený pán predsedajúci, pán komisár, nemôžeme si nevšimnúť, že spôsobom, akým Komisia viedla rokovania, sa nepodarilo zaistiť podpísanie skutočných dohôd o hospodárskom partnerstve pred plánovaným termínom. Tu súhlasím s pánom Sturdym. Prechodné dohody spochybňujú regionálne skupiny, ktoré sa vytvorili a predstavujú základne pre diskusie vedené s cieľom podpísania týchto dohôd o hospodárskom partnerstve.
<P>
Rokovania ani zďaleka neposilnili väzby a dôveru medzi Európou a krajinami AKT, práve naopak vyvolali veľké obavy. Panuje obava o strate verejných prostriedkov. Senegalský prezident nedávno v tlači oznámil, že od 35 % do 70 % afrických rozpočtov tvoria colné sadzby, napríklad Nigéria má prísť o 800 miliónov EUR.
<P>
Panuje obava, aké dôsledky môže mať liberalizácia pre krehké odvetvia hospodárstiev krajín AKT, ktoré budú musieť čeliť konkurencii európskych podnikov. Panuje obava týkajúca sa žiadostí o zaradenie viacerých subjektov do druhej fázy, čo odporuje záväzkom WTO. Tu mám na mysli služby, investície, verejné trhy a pravidlá hospodárskej súťaže. Panuje obava z toho, že v roku 2008 hrozí zavedenie vyšších colných sadzieb pre krajiny AKT, ktoré nepatria medzi najmenej rozvinuté, ako určitá forma vydierania, ktorá ich núti prijať akúkoľvek dohodu.
<P>
Myslím si, že musíme umožniť ďalšie fungovanie vzťahov AKT-EÚ a do rokovania znovu vrátiť hlavné zásady z Cotonou. Dohody o hospodárskom partnerstve sú rozvojové nástroje. Samotnou liberalizáciou sa nič nekončí. Cieľom dohôd o hospodárskom partnerstve je posilnenie ekonomík krajín AKT s cieľom pomôcť im preniknúť do svetovej ekonomiky.
<P>
Po uzatvorení dohody o hospodárskom partnerstve by na tom žiadny štát AKT nemal byť horšie ako pred jej podpisom. Signatári musia ťažiť zo systému preferencií, ktorý je minimálne taký výhodný, ako pred podpisom akejkoľvek dohody o hospodárskom partnerstve. Dohody musia vychádzať zo záujmov štátov AKT a rozdielnosti ich ekonomík.
<P>
Je nevyhnutné objasniť pravidlá pôvodu, aby sme zistili, do akej miery budú mať tieto krajiny úžitok z nami predkladanými novými opatreniami, ktoré by umožňovali prístup na nový trh, a je potrebné uplatňovať skutočné mechanizmy finančného vyrovnania. Musíme pochopiť, čo nám vo vyhlásení z Kigali odkazujú poslanci parlamentov v štátoch AKT a v Európe. Dátum 31. decembra nie je takou osudnou ranou, ako je tá, ktorú ste zasadili vy.
<SPEAKER ID="131" NAME="Gianluca Susta">
v mene skupiny ALDE. - (IT) Vážený pán predsedajúci, dámy a páni, my, poslanci zo skupiny ALDE, sme podporili žiadosť predsedu skupiny socialistov o odložení hlasovania v snahe dosiahnuť širšiu zhodu na texte príslušného uznesenia.
<P>
Aj my máme obavy a nádeje zhrnuté v záverečnom dokumente zo zasadnutia v Kigali. Dohody o hospodárskom partnerstve sú dôležitým nástrojom rozvoja, regionálnej integrácie a zníženia chudoby. K týmto cieľom musí smerovať činnosť EÚ v našom globalizovanom svete. Len voľný obchod, pravidlá WTO a dohody o hospodárskom partnerstve nie sú cieľom, ale nástrojom v službách svetového obchodu.
<P>
Avšak musíme uznať, že právne vákuum vznikajúce v dôsledku vypršania platnosti dohody z Cotonou závažným spôsobom ohrozuje samotné krajiny AKT, v stávke je oveľa viac, ako len to, či sú alebo nie sú tieto dohody legitímne z hľadiska pravidiel a rozhodnutí WTO.
<P>
Takisto dúfame, že prebiehajúce rokovania v šiestich regiónoch sa môžu rýchlo uzavrieť a že pokračovanie a úspešné zakončenie zložitých rokovaní v Dauhe o reforme svetového obchodu môže poskytnúť jednoznačný rámec, ktorý pomôže lepšie spĺňať rozvojové potreby najchudobnejších krajín, aj pokiaľ ide o vzťahy EÚ-AKT.
<P>
Sme si však vedomí, že rokovania krajín AKT pokračujú pomaly a že reforma svetového obchodu, ktorá by takisto prispela k oživeniu mnohostrannosti vo svetovom obchode, stráca dych.
<P>
Uskutočniteľné riešenia by sa preto mali uplatňovať pragmaticky. Domnievame sa, že s tým cieľom má stratégia dvojfázový prístup - a to najskôr prechodné, len obchodné dohody, a potom dohody všeobecnejšie - na zabránenie prerušenia toku tovaru za priaznivé sadzby, ako sa stanovilo v Cotonou, čo mohlo byť pre krajiny AKT veľmi nevýhodné.
<SPEAKER ID="132" NAME="Frithjof Schmidt">
v mene skupiny Verts/ALE. - (DE) Vážený pán predsedajúci, vážený pán komisár, žasol som, keď som vás počul, ako hovoríte o rokovaniach, ako keby sa zo strany Komisie nič nepokazilo a všetko prebiehalo hladko.
<P>
V posledných mesiacoch sme my poslanci - tu v Parlamente - pri niekoľkých príležitostiach poukazovali na to, že Komisia príliš zaťažila rokovania s krajinami AKT. Upozorňovali sme, že na splnenie podmienok WTO stačí dohoda o výmene tovaru a že dohoda o problematike Singapuru nie je potrebná. Táto kritika sa v Komisii nestretla s porozumením; vlastne sa Komisia našou kritikou odmietla zaoberať. Vaša náhla zmena postoja voči prechodným "len obchodným" dohodám ani zďaleka nestačí a prišla príliš neskoro. Dohoda "len o výmene tovaru" je v tejto fáze priznaním neúspechu vinou vášho nesprávneho pochopenia situácie. Väčšiu dôveru by vám získalo, keby ste aspoň raz sebakriticky pripustili, že vaša rokovacia stratégia bola chybná.
<P>
Druhou veľkou chybou bol spôsob, akým sa tieto rokovania viedli. Očividne sa viedli, ako keby sa jednoducho týkali bežnej dohody o voľnom obchode a nie rámcovej dohody zameranej na rozvoj. Krajiny AKT sa jednohlasne sťažovali, že boli vystavené nátlaku, čo svedčí o chabej atmosfére pri rokovaniach. Veľmi jasne to zaznelo v Kigali a Komisiu musím upozorniť, že tón rokovaní je takisto veľmi dôležitý a nie len ich hlavný obsah.
<P>
Je veľmi dôležité, aby sme neurobili ešte ďalšiu veľkú chybu. Potrebujeme riešenia pre tie krajiny, ktoré nepatria medzi tie najmenej rozvinuté a ktoré majú dojem, že v súčasnej dobe nemôžu zatiaľ dohodu podpísať. Nesmieme dopustiť zrútenie obchodných vzťahov, a tak potrebujeme návrh prechodnej dohody na rok 2008.
<SPEAKER ID="133" NAME="Helmuth Markov">
v mene skupiny GUE/NGL. (DE) Vážený pán predsedajúci, pán komisár, rokovacia stratégia Komisie bola naozaj nesprávna, bola to katastrofa. Vychádzala zo stratégie "globálnej Európy", ktorá je celá zameraná na prístup na trh hlavných nadnárodných spoločností Európy.
<P>
Vždy som sa čudoval, čo má tento prístup spoločné s dohodami o partnerstve. Partnerstvo znamená niečo úplné iné. Partnerstvo znamená rešpektovanie krajiny, ktorá sa potrebuje hospodársky a spoločensky rozvíjať. Dohoda o partnerstve musí podporovať povedomie, že poskytovanie rozvojovej pomoci nesmie byť viazané na uzatvorenie dohody EPA. Dohody o hospodárskom partnerstve musia brať do úvahy rozvoj slabých a najslabších krajín. Žiadna krajina, aj keď nepodpíše, by na tom nemala byť horšie, ako je. Toto je poctivé partnerstvo a solidárny prístup. Komisia tomu pozornosť vôbec nevenovala. Považujem za dobré, že pod tlakom z mnohých strán začína teraz voliť odlišnú stratégiu, hoci som k tomu veľmi skeptický, keď vidím, ako sa správa ku krajinám Mercosur, krajinám ASEAN a andským krajinám, kde sa stále ešte drží rovnakého starého spôsobu myslenia.
<P>
Zdá sa, ako by sme my Európania hovorili: "tak takto to bude, ber alebo nechaj tak". Opakujem, že to nemá nič spoločné s partnerstvom. Dosť ma rozladilo to, čo sa tu dnes dialo - v skutočnosti som bol zdesený - že sme nemohli použiť rozhodnutie z Kigali ako základ, hoci ho schválili všetci poslanci, ktorí v Kigali boli. Parlament by túto delegáciu podporil a spomínané rozhodnutie schválil.
<P>
(predsedajúci prerušil rečníka)
<SPEAKER ID="134" NAME="Maria Martens" AFFILIATION="PPE-DE">
(NL) Vážený pán predsedajúci, dohody o hospodárskom partnerstve sú v Afrike kontroverznou témou a čím ďalej, tým viac sa ňou stávajú aj v Európe. Táto problematika zahŕňa zásadné rozdiely v chápaní podstaty veci, pokiaľ ide o možnosť bojovať s chudobou prostredníctvom udržateľného hospodárskeho rastu v krajinách AKT. Je jasné, že čisto len finančná pomoc neprispieva k skutočnému zníženiu chudoby. Domnievame sa, že tieto obchodné dohody môžu poskytnúť vhodnú príležitosť, ako sa vymaniť z dlhodobej tradície poskytovania málo účinnej pomoci. Globálny obchod s krajinami AKT poklesol. V súčasnej dobe je nižší ako 1 % a rozvojové ciele milénia sa v Afrike nedosiahli. Táto situácia sa musí zmeniť. Európa má morálnu povinnosť pomôcť krajinám AKT pri hospodárskom raste a zvýšiť vzájomný obchod. Dohody o hospodárskom partnerstve k tomu musia prispieť.
<P>
Vážený pán predsedajúci, výhody obchodnej a hospodárskej integrácie sú zrejmé, obzvlášť vo svete, ktorý sa stále viac globalizuje. Hospodárska súťaž, vhodné podmienky na investovanie, prístup na trh a fungujúce továrne sú podmienkou hospodárskeho rastu v krajinách AKT. Musíme byť flexibilní a konať pragmaticky, ale v rámci Svetovej obchodnej organizácie. Nikto už neočakáva, že k podpisu komplexných obchodných dohôd dôjde v stanovenej lehote 1. januára 2008. Niektoré krajiny východnej a južnej Afriky však uzavreli prechodné dohody. Ide len o dohody o výmene tovaru. Nedajú sa označiť za krok smerom k regionálnemu rozvoju. Musíme začať urýchlene poskytovať technickú podporu, aby sme tieto krajiny posilnili, a potom poprípade dosiahli uzatvorenie komplexnej dohody zahrňujúcej napríklad služby.
<SPEAKER ID="135" NAME="Glenys Kinnock" AFFILIATION="PSE">
Vážený pán predsedajúci, moje skupina odporúča, ako už uvádzali iní, aby v záujme spoľahlivosti a hodnovernosti Parlament zaujal stanovisko, ktoré odráža to, čo sa jednohlasne schválilo na našom spoločnom parlamentnom zhromaždení a odrazilo sa vo vyhlásení z Kigali. Domnievam sa, že ide o umiernený a vyvážený dokument, ktorý je odrazom vzájomných rokovaní všetkých našich politických skupín - vrátane politickej skupiny pána Sturdyho, keďže to on sa o tom zmienil - a rokovaní so štátmi AKT.
<P>
Nikdy som sa nestretla s nejakým tlakom, ktorému by boli krajiny AKT počas rokovania vystavené, hlavne keď im hrozí závažné znevýhodnenie colným režimom európskeho všeobecného systému preferencií. Práve táto hrozba viedla ku vzniku nových regionálnych zoskupení a pravdepodobne sa dočkáme dvojstranných dohôd, napríklad s Pobrežím slonoviny. Tieto zoskupenia, o ktorých hovoril pán komisár, sú niečím, čo by sme nemali považovať za veľký úspech, ale skôr za ohrozenie regionálnej integrácie a príčinu vzniku regionálneho napätia medzi štátmi AKT.
<P>
Maurícius, Seychely, Madagaskar a Komorské ostrovy zaistili subregionálnu dohodu o hospodárskom partnerstve; západná a stredná Afrika nepredložili žiadne návrhy na prístup na trh, a tak sa musia vyrovnávať so všeobecným systémom colných preferencií. Južná Afrika a Namíbie, členovia Juhoafrického rozvojového spoločenstva SADC, očividne dosiahli svoju "červenú líniu", ktorú nemôžu prekročiť, a ponúka sa im doložka najvyšších výhod, čo by ich zaväzovalo k tomu, aby umožnili EÚ prístup na trh, ktorý môžu v budúcnosti poskytnúť ďalším krajinám. Pre tichomorskú oblasť to pochopiteľne nie sú tie najlepšie rokovania a je nepravdepodobné, že dohodu podpíšu alebo parafujú aj iné krajiny ako Fidži a Papua-Nová Guinea.
<P>
Nekompromisnosť a nedostatok pružného prístupu jasne odradili krajiny AKT, najmä keď si uvedomujú, že Komisia na uzatvorenie dohôd z ich strany nalieha, o čo sa v prípade iných krajín neusilovala, a kolegovia z Výboru pre medzinárodný obchod to môžu potvrdiť. Z technického a politického hľadiska sa dohoda týkajúca sa "len výmeny tovaru" ukázala ako nereálna, dokonca aj pre karibskú oblasť. Možnosti karibskej oblasti sú väčšie než ktoréhokoľvek iného regiónu. Práve minulý týždeň ich zástupcovia vyhlásili, že predložená ponuka je pre nich jednoducho neobhájiteľná.
<P>
Komisia musí teraz pochopiteľne o krok cúvnuť, prestať vyvíjať tlak a znovu sa zamyslieť, ako sa vystríhať nezmyselných krokov a krajiny, ktoré nepatria medzi najmenej rozvinuté, nevydávať napospas vlkom. Skutočnosť, že obe strany sú ochotné pokračovať v rokovaní v dobrej viere, sa musí oznámiť WTO s cieľom nenarušiť obchodovanie, ku ktorému by došlo, keby sa v stanovenom termíne nepodpísala dohoda o hospodárskom partnerstve.
<P>
EÚ musí vykonať požadované vnútorné legislatívne zmeny, aby umožnila pokračovanie existujúcich obchodných dohôd. Následne by EÚ a krajiny AKT mohli spolupracovať a odstrániť prípadné problémy zo strany WTO.
<P>
My, ako poslanci Európskeho parlamentu, sa nemôžeme jednoducho vrátiť do svojich volebných obvodov, kdekoľvek v Európe, a povedať, že so zraniteľnými štátmi AKT sa bude zaobchádzať týmto spôsobom, keď sa oni sami medzi sebou už zhodujú na tom, že sa od nich žiada, aby si dohodli hospodárske partnerstvo, ktoré podľa nich poškodzuje ich hospodárske záujmy.
<SPEAKER ID="136" NAME="Margie Sudre" AFFILIATION="PPE-DE">
(FR) Vážený pán predsedajúci, vážený pán komisár, dovoľujem si vám oznámiť, že v posledných mesiacoch zámorské spoločenstvá prejavili vážne obavy kvôli dohodám o hospodárskom partnerstve.
<P>
Dohody o hospodárskom partnerstve nemôžu byť len dohodami voľného obchodu pod záštitou WTO a nemôžu ohrozovať už tak krehké hospodárstva našich zámorských spoločenstiev. Mali by predstavovať skutočné partnerstvo s cieľom vytvoriť nový hospodársky a obchodný rámec výhodný pre rozvoj všetkých týchto území. Vzhľadom na svoju zemepisnú polohu v tesnej blízkosti mnohých krajín AKT sa zámorské spoločenstvá ocitajú v centre vzájomných preferenčných dohôd uzatváraných s týmito krajinami.
<P>
Som si dobre vedomá toho, že okrajové regióny a zámorské krajiny a územia (ZKÚ), ktoré tvoria zámorské územie Európy, sa týkajú len šiestich členských štátov EÚ a že o problémoch na týchto územiach sa väčšinou vôbec nevie. Avšak konkrétne situácie týchto okrajových území sú známe a na týchto rokovaniach je potrebné brať na ne ohľad na základe článku 292 ods. 2 Zmluvy o založení Európskeho spoločenstva. Okrem toho sa musí venovať zvláštna pozornosť nielen krajinám AKT, ale aj zámorským krajinám a územiam, pokiaľ ide o rešpektovanie dohôd o pridružení, ktoré ich v súlade s týmto článkom spájajú s EÚ.
<P>
Ďakujem vám, že ste podporili zmenu, ktorú mám v úmysle predložiť na posúdenie, s cieľom zaistiť rozumnú rovnováhu medzi regionálnou integráciou zámorských území a ich európskymi väzbami. Aj keď rokovania môžu byť zložité, najmä v otázke ochrany miestnych trhov a zoznamov citlivých výrobkov, verím, že Komisia nájde ohľaduplný kompromis medzi záujmami okrajových regiónov a ZKÚ a krajinami AKT.
<SPEAKER ID="137" NAME="Erika Mann" AFFILIATION="PSE">
(DE) Vážený pán predsedajúci, pán komisár, dámy a páni, myslím, že bude dôležité využiť nasledujúce týždne a sformulovať dohodu tak, aby s ňou boli všetci spokojní. Ide o dohodu veľkej dôležitosti a nesmierneho symbolického významu. Nejde len prerokovanie dohody o voľnom obchode pre regióny a krajiny Afriky a ich priblížení k Európe. Vznikne tu dohoda pre kolo rokovaní o skutočnom rozvoji, dohoda, ktorá bojuje proti chudobe a názorne ukazuje, že Európska únia je za to zaistiť dohodu spôsobom, ktorý africké krajiny upokojí a pomôže im pocítiť puto s Európskou úniou.
<P>
Je niekoľko bodov, ktoré sú dôležité, ako ste sám uviedli, a o viacerých z nich ste sa zmienil. Musíme zaistiť, aby regionálne dohody naozaj prinášali úžitok daným krajinám. Musíme zaistiť, aby krajiny, ktoré nepatria medzi najmenej rozvinuté, takisto dosiahli dohodu a nezabúdalo sa na ne, a musíme zaistiť, aby sa všetky krajiny mohli rozvíjať správnym smerom. Dohoda, ktorú ste navrhli vo forme dvojfázového prístupu, musí takisto zaručovať, aby sa na nikoho nezabudlo, a aby sme sa nakoniec skutočne pohybovali tým správnym smerom, ktorý dnes však ešte nie je zaručený.
<P>
Vážený pán Markov, mali by sme využiť príležitosť, ktorá sa nám naskytla vzhľadom na včerajšie neprijatie uznesenia, a pokúsiť sa dosiahnuť v Parlamente zhodu, a domnievam sa, že k tomu máme dosť vecí, ktoré nás zbližujú.
<SPEAKER ID="138" NAME="Ján Figeľ">
člen Komisie. - Pán predsedajúci, chcel by som sa poďakovať všetkým, ktorí prispeli do tejto zaujímavej rozpravy. Som si istý, že ju chápeme ako pokračujúci proces. Priamo ani osobne nie som jeho súčasťou, ale k dohode potrebujete dobrú vôľu na oboch stranách a zhodu mnohých partnerov.
<P>
Ako som uviedol vo svojom úvodnom vyhlásení, pracujeme vecne a pružne. Tí, ktorí sú pripravení či ochotní pracovať rovnakým spôsobom, konajú nie na škodu ostatných, ale v záujme postupného spĺňania cieľa, ktorý je dôležitý pre všetky regióny a pre medzinárodný obchod ako celok.
<P>
Padlo niekoľko otázok a zaznela kritika, pokiaľ ide o atmosféru na rokovaniach. Chcem vás uistiť, že prebiehajú v duchu partnerstva. V tomto duchu partnerstva berieme do úvahy rozvojové ciele a psychickú záťaž našich partnerov.
<P>
Niekoľko otázok sa týkalo obchodných dohôd. Prechodné dohody vedú ku komplexným dohodám o hospodárskom partnerstve, ktoré podporujú rozvoj krajín AKT a regionálnu integráciu. Nestrácame z dohľadu celkový obraz a celkové potreby našich partnerských krajín a regiónov.
<P>
Nechcem opakovať mnohé veci, ktoré som uviedol na začiatku, ale proces pokračuje. Niekedy nás tlačí konečný termín, takže musíme hľadať riešenia v posledných dňoch či týždňoch, a robíme skutočné pokroky. Uviedol som niekoľko miest a krajín, kde sme v poslednej rade parafovali prechodné dohody a budeme v tom pokračovať, ale zameriavame sa hlavne na hľadanie riešení.
<P>
Vývoj bude pokračovať, pretože v tejto situácii existuje viac ako len jedna fáza. Ako som už povedal, po 1. januári sa začneme zaoberať otázkami, ako sú služby, investície a oblasti v súvislosti s obchodom.
<P>
Domnievam sa, že Rada pre všeobecné záležitosti a vonkajšie vzťahy na svojom zasadnutí, ktoré sa koná budúci týždeň, podporí návrh nariadenia Spoločenstva, ktorým sa zavádza prístup na trh ponúknutý krajinám AKT. Ako som povedal, je to vôbec tá najlepšia ponuka v dvojstrannej dohode. Sme nielen otvorení, ale takisto aj veľmi konštruktívni. Stratégiu, ktorú Komisia navrhla a ktorú som sa snažil popísať, Rada plne schválila - všetkými 27 krajinami - a v tomto duchu partnerstva a týmto konštruktívnym spôsobom budeme pokračovať.
<P>
Cieľom je naozaj dohoda o plnohodnotnom hospodárskom partnerstve. To bude katalyzátorom regionálnej integrácie. Po uzatvorení dohôd prvého stupňa budeme tento cieľ sledovať aj naďalej. Počas tohto procesu sa nikto nevynecháva a na nikoho sa nezabúda. Nielenže pamätáme na najmenej rozvinuté krajiny, ale veľmi aktívne ich podporujeme.
<P>
Myslím, že to je zatiaľ všetko, čo môžem povedať či potvrdiť, ale som si istý, že v nasledujúcich týždňoch a mesiacoch sa Parlament k tejto veci vráti, keďže sa to týka aj načasovania našich dohôd.
<SPEAKER ID="139" NAME="Predsedajúci">
Dostal som štyri návrhy uznesení predložených v súlade s článkom 103 ods. 2 rokovacieho poriadku. Rozprava sa skončila.
<P>
Hlasovanie sa uskutoční 12. decembra 2007.
<P>
Písomné vyhlásenia (článok 142)
<SPEAKER ID="140" NAME="Gay Mitchell  " AFFILIATION="PPE-DE">
písomne. - Pokiaľ ide o dohody o hospodárskom partnerstve, dostali sme sa do rozhodujúcej fázy. Pre krajiny AKT, ktoré nepatria k najmenej rozvinutým, je dohoda v súlade s pravidlami WTO kľúčová.
<P>
Je poľutovaniahodné, že vo vzťahu medzi dvoma stranami nepanuje vždy dôvera. Žiadna krajina by nemala mať pocit, že je do uzatvorenia dohody prinútená. Komisia mala urobiť viac pre to, aby boli rokovania prístupnejšími.
<P>
Pre väčšinu krajín AKT je EÚ najdôležitejším obchodným partnerom.
<P>
V roku 2004 EÚ doviezla z krajín AKT tovar v celkovej hodnote 28 miliárd EUR. To je dvojnásobok sumy na rozvojovú pomoc, ktorá sa regiónu AKT pridelila z deviateho Európskeho rozvojového fondu v rokoch 2000 a 2007.
<P>
Obchod, nie pomoc, je kľúčom k udržateľnému hospodárskemu rastu a rozvoju. Aj keď nikto nemôže poprieť, že mnohé krajiny AKT sa musia vyrovnávať s veľkými problémami, v dohodách o hospodárskom partnerstve, ak majú ten správny rámec, je potrebné vidieť pre krajiny AKT veľkú príležitosť.
<P>
Európska únia by mala plne podporovať rozvojový program, ktorý sprevádza každú dohodu o hospodárskom partnerstve.
<P>
Je potrebné pripraviť prechodnú dohodu s cieľom zabrániť narúšaniu obchodu a ohrozovaniu živobytia miliónov ľudí.
