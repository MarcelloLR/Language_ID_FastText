<CHAPTER ID="014">
Priznávanie a odnímanie medzinárodnej ochrany (rozprava)
<SPEAKER ID="044" NAME="Predseda">
Ďalším bodom programu je správa pani Guillaumovej v mene Výboru pre občianske slobody, spravodlivosť a vnútorné veci o návrhu smernice Európskeho parlamentu a Rady o minimálnych štandardoch pre konanie v členských štátoch o priznávaní a odnímaní medzinárodnej ochrany (prepracované znenie) (KOM(2009/0554 - C7-0248/2009 -.
<SPEAKER ID="045" NAME="Sylvie Guillaume" LANGUAGE="FR">
Prvá fáza sa dosiahne tento týždeň prepracovaním smernice o azylovom konaní. V stredu bude náš Parlament požiadaný, aby rozhodol o zrevidovanom návrhu Komisie o spoločných postupoch udeľovania a odnímania štatútu azylu.
<P>
Názor Európskeho parlamentu je nevyhnutný na to, aby sa v nadchádzajúcich mesiacoch uskutočnil dialóg s Radou o texte, ktorý je podľa mňa základným kameňom azylového balíka, a s poľutovaním musím povedať, že diskusie o tomto balíku sa zastavili v Rade. Text bude slúžiť ako základ nového znenia tejto smernice, a to nám, dúfam, umožní dodržať lehotu na zavedenie spoločných pravidiel v oblasti azylu stanovenú na rok 2012.
<P>
Hlasovanie o tejto správe sa časovo zhoduje s minulotýždňovým uverejnením štúdie Úradu vysokého komisára OSN pre utečencov (UNHCR) o 44 priemyselných krajinách. Štúdia ukazuje, že na rozdiel od všeobecného presvedčenia sa počet žiadateľov o azyl v bohatých krajinách za posledných desať rokov celkovo znížil o 40 % a o 5 % ročne. Na základe týchto údajov musíme preskúmať hlavné príčiny tohto poklesu. Ide o zníženie faktorov, ktoré vedú k odchodom, alebo o posilnenie kontroly migrácie v niektorých krajinách?
<P>
Správa tiež poukazuje na to, že rozvojové krajiny dnes preberajú leví podiel zodpovedností v oblasti azylu, aj keď na to nie vždy majú všetky prostriedky. Európa preto musí prebrať svoj podiel zodpovednosti a na to treba prijať jasné pravidlá. To ma opäť privádza k tomuto textu o azylovom konaní a k hlavným problémom. Súčasná smernica, ktorá sa často označuje ako zoznam najhorších vnútroštátnych postupov, má dve hlavné nevýhody: nedokáže dostatočne chrániť práva žiadateľov o azyl a vytvára veľké rozdiely v prístupe členských štátov.
<P>
V Európe stále pretrvávajú výrazné rozdiely medzi rôznymi azylovými systémami. Uvediem dva príklady. V roku 2009 sa percento kladných rozhodnutí na prvom stupni v členských štátoch pohybovalo v rozmedzí od 65 % až po menej ako 1 %. Lehota na podanie odvolania proti zamietavému rozhodnutiu na prvom stupni predstavovala 2 až 30 dní. Preto existuje mnoho rozdielov medzi členskými štátmi, či už ide o dôvody na zrýchlené konanie, alebo o prístup k osobným pohovorom či účinným opravným prostriedkom.
<P>
Skutočnosť je taká, že takéto rozdiely nie sú zlučiteľné so spoločným azylovým systémom, ktorý by mal zabezpečovať rovnakú ochranu v rámci EÚ. Sú tiež v rozpore s jedným zo základných kameňov nariadenia Dublin II, ktorý je založený na predpoklade, že azylové systémy členských štátov sú porovnateľné. Preto je nevyhnutná legislatívna harmonizácia, aby sa konečne zabezpečilo spravodlivé, prístupné, bezpečné a účinné konanie.
<P>
Chcela by som opäť reagovať na niektoré tvrdenia kritikov tohto textu, podľa ktorých táto smernica v konečnom dôsledku neprinesie viac ako len zvýšenie nákladov a zneužívanie, pretože si myslím, že sa mýlia.
<P>
Samozrejme, procedurálne zmeny môžu spôsobiť krátkodobé náklady. Keby sme však boli trochu prezieravejší, pochopili by sme, že najväčšie náklady pre členské štáty v skutočnosti predstavuje zneužívanie konania, ktoré je z hľadiska kvality a bezpečnosti neprimerané. Na podporu môjho argumentu uvediem dva indikátory: obrovské množstvo odvolaní a z toho vyplývajúca dĺžka konania.
<P>
Chcela by som tiež, aby sme sa vzdialili od čiernobielej predstavy, že azyl vedie iba k zneužívaniu. V kontexte zneužívania otázok v oblasti prisťahovalectva sme povinní chrániť azyl ako základné právo. Navyše, ak si tí najzdržanlivejší poslanci Európskeho parlamentu niečo zoberú zo situácie v arabskom svete, bude to skutočnosť, že Európska únia má zodpovednosť zaručiť spravodlivú ochranu obetiam prenasledovania.
<P>
Preto podporujem prístup Komisie, ktorý je zameraný na zlepšenie konania na prvom stupni - tzv. frontloading -, pretože vysokokvalitné rozhodnutia na prvom stupni budú mimoriadne prospešné pre obete prenasledovania, keďže umožnia príslušným orgánom prijímať rázne rozhodnutia, zlepšiť odôvodnenie zamietavých rozhodnutí, a tým znížiť riziko ich zrušenia odvolacími orgánmi, lepšie identifikovať nepodložené a zavádzajúce žiadosti a znížiť náklady členských štátov na prijímanie a konanie a zároveň podporovať ich úsilie vyhostiť žiadateľov o azyl, ktorých žiadosti boli skutočne zamietnuté.
<P>
Nakoniec by som chcela povedať niekoľko slov o niektorých kľúčových bodoch, ktoré nám, dúfam, teraz umožnia posunúť sa ďalej. Po prvé, právo na bezplatnú právnu pomoc na prvom stupni je podľa mňa veľmi dôležitá záruka, pokiaľ ide o zlepšenie kvality rozhodnutí. Po druhé, budú sa viac zohľadňovať zraniteľní žiadatelia, teda skupina ľudí, ktorých súčasná smernica úplne prehliada.
<P>
Treťou úlohou je vytvoriť ambicióznejšie lehoty na podávanie odvolaní, aby sa posilnilo právo na účinný opravný prostriedok, a poskytovať lepšie záruky v prípade zrýchleného konania, najmä obmedziť dôvody na zrýchlené konanie alebo stanoviť primerané lehoty. Pokiaľ ide o koncepciu bezpečných krajín, žiadame prijatie spoločného európskeho zoznamu v súlade s riadnym legislatívnym postupom, tak ako to odporučil Európsky súdny dvor v roku 2008.
<P>
Na záver, konečným prijatím tejto správy by mal Parlament vyslať jasný signál Rade a Komisii. Podľa mňa sa stanovila prípustná hranica pre Parlament a latka je nastavená: naším cieľom, pokiaľ ide o normy ochrany, je harmonizácia smerom nahor a to by nás, dámy a páni, malo veľmi tešiť.
<P>
(potlesk)
<SPEAKER ID="046" NAME="Cecilia Malmström">
členka Komisie. - Hlasovanie o smernici o azylovom konaní, ktoré sa uskutoční tento týždeň, je veľmi dôležité. Bude to rozhodujúci krok na ceste k uzavretiu druhej fázy spoločného azylového systému do roku 2012 v súlade so záväzkom EÚ voči Štokholmskému programu. Chcela by som poďakovať pani spravodajkyni Sylvii Guillaumovej za mimoriadnu oddanosť tomuto dokumentu a za dobrú spoluprácu medzi nami. Pani Guillaumová, ukázali ste obrovskú húževnatosť a hlboké pochopenie potrieb žiadateľov o azyl, ako aj problémov, ktorým čelia vnútroštátne správne orgány.
<P>
Nová smernica o azylovom konaní bude základným kameňom spoločného európskeho azylového systému. Ako ste povedali, žiadateľom o azyl treba zabezpečiť rovnakú úroveň zaobchádzania, kdekoľvek v EÚ sa o azyl uchádzajú. Vieme, že v súčasnosti existuje mnoho rozdielov, a to je, samozrejme, veľmi ťažko pochopiteľné v jednej Európskej únii s rovnakými medzinárodnými dohovormi a rovnakými európskymi hodnotami.
<P>
Je veľmi dôležité, aby spoločné postupy boli spravodlivé a účinné. Musia pomáhať predchádzať zneužívaniu azylového systému, ale zároveň plne rešpektovať základné práva. Pevne verím, že tieto ciele možno dosiahnuť, ale iba ak spoločné pravidlá zaručia rovnaké vysokokvalitné rozhodnutia orgánov v oblasti azylu v Únii. Návrh Komisie bol pripravený v tomto duchu a s uspokojením konštatujem, že pani Guillaumová a správa Výboru pre občianske slobody vo všeobecnosti podporujú tento návrh.
<P>
Mnoho pozmeňujúcich a doplňujúcich návrhov v skutočnosti zvyšuje úroveň záruk pre žiadateľov o azyl, najmä pokiaľ ide o maloletých. Niektoré pozmeňujúce a doplňujúce návrhy sú zamerané na poskytnutie väčšej pružnosti pre členské štáty zavedením určitých dôvodov na zrýchlené konanie. Pozmeňujúci a doplňujúci návrh o koncepcii bezpečnej krajiny považujem za veľmi ambiciózny. Značne by to reštrukturalizovalo súbor pravidiel a zmenilo postupy členských štátov. So záujmom si tiež všímam kompromisné pozmeňujúce a doplňujúce návrhy o bezplatnej právnej pomoci. To by skutočne mohlo pomôcť vyriešiť zložitú právnu otázku, ktorú spomenulo niekoľko členských štátov.
<P>
Ako viete, Komisia v súčasnej dobe pripravuje upravený návrh tejto smernice s cieľom naštartovať zastavené rokovania v Rade. Hlasovanie, ktoré sa uskutoční zajtra alebo v stredu, je strategickým kritériom v rokovaniach. Počas prípravy upraveného návrhu Komisia dôkladne zváži všetky pozmeňujúce a doplňujúce návrhy Parlamentu. Teším sa na spoluprácu s poslancami na tomto návrhu a na ďalších návrhoch.
<SPEAKER ID="047" NAME="Monika Hohlmeier" LANGUAGE="DE">
V prvom rade sa chcem úprimne poďakovať za mnohé rokovania, ktoré sme viedli s pani spravodajkyňou, ako aj s pani komisárkou a tieňovými spravodajcami. To nám v niektorých oblastiach umožnilo dosiahnuť dobrý kompromis. Ako práve povedala pani Malmströmová, zahŕňa to kompromis o bezplatnej právnej pomoci a najmä o osobitnej ochrane maloletých. Ďalšie úspechy zahŕňajú skutočnosť, že sme sa dokázali dohodnúť na tom, ktorí žiadatelia sú najviac hodní našej ochrany, a v našich spoločných rozhovoroch sa nám podarilo nájsť rozumný kompromis. Okrem toho sme tiež dosiahli kompromis v súvislosti s témou bezpečných tretích krajín.
<P>
Cieľom je zásadne zlepšiť kvalitu administratívnych postupov, aby sa konalo menej pojednávaní pred súdnym orgánom druhého a tretieho stupňa, a tým poskytnúť žiadateľom o azyl, ktorí skutočne čelia prenasledovaniu, čo najrýchlejšiu, najjednotnejšiu a najúčinnejšiu pomoc a ochranu. Dôrazne podporujem požiadavku, aby sa vo všetkých členských štátoch stanovili primerané minimálne normy. Žiaľ, text Komisie a niektoré pozmeňujúce a doplňujúce návrhy zamerané na zmenu a doplnenie textu Komisie však robia do istej miery opak toho, čo sa týmto dobrým zámerom snažíme dosiahnuť. Vzniklo mnoho príležitostí na oddialenie konania alebo dokonca na obrovské zneužívanie azylového zákona. Uvediem k tomu niekoľko príkladov.
<P>
Žiadateľ môže napríklad podať tri neprístupné žiadosti a trikrát má právo na úplné konanie. Až potom sa môže konať zrýchlené konanie. Konanie nemožno zrýchliť, ak niekto jednoznačne nie je uznaný za utečenca podľa Ženevského dohovoru. V tejto súvislosti by som chcela spomenúť tému Tuniska a tiež hospodárskych utečencov.
<P>
Ďalším príkladom je skutočnosť, že zrýchlené konanie nebude možné ani v prípade následných žiadostí, ktoré nemajú žiadny relevantný nový obsah. Za ešte vážnejšiu však považujem problematiku zmiznutia. Ak niekto nezákonne zmizne, žiadosť tejto osoby nie je možné uzavrieť zamietavým rozhodnutím. Táto osoba musí doručené rozhodnutie podpísať. Preto ak by sme prijali návrh, ktorý predložila Skupina zelených/Európska slobodná aliancia, jediné, čo by musel žiadateľ o azyl, ktorý očakáva zamietavé rozhodnutie, urobiť, je odmietnuť prijať doručené rozhodnutie alebo nebyť prítomný. Následkom toho by mohol konanie predĺžiť na neurčito.
<SPEAKER ID="048" NAME="Claude Moraes">
v mene skupiny S&D. - V mene našej skupiny chcem povedať, že sa z praktického aj politického hľadiska nachádzame vo veľmi zložitej situácii, pričom členské štáty hovoria o dokončení azylového balíka od roku 1999. Ak existuje politický imperatív, potom je ním súčasnosť a kríza v severnej Afrike a Stredozemí.
<P>
Diskusie o rozdelení záťaže by teraz mali viesť k praktickému a citlivému návrhu. V mene našej skupiny chcem povedať, že Sylvie Guillaumová pripravila v spolupráci so všetkými tieňovými spravodajcami, ako povedala pani Hohlmeierová, návrh, ktorý je citlivý aj účinný a ktorý skutočne predstavuje základný kameň azylového balíka, ako povedala pani komisárka. Preto je stredajšie hlasovanie tak veľmi dôležité. Ak zopakujeme dosiahnutie potrebnej väčšiny, ako to bolo vo výbore, dosiahneme pozíciu na dokončenie azylového balíka, ktorý venuje pozornosť mnohým obavám a citlivým témam, ktoré v Parlamente máme.
<P>
Dám vám jeden príklad: ako právnik v oblasti azylu sa už mnoho rokov zaoberám prípadmi utečencov a viem, že nepriateľom dobrého azylového konania, ktoré je spravodlivé, nestranné a účinné a ktoré akceptuje väčšina členských štátov, je nedostatočný postup, tzv. frontloading prípadov v oblasti azylu. Skutočnosť, že právo na rozhodovanie je v mnohých členských štátoch Európskej únie nekvalitné, vedie k vyšším a nie nižším nákladom pre členské štáty. Preto keď členské štáty hovoria o finančných dôsledkoch, mali by pochopiť, že kvalita rozhodovania, schopnosť urobiť niečo správne na prvýkrát a zabezpečiť, že odvolacie konanie funguje účinne, je spôsobom, ako šetriť peniaze a ako byť spravodliví a nestranní.
<P>
Ak niektorý poslanec pochybuje o tom, že ide o účinnú, spravodlivú a nestrannú správu, mal by sa veľmi dôkladne pozrieť na tieto postupy a pochopiť, že veľa práce sa venovalo riešeniu mnohých potenciálne kontroverzných aspektov. Dôležité je zdôrazniť aj to, že táto rozprava by nemala byť iba o nákladoch: mala by byť o zosúladení postupov v rámci EÚ. Je jasné, že normy členských štátov sa až príliš líšia. Ak budeme ďalej pokračovať s touto azylovou lotériou, ignorujeme skutočnosť, že počet žiadateľov o azyl narastá. Ako vieme, počet žiadateľov o azyl mnohé roky prudko klesal. Teraz sa nachádzame v zložitejšej situácii.
<P>
Pravidlá v smernici o azylovom konaní sa vzťahujú na možno najzložitejšiu časť celého azylového balíka. To, či je azylové konanie spravodlivé a účinné, môže byť otázkou života a smrti pre tých, ktorí utekajú pred prenasledovaním. Musíme uznať našu zodpovednosť za dodržiavanie medzinárodných záväzkov pri riešení problémov ľudí, ktorí hľadajú ochranu v rámci našich hraníc.
<P>
Preto chcem zablahoželať pani spravodajkyni a všetkým tieňovým spravodajcom k ich zanietenému úsiliu smerom k dosiahnutiu silnej pozície v Parlamente. Zopakujme výsledok hlasovania, ktorý sme mali vo výbore. Zabezpečme vyslanie silného signálu Komisii, ale najmä členským štátom, že Parlament sa vážne zaoberá dokončením azylového balíka spôsobom, ktorý bude prijateľný pre mnohých poslancov v celom Parlamente.
<SPEAKER ID="049" NAME="Nadja Hirsch" LANGUAGE="DE">
V prvom rade by som chcela čo najúprimnejšie poďakovať pani spravodajkyni a tieňovým spravodajcom. Viedli sme veľké množstvo rozpráv. Nakoniec sme dosiahli niekoľko veľmi dobrých kompromisov, aj keď všetci vieme, že to, samozrejme, nie je vždy také ľahké.
<P>
V mene Skupiny Aliancie liberálov a demokratov za Európu by som však chcela povedať, že ešte stále je pred nami cieľ zaviesť do roku 2012 spoločný európsky azylový systém. To tiež znamená, že teraz musíme urobiť skutočný pokrok a vyslať jasný signál Rade, že sme na tento cieľ nezabudli a že sme, samozrejme, pripravení začať rokovania. To je jasné. Tiež si však myslím, že v prvom rade musíme jasne povedať, že chceme spoločný azylový systém. Je neprijateľné, aby bol takmer ako lotéria a závisel od toho, kde žiadateľ o azyl podá svoju žiadosť.
<P>
Je neprijateľné, aby každý členský štát mal svoj vlastný vnútroštátny zoznam bezpečných tretích krajín, a v tejto súvislosti som rada, že sme tu na poslednú chvíľu dosiahli úspech. Krajina je bezpečná alebo nie je bezpečná - a potom tak či tak treba v každom jednom prípade preskúmať, či to v skutočnosti môže byť bezpečná krajina pre konkrétnu osobu, ktorá podala žiadosť, alebo či sa v tejto osobitnej situácii možno nedá jednoducho povedať, že je to tak.
<P>
Som tiež presvedčená, že ak sa nám to podarí zaviesť spôsobom, ktorý presadzujeme, nakoniec to členským štátom prinesie úžitok, ale prospešné to bude aj pre žiadateľov o azyl, ktorí v budúcnosti budú môcť dostať rozhodnutie priamo na prvom stupni v spravodlivom a zároveň rýchlom postupe vybavovania žiadostí. Myslím si tiež, že ide o právo; azyl je právo a nie láskavosť. V tejto záležitosti musíme zaujať absolútne jasné stanovisko a potom prijať aj jasný postup.
<P>
Predovšetkým vítam skutočnosť, že sa nám podarilo ďalej rozšíriť práva maloletých. Súhlasím s tým, a preto skupina ALDE a ja budeme radi, ak zajtra v tejto súvislosti dosiahneme dobrý výsledok.
<SPEAKER ID="050" NAME="Hélène Flautre" LANGUAGE="FR">
Práca, ktorú sme tu vykonali na tejto správe pod vedením pani Guillaumovej, je veľmi dôležitá. Ako povedala pani Malmströmová, je základným kameňom európskeho azylového systému a je pravda, že medzi súčasnou situáciou a európskym systémom je obrovská priepasť. Mali by sme to skutočne nazývať priepasťou, priepasťou, do ktorej padajú práva žiadateľov o azyl a dôveryhodnosť nášho systému ochrany v Európe.
<P>
Keď máme členské štáty, ktorých miera kladných odpovedí na prvom stupni sa pohybuje v rozmedzí od 1 % až po 65 %, keď máme štát, ako napríklad Francúzsko, v ktorom je 75 % rozhodnutí o ochrane udelených Kosovčanom a Albáncom na základe odvolania, keď vieme, že tieto odvolania nemajú odkladný účinok, získame istú predstavu o stave vecí a naozaj si myslíme, že Rada by sa mala pohnúť ďalej a uznať, že návrh, ktorý predložila Európska komisia a ktorý posilnila kvalitná správa vypracovaná pod vedením pani Guillaumovej - konkrétne zlepšiť kvalitu rozhodovania na prvom stupni -, je absolútne kľúčový.
<P>
Rozumiem tomu tak, že štáty, ktoré najviac kričia, nie sú tie, ktoré platia, ani tie, do ktorých prichádza najviac žiadateľov o azyl. Malo by sa pamätať na to, že Cyprus, Švédsko, Luxembursko a Belgicko prijímajú najviac žiadateľov o azyl v pomere k počtu obyvateľstva. Počúvajme teda aj tieto štáty, pretože ony nám môžu povedať, aké sú najlepšie normy medzinárodnej ochrany žiadateľov o azyl.
<SPEAKER ID="051" NAME="Kyriacos Triantaphyllides">
v mene skupiny GUE/NGL. - Som veľmi rád, že dnes, pred stredajším hlasovaním, vedieme túto rozpravu. Dúfam, že naša práca preberie Radu z nečinnosti a naštartuje produktívne rokovania, čo nám umožní splniť náš cieľ zaviesť spoločný európsky azylový systém do roku 2012 a tak zohľadniť ťažkú prácu, ktorú sme všetci vložili do tohto dokumentu. Chcel by som srdečne poďakovať pani Guillaumovej za jej vynikajúcu prácu a zmierlivý prístup.
<P>
Výsledkom je celkovo dobrý text, ktorý zahŕňa podstatné zlepšenia azylového konania, ktoré je v súčasnosti v EÚ zavedené a ktoré sa v jednotlivých členských štátoch výrazne líši.
<P>
Aby som spomenul aspoň niektoré zlepšenia, boli predložené nové ustanovenia, ktoré majú každému žiadateľovi zabezpečiť primerané prostriedky na odôvodnenie jeho tvrdenia s cieľom dosiahnuť rozhodnutie o azyle v rámci šesťmesačnej lehoty, napríklad osobné pohovory a bezplatné poradenstvo o procesných a právnych aspektoch konania na prvom stupni vrátane prípravy potrebných procesných dokumentov.
<SPEAKER ID="052" NAME="Gerard Batten">
v mene skupiny EFD. - Existujúca smernica o medzinárodnej ochrane z roku 2005 bude prepracovaná ako smernica o podmienkach prijímania žiadateľov o azyl. Nová smernica o podmienkach prijímania žiadateľov o azyl bola vypracovaná v rámci spoločnej prisťahovaleckej a azylovej politiky EÚ, ako to je stanovené v Lisabonskej zmluve. Cieľom novej smernice je vytvoriť nový systém rozhodovania o kritériách pre žiadateľov o azyl: kto môže a kto nemôže vstúpiť do členských štátov a kvalifikovať sa na postavenie utečenca a aké sú podmienky tejto kvalifikácie. Je zameraná na zosúladenie azylovej politiky členských štátov a poskytovanie viacerých práv a výsad tým osobám, ktoré hľadajú azyl.
<P>
Súčasný prílev ľudí zo severnej Afriky je, samozrejme, len ďalšou prospešnou krízou, ktorá dáva EÚ ďalšiu príležitosť na rozšírenie svojich právomocí a nadvlády. Prisťahovalecká a azylová politika by mala zostať výhradným právom nezávislého zvrchovaného národného štátu. Navrhnutá smernica je dôkazom, že Lisabonská zmluva robí presne to, o čom hovorili jej oponenti: a, samozrejme, práve preto ste odmietli ľuďom Európy mať o tom referendum.
<SPEAKER ID="053" NAME="Daniël van der Stoep" AFFILIATION="NI">
(NL) Naša strana, holandská Strana za slobodu (PVV), sa vždy vyjadrovala absolútne jasne. Sme proti a naďalej budeme proti európskej azylovej a imigračnej politike. Členské štáty sa o týchto veciach dokážu veľmi dobre rozhodovať samy. Súčasný holandský kabinet je zatiaľ najlepším kabinetom s vynikajúcim programom v oblasti azylovej a imigračnej politiky. Čo sa toho týka, premiér Rutte a minister Leers skutočne nepotrebujú žiadny zásah z Európy.
<P>
Naša strana je stranou, ktorá sa vyjadruje jasne. O čom je vlastne dnešná rozprava? Je o medzinárodnej ochrane. Voláme to jednoducho "azyl". Nemali by sme vážiť slová, najmä nie v čase, keď riešime katastrofálne masové prisťahovalectvo z nezápadných krajín. Keby to bolo na Európe, otvorili by sme všetky hranice a Európa by sa stala rajom pre osoby hľadajúce ekonomický prospech a bohatstvo, ako keby to už tak nebolo. Pozrite sa na Taliansko a na ostrov Lampedusa. Čo sa Európy týka, všetkých ziskuchtivých polovičných zločincov z oblasti Berberov by jednoducho začlenila do azylového konania a v konečnom dôsledku by dostali povolenie ostať.
<P>
Môže pani komisárka vysvetliť, prečo práve Európa musí na seba brať túto záťaž? Prečo všetky tie lode smerujú k nám? Jediným a najvhodnejším riešením je poskytovať utečencom pomoc v regióne. Nech tento problém vyrieši Africká únia, Liga arabských štátov alebo hrozná Organizácia islamskej konferencie. Práve ony by mali vytvoriť útočisko v regióne, nie my.
<P>
O to zvrátenejšia je skutočnosť, že touto správou im v skutočnosti uľahčíme vstup do Európskej únie. Teraz, keď obrovské množstvo žiadateľov o azyl z oblasti Berberov smeruje do Európskej únie, by sme to žiadateľom o azyl mali sťažiť a nie uľahčiť.
<SPEAKER ID="054" NAME="Reinhard Bütikofer" AFFILIATION="Verts/ALE">
(DE) Pán predseda, kolega poslanec práve hovoril o obrovskom množstve barbarov, ktorí prichádzajú do Európy. Táto forma cynizmu nemôže ostať bez námietok. Je to urážkou týchto ľudí. Chcel by som váš požiadať, aby ste ho napomenuli.
<SPEAKER ID="055" NAME="Daniël van der Stoep" AFFILIATION="NI">
(NL) Ďakujem vám, pán predseda, napravím to. Nehovoril som o barbaroch. Možno ste to počuli od tlmočníkov. Hovorím o historickom názve tohto regiónu, konkrétne oblasť Berberov. Možno túto časť sveta nazývate inak, ale ja ju nazývam takto. Nehovorím, že ľudia z oblasti Berberov prichádzajú k našim brehom ako barbari. Chcel by som požiadať, aby sa môj výrok upravil.
<SPEAKER ID="056" NAME="Predseda">
Pán van der Stoep, všetky tieto poznámky budú v našom zázname a môžete ich skontrolovať. Všetky pôvodné slová, vaša odpoveď a druhá odpoveď budú v zázname.
<SPEAKER ID="057" NAME="Anna Hedh" AFFILIATION="S&amp;D">
(SV) V prvom rade chcem poďakovať pani spravodajkyni Guillaumovej za jej vynikajúcu a veľmi ťažkú prácu na tejto správe, ktorá predstavuje hlavnú časť azylového balíka. Všetky členské štáty musia mať spravodlivé a právne isté konanie pre žiadateľov o azyl. EÚ nikdy nebude mať riadne fungujúci azylový systém, ak nebudeme mať spoločné minimálne normy v oblasti spracovania žiadostí a v oblasti práv udeľovaných žiadateľom o azyl počas tohto procesu. Tieto ustanovenia, samozrejme, nesmú existovať iba na papieri, ale musia sa tiež dôsledným spôsobom uplatňovať v praxi v celej Európe.
<P>
Na druhej strane si myslím, že je veľmi poľutovaniahodné, že Komisia oznámila svoj zámer predložiť nový oslabený návrh, ktorý je bližšie k želaniu mnohých vlád zastúpených v Rade. Vzhľadom na stanovisko Komisie v tejto súvislosti a na náladu v Rade je hlasovanie o tejto správe ešte dôležitejšie.
<P>
Európsky parlament musí vyslať jasný signál, že v každom prípade podporujeme právo žiadať o azyl, a myslíme si, že žiadatelia o azyl majú právo na spravodlivé a dôkladné preskúmanie svojich žiadostí. Hlavná navrhovaná metóda, konkrétne to, že by sme naše prostriedky mali investovať do spracovania žiadostí na prvom stupni, je absolútne správna, pretože uľahčí život nielen žiadateľom o azyl, ktorí budú rýchlejšie informovaní o výsledku, ale aj členským štátom, ktoré sa vyhnú výdavkom na ďalšie preskúmanie žiadostí v dôsledku nekvalitného preskúmania na prvom stupni. Správa obsahuje mnoho dobrých pozmeňujúcich a doplňujúcich návrhov, ale predovšetkým by som chcela zdôrazniť jeden pozmeňujúci a doplňujúci návrh, ktorý zabezpečuje zohľadňovanie potrieb mimoriadne zraniteľných žiadateľov, najmä maloletých osôb bez sprievodu. Navrhované jasné vymedzenie členov rodiny tiež zlepší situáciu predovšetkým mnohých maloletých.
<SPEAKER ID="058" NAME="Tanja Fajon" AFFILIATION="S&amp;D">
- (SL) Chcela by som pochváliť pani spravodajkyňu Sylvie Guillaumovú za vynikajúcu prácu, ktorú vykonala. Európska únia nevyhnutne potrebuje koordinované, spravodlivé a účinné azylové konanie. Súčasná kríza týkajúca sa utečencov zo Stredozemia poukazuje na potrebu tohto konania. Spoločné pravidlá sú v záujme členských štátov aj žiadateľov o azyl.
<P>
Právo na azyl je kľúčovou zásadou ľudských práv. Utečenci by nemali byť trestaní za prekračovanie hraníc. Našou hlavnou úlohou je pomáhať žiadateľom o azyl chrániť ich základné ľudské práva a pri zvažovaní ich žiadostí zabezpečiť uplatňovanie vysokokvalitných európskych noriem.
<P>
Zdá sa, žiaľ, že stále menej európskych krajín rešpektuje právo na azyl alebo prijíma prisťahovalcov so zvyšujúcim sa strachom a nedôverou. To, čo sa dnes deje na talianskom ostrove Lampedusa, je alarmujúce. Situácia vedie k pocitu ohrozenia a znepokojenia, že utečenci nie sú v Európskej únii vítaní. Musíme ľuďom, najmä ľuďom z Líbye, ktorí utekajú z konfliktných oblastí a potrebujú medzinárodnú ochranu, preukázať solidaritu.
<P>
Vzhľadom na vývoj v arabských krajinách a v severnej Afrike potrebujeme byť pripravení na to, že do Únie bude v budúcnosti prichádzať stále viac utečencov. Aj z toho dôvodu musíme zlepšiť a zosúladiť postupy. To nám pomôže uľahčiť život sebe aj utečencom. Zmiernime zaťaženie krajín, ktoré majú v súčasnosti ľudskejšie konania pre žiadateľov o azyl, a spravodlivejšie si rozdelíme zaťaženie. Európa sa nesmie stať pevnosťou. Žiadatelia o azyl sa nesmú stať obeťami našich systémov. Chcela by som, aby v stredu túto správu podporila prevažná väčšina.
<SPEAKER ID="059" NAME="Georgios Papanikolaou" AFFILIATION="PPE">
(EL) Musím súhlasiť s tým, čo bolo povedané, že všetci chceme spoľahlivé a účinné azylové konanie a všetci chceme dosiahnuť tieto ciele.
<P>
Aj ja by som však chcel uviesť jeden príklad z našej skúsenosti, ktorý sa stal pred niekoľkých mesiacmi v Grécku počas oficiálnej azylovej misie Parlamentu. Po prílete na letisko sme navštívili zadržiavacie stredisko, kde sa nachádzal štátny príslušník tretej krajiny, ktorého nám priviedli, a hovorili sme s ním.
<P>
Povedal nám, že podal žiadosť o azyl a potom začal hovoriť po grécky. Opýtali sme sa ho, kde sa naučil hovoriť po grécky a on odpovedal, že hovorí po grécky, lebo v Grécku pracuje už 10 rokov, išiel späť do svojej krajiny a vrátil sa a teraz žiada o azyl. Dovoľte mi to vysvetliť: musíme sa, samozrejme, sústrediť na spoľahlivosť a transparentnosť týchto konaní a chrániť tých, ktorí majú právo na azyl, musíme však dávať pozor aj na zneužívanie. Niektoré ustanovenia si vyžadujú veľkú pozornosť. Mám na mysli pripomienky pani Hohlmeierovej, ku ktorým by som dodal: hovoríme, že po šiestich mesiacoch sa dôkazné bremeno za ľudí, ktorí sú vo svojej krajine prenasledovaní, prenáša na členský štát, nie na uchádzača o azyl, a to samo osebe vytvára byrokraciu a môže byť základom na zneužitie.
<SPEAKER ID="061" NAME="Ioan Enciu" AFFILIATION="S&amp;D">
(RO) V prvom rade by som chcel zablahoželať pani spravodajkyni Guillaumovej k dobre vykonanej práci.
<P>
Pozmeňujúce a doplňujúce návrhy k súčasnej správe o azylovom konaní predstavujú mimoriadne významný krok smerom k zavedeniu spoločného azylového systému v Európskej únii. Hlavná pridaná hodnota novej smernice je jasnosť pravidiel a postupov. Stanovuje rozumné a transparentné nariadenia pre príslušné orgány, ktoré skúmajú medzinárodné žiadosti o ochranu, a zaručuje, že tieto žiadosti budú preskúmané čo najrýchlejšie a najúčinnejšie.
<P>
Musíme bezpodmienečne zaručiť, aby ochrana, ktorá sa poskytuje v rámci celej Európy, bola čo najvyššej kvality. Zároveň je pre nás dôležité pokračovať v harmonizácii vnútroštátnych právnych predpisov, aby sme predišli rozdielom medzi azylovými systémami, ktoré v súčasnosti v Európskej únii máme. Naším konečným cieľom musí aj naďalej byť vytvorenie riadneho spoločného azylového systému, ako je stanovené v Štokholmskom programe.
<SPEAKER ID="062" NAME="Jörg Leichtfried" AFFILIATION="S&amp;D">
(DE) Jedna vec je istá, a to, že niektoré z jednotlivých členských štátov Európskej únie sú preťažené v oblasti azylu a tiež v oblasti migrácie a prisťahovalectva, ako to jasne naznačuje vývoj v nedávnych týždňoch, ale aj v niekoľkých posledných rokoch.
<P>
Je preto nevyhnutné, aby Európska únia prevzala v tejto súvislosti ešte viac zodpovedností s cieľom zaručiť, aby azylový systém v Európskej únii v budúcnosti fungoval podľa zásad, ktoré musia byť pre nás všetkých samozrejmosťou, a to jednotné normy, spravodlivé a nestranné konania a dodržiavanie základných práv. Na druhej strane však musíme tiež zabrániť zneužívaniu systému, pretože to je, samozrejme, vždy problémom, o ktorom ľudia v členských štátoch podrobne diskutujú. Táto úloha je veľmi náročná a dúfam, že sa nám ju podarí úspešne zvládnuť.
<SPEAKER ID="063" NAME="Jaroslav Paška" AFFILIATION="EFD">
(SK) Návrh predloženej smernice o minimálnych štandardoch pre konanie v členských štátoch o priznávaní a odnímaní medzinárodnej ochrany vychádza z doterajších skúseností z postupov azylového konania v jednotlivých členských štátoch.
<P>
Úsilie Komisie o zavedenie spoločných postupov udeľovania a odnímania jednotného štatútu azylu alebo doplnkovej ochrany prostredníctvom zlepšenej harmonizácie nástrojov azylového konania a zvýšenia jeho kvality v záujme zníženia počtu revidovaných rozhodnutí však naráža na viaceré námietky zo strany Rady Európskej únie, ako aj niektorých členských štátov.
<P>
Som presvedčený, že názory Rady a členských štátov, ktoré azylové konanie v konečnom dôsledku realizujú, by mali byť pre nás smerodajné. A preto sa nazdávam, že ak nebudeme pri zmenách azylového systému pozorne počúvať ich pripomienky a rady, tak naša práca len ťažko prinesie očakávaný efekt. Preto považujem za veľmi dôležité pripravované zmeny aj naďalej konzultovať najmä s príslušnými orgánmi členských štátov Európskej únie.
<SPEAKER ID="064" NAME="Franz Obermayr" AFFILIATION="NI">
(DE) Napriek prílevu ľudí zo severnej Afriky, pani spravodajkyňa sa zjavne obáva, že v EÚ sa nachádza príliš málo utečencov, pretože žiada o rozšírenie vymedzenia rodiny. Zjavne nie je podstatné, či sa členovia rodiny spojili pred alebo po úteku zo svojej krajiny. Noví partneri a adoptívne deti sú tiež zahrnuté do tohto nového vymedzenia. Osobitná ochrana sa poskytne utečencom s problémami v súvislosti s pohlavnou identitou, nech tým pani spravodajkyňa myslí čokoľvek. Takáto formulácia doširoka otvára dvere zneužívaniu. Je tiež naivné myslieť si, že žiadatelia o azyl môžu očakávať rovnako vysokú úroveň sociálneho zabezpečenia v každom členskom štáte. Európsku úniu tvoria štáty s veľmi odlišnou životnou úrovňou.
<P>
To isté sa vzťahuje na koncepciu bezpečnej krajiny pôvodu. Ak ide o demokratickú krajinu postavenú za zásadách právneho štátu, tiež musí byť klasifikovaná ako bezpečná. Na záver, keďže Tunisko a Egypt sa uberajú tým správnym smerom, tiež by zrejme mali byť klasifikované ako bezpečné tretie krajiny.
<SPEAKER ID="065" NAME="Andrew Henry William Brons" AFFILIATION="NI">
Medzinárodná ochrana je kódovaným a eufemistickým výrazom pre azyl. Slovo azyl právom stratilo svoju atraktívnosť v očiach verejnosti. Žiadatelia o azyl, ktorí prechádzajú popri alebo cez bezpečné krajiny, sú dobrovoľnými migrantmi a nie skutočnými utečencami. Ľudia, ktorí prichádzajú do Európy jednoducho preto, že pochádzajú z nebezpečných krajín, možno sú nešťastní, ale od Európy nemožno očakávať, že poskytne domov všetkým obyvateľom každej nebezpečnej krajiny na svete. Skutoční žiadatelia o azyl by mali hľadať útočisko v prvej bezpečnej krajine, ktorá im je z kultúrneho, náboženského a historického hľadiska príbuzná.
<P>
Úlohou Európskej únie a Západu nie je stať sa obrovským prijímateľom zraniteľných obyvateľov sveta. Našou úlohou je zastaviť vytváranie veľkej nestability, ktorá podnecuje tento obrovský pohyb obyvateľstva. Nesmie dôjsť k žiadnym ďalším vojnám, ako boli vojny proti Iraku a Afganistanu, musíme sa stiahnuť z Líbye skôr, ako budeme vtiahnutí do pozemnej vojny, musíme zrušiť plánovaný konflikt s Iránom a musíme zabrániť podporovaniu nespokojnosti v ostatných krajinách Blízkeho východu.
<SPEAKER ID="066" NAME="Cecilia Malmström">
členka Komisie. - Ako bolo mnohokrát povedané, o tejto záležitosti sme rokovali veľmi dlho, a ako zdôraznil pán Moraes, vytvorenie spoločnej azylovej politiky je naším cieľom od roku 1999.
<P>
Rada rozhodla, že bude vytvorená do roku 2012, a začíname vidieť koniec mŕtveho bodu, na ktorom sa už toľko rokov nachádzame. Chcem poďakovať Parlamentu, pretože si myslím, že k tejto záležitosti vo veľkej miere prispel. Musíme mať spravodlivý, účinný a jednotný systém, ktorý je rovnaký vo všetkých členských štátoch.
<P>
Zo začiatku môjho kontaktu s rôznymi spravodajcami celého balíka bolo veľmi jasné, že budú potrebné isté zmeny a doplnenia. Nejde o niečo, s čím Komisia prišla iba teraz. Vzhľadom na mŕtvy bod musíme urobiť určité kompromisy, aby sa dvaja legislatívni partneri mohli v tejto záležitosti dohodnúť. Na základe hlasovania, ktoré sa uskutoční zajtra alebo v stredu a na základe návrhov Komisie v tejto veci, budeme v dobrej pozícii, z ktorej sa môžeme pokúsiť nájsť určité kompromisy. V priebehu jari sme sa snažili o kontakt s Radou, aby sme identifikovali hlavné problémy v tejto záležitosti.
<P>
Ak chceme do roku 2012 dosiahnuť dohodu o azylovom balíku, a tak si pripomenúť 60. výročie Ženevského dohovoru - a myslím si, že to všetci chceme -, musíme byť pripravení urobiť určité kompromisy. Toto je veľmi dobrý začiatok. Ide o základný kameň budúceho systému.
<P>
Chcela by som poďakovať pani spravodajkyni, všetkým tieňovým spravodajcom a Výboru pre občianske slobody, spravodlivosť a vnútorné veci za vykonanú prácu.
<SPEAKER ID="067" NAME="Sylvie Guillaume" LANGUAGE="FR">
V prvom rade by som chcela poďakovať za všetky prejavy - teda takmer všetky. Pani Hohlmeierová odišla, ale dúfam, že jej niekto povie, že som sa nevzdala nádeje presvedčiť ju, že štátni príslušníci Tuniska nežiadajú o azyl v Európskej únii, a z toho vyplýva, že nemajú takmer žiadny dôvod podávať druhú po sebe idúcu žiadosť.
<P>
Uzavriem túto rozpravu dvoma krátkymi pripomienkami, ktoré však považujem sa dosť kľúčové. Chcela by som zdôrazniť, že cieľom nie je obrátiť členské štáty proti zásade harmonizácie smerom nahor, práve naopak. Chápem určitý odpor a pochybnosti, ale chcem tiež, aby pochopili, že investovaním do riadnych a účinných konaní na prvom stupni môžu veľa získať. Navrhované reformy sú vypracované v tomto zmysle.
<P>
Na záver, druhým kľúčovým bodom je ubezpečiť Parlament o jeho dôležitej úlohe. Sme spoloční zákonodarcovia. Európska komisia pri viacerých príležitostiach naznačila, že chce, aby sme zohrali úplne najdôležitejšiu úlohu v pokračovaní na tomto postupe. V stredu budeme mať príležitosť nahlas a jasne vyjadriť naše priority v súvislosti so skutočne zosúladenými postupmi v tejto oblasti.
<SPEAKER ID="068" NAME="Predsedajúci">
Rozprava sa skončila.
<P>
Hlasovanie o správe pani Guillaumovej sa uskutoční v stredu 6. apríla 2011.
