<CHAPTER ID="019">
Riziko súvisiace s ukončením činnosti spoločnosti QIMONDA v Nemecku a Portugalsku a strata tisícok pracovných miest v Európe (rozprava) 
<SPEAKER ID="539" NAME="Predsedajúca">
Ďalším bodom rokovania je vyhlásenie Komisie k riziku súvisiacemu s ukončením činnosti spoločnosti QIMONDA v Nemecku a Portugalsku a stratou tisícok pracovných miest v Európe.
<SPEAKER ID="540" NAME="Vladimír Špidla" LANGUAGE="CS">
Vážená pani predsedajúca, vážené poslankyne, vážení poslanci, podniky i pracovníci začínajú pociťovať dôsledky finančnej a hospodárskej krízy. Napriek tomu, že sa situácia v jednotlivých členských štátoch líši, stav zamestnanosti sa v Európe vo všeobecnosti zhoršuje. V roku 2009 by sa celková zamestnanosť mohla znížiť o 1,6 %, čo predstavuje stratu 3,5 milióna pracovných miest. Miera nezamestnanosti v EÚ by sa v roku 2010 mohla pohybovať na úrovni 10 %. Každý deň podniky oznamujú, že prijímajú opatrenia na reštrukturalizáciu alebo odchádzajú inde, čo často prináša stratu mnohých pracovných miest. Situácia v spoločnosti Quimonda, ktorá oznámila zatvorenie závodu v Nemecku a v Portugalsku, bohužiaľ nie je ojedinelá.
<P>
Komisia si uvedomuje negatívne dôsledky, ktoré môže mať reštrukturalizácia na pracovníkov, ich rodiny a hospodársku a sociálnu štruktúru daného regiónu. Chcel by som však zdôrazniť, že Komisia nemá právomoc na to, aby zmenila alebo oddialila rozhodnutie jednotlivých podnikov, a že podniky nie sú povinné informovať Komisiu o svojich rozhodnutiach. Musím povedať, že vedenie Quimondy ani zástupcovia jej zamestnancov sa na Komisiu neobrátili.
<P>
V súvislosti s touto situáciou by Komisia rada pripomenula niekoľko bodov. Predovšetkým je nevyhnutné lepšie predvídať a riadiť reštrukturalizáciu prostredníctvom intenzívneho dialógu so zástupcami zamestnancov a ostatnými zúčastnenými stranami. Myslím si, že novoschválená smernica alebo zmenená a doplnená smernica o podnikových radách je jedným z veľkých príspevkov EÚ v tejto záležitosti. V tejto súvislosti je o to dôležitejšie, aby príslušné podniky dbali o dodržiavanie povinností vyplývajúcich zo smerníc EÚ, ktoré sa týkajú informovania zamestnancov a porady s nimi. Komisia ďalej vyzýva podniky, aby zaviedli opatrenia s cieľom udržať v maximálnej miere pracovníkov v zamestnaní prostredníctvom pružného pracovného času a využívania dočasného prepúšťania z hospodárskych dôvodov.
<P>
Väčšina členských štátov zaviedla cielené opatrenia v snahe podporiť zamestnanosť a obmedziť vplyvy krízy na bežných občanov. Tieto opatrenia sa týkajú štyroch veľkých oblastí: udržania pracovníkov v zamestnaní, rýchleho začlenenia pracovníkov späť do práce, podpory najzraniteľnejších skupín prostredníctvom podpory príjmov, predĺženia obdobia vyplácania dávok v nezamestnanosti alebo zvýšenia rodinných príspevkov a posilnenia sociálnej ochrany a investícií do sociálnych a zdravotných infraštruktúr.
<P>
S cieľom pomôcť členským štátom zvládnuť krízu a jej sociálne dôsledky Komisia posilnila finančné nástroje na európskej úrovni. Európsky sociálny fond, ktorý každoročne pomáha 9 miliónom pracovníkov, sa zjednodušil, čo umožní uvoľniť preddavky na projekty vo výške 1,8 miliardy EUR. Dúfam, že Európsky parlament a Rada dosiahnu v tejto otázke rýchlu dohodu. Komisia tiež podporí tie členské štáty, ktoré by chceli preprogramovať Európsky sociálny fond. Členské štáty môžu tiež požiadať o intervenciu z Európskeho fondu pre prispôsobenie sa globalizácii na pomoc prepúšťaných pracovníkov. V pláne európskej hospodárskej obnovy Komisia navrhla rozšírenie kritérií spôsobilosti s cieľom lepšie reagovať na súčasnú hospodársku krízu. Dúfam, že i v tomto prípade Parlament s Radou dosiahnu rýchly kompromis. Komisia je pripravená posúdiť spolu s nemeckými alebo portugalskými orgánmi všetky prípadné žiadosti o podporu z európskych fondov. Komisia tiež podporuje sociálny dialóg na európskej úrovni, nakoľko sociálni partneri majú pri riadení krízy rozhodujúcu úlohu. Európski sociálni partneri by tiež mali predložiť spoločný príspevok, ako zvládnuť krízu, na stretnutí tripartity dňa 19. marca.
<P>
Pre Komisiu je dôležité, aby sa rokovalo spoločne, pretože týmto spôsobom bude možné bojovať proti krátkodobým vplyvom krízy a pracovať na budúcej hospodárskej obnove. Tento cieľ mala Komisia na pamäti, keď v rámci plánu európskej hospodárskej obnovy navrhla európsku iniciatívu na podporu zamestnanosti. Komisia tiež 4. marca prijala príspevok určený pre stretnutie Európskej rady v dňoch 19. a 20. marca, ktorý sa okrem iného sústreďuje na potrebu a spôsoby podpory pracovníkov postihnutých krízou a zraniteľných osôb na trhu práce.
<P>
Komisia tiež víta iniciatívu českého predsedníctva usporiadať summit venovaný zamestnanosti a sociálnym veciam v máji 2009. Cieľom tohto stretnutia bude zhodnotiť situáciu a stanoviť konkrétne opatrenia. To by malo viesť k prijatiu spoločného prístupu na zníženie sociálneho vplyvu krízy, k dosiahnutiu nového konsenzu so sociálnymi partnermi a zúčastnenými stranami v otázke modernizácie sociálnych politík a k stanoveniu konkrétnych opatrení na urýchlenie hospodárskej obnovy a prekonanie krízy prostredníctvom riešení štrukturálnych nedostatkov na trhu práce.
<SPEAKER ID="541" NAME="José Albino Silva Peneda, v" LANGUAGE="PT">
Možné zatvorenie Qimondy ohrozuje v severnom Portugalsku 2 000 pracovných miest. Z regiónu, ktorý disponoval jednou z najväčších priemyselných produkcií v Európe, sa v priebehu pár rokov stal jeden z najchudobnejších regiónov kontinentu.
<P>
Musíme chápať, že priemyselná štruktúra severného Portugalska bola založená na tradičných odvetviach, v ktorých veľkú úlohu zohrával textilný priemysel. Tento prípad sa objavil presne v čase, keď sa v súvislosti s priemyselnou štruktúrou rozhodovalo o konverzii a prebiehal proces reštrukturalizácie, ktorý je vždy náročný a nákladný. V prípade, že sa zatvorenie podniku stane realitou, bude to mať obrovské dôsledky nielen pre región, ale pre celú krajinu.
<P>
Viem, že rozhodnutie o zachovaní alebo zatvorení Quimondy závisí predovšetkým od trhových síl a vôle akcionárov. Napriek tomu však nie je ťažké pochopiť, keďže Quimonda sa považuje za jedného z hlavných portugalských vývozcov a je tiež dôležitou súčasťou konverzie hospodárskej štruktúry regiónu, že nemôžeme súhlasiť s tým, aby o jej budúcnosti rozhodovali len trhové sily. Táto okolnosť vysvetľuje, prečo orgány v Portugalsku a Nemecku riešia záležitosť na najvyššej úrovni, osobitne a najnovšie aj na úrovni prezidenta Portugalskej republiky a nemeckej kancelárky Merkelovej. Aj preto vás, pán Špidla, portugalská vláda zatiaľ nepozvala na návštevu regiónu, ktorý čelí reálnej sociálnej kríze. Ja si vás, pán komisár, dovoľujem osobne pozvať a chcem, aby ste na vlastné oči videli vážnosť situácie, aby ste podporili úsilie, ktoré vynakladáme, a aby ste využili všetky nástroje, ktoré má Komisia k dispozícii s cieľom upevniť v regióne presvedčenie, že situácia sa nebude zhoršovať.
<SPEAKER ID="542" NAME="Edite Estrela">
v mene skupiny PSE. - (PT) Quimonda je v súčasnom kontexte svetovej finančnej a hospodárskej krízy paradigmatický prípad. Ide o spoločnosť, ktorá využíva špičkové technológie, zamestnáva vysokokvalifikovaných pracovníkov a podporuje výskum. Quimonda plní ciele lisabonskej stratégie. Portugalská vláda robí všetko pre to, aby našla riešenie, ktoré umožní zachovať túto spoločnosť, ale riešenie závisí aj od záujmu Nemeckej spolkovej vlády a krajinských vlád Bavorska a Saska. Portugalská vláda už rozhodla prideliť na tento účel prostriedky vo výške 100 miliónov EUR. Ako som povedala, vláda robí a naďalej bude robiť všetko, čo je v jej silách, a uznali to aj zamestnanci firmy Quimonda v Nemecku počas nedávnej oficiálnej návštevy prezidenta Portugalskej republiky.
<P>
Európska komisia a členské štáty oprávnene prijímajú opatrenia s cieľom zachrániť mnohé banky a podporiť niektoré priemyselné odvetvia, napríklad automobilový priemysel. Prečo by sme nepodporili aj Quimondu? Ponechať túto firmu napospas jej osudu by malo mimoriadne vážne dôsledky. Okrem toho, že by tisícky zamestnancov v Nemecku a Portugalsku prišli o zamestnanie, stratili by sme neoceniteľné európske duševné vlastníctvo, a rovnako aj množstvo prostriedkov, ktoré Spoločenstvo do Quimondy investovalo. Udržanie prevádzok Quimondy v Nemecku a Portugalsku má pre Európu taký strategický význam, že pomoc Európskej únie má určite svoje opodstatnenie.
<P>
Musíme byť dôslední, pán komisár, a ak máme byť dôslední, urobíme pre záchranu Quimondy všetko. Quimonda je predsa spoločnosť, akých máme málo!
<SPEAKER ID="544" NAME="Ewa Tomaszewska, v" LANGUAGE="PL">
Vážený pán predsedajúci, nemecká organizačná zložka Quimondy, ktorá je jedným z najväčších výrobcov čipov, ohlásila bankrot. V priebehu minulého roka táto firma dostala dotácie vo výške 325 miliónov EUR, čo sa ukázalo ako nepostačujúce.
<P>
V roku 2007 Qimonda zamestnávala 13 500 ľudí. V decembri minulého roku znížila zamestnancom mzdy o 10 až 15 % a ubezpečila ich, že nedoplatky sa im vyplatia do apríla tohto roku. Namiesto toho prišlo zo dňa na deň o prácu 500 zamestnancov. Nedostali mzdu ani náhradu za nevyčerpanú dovolenku a dlhujú im aj odstupné. Ďalších 500 zamestnancov prepustia v priebehu budúceho mesiaca a to isté hrozí ďalším 1 500 pracovníkom.
<P>
V našich krajinách máme oveľa viac takýchto podnikov, napríklad Krośno alebo Stalowa Wola v Poľsku. Od Komisie očakávame koordinovaný program na ochranu pracovných miest v čase krízy.
<SPEAKER ID="545" NAME="Elisabeth Schroedter, v" LANGUAGE="DE">
Vážený pán predsedajúci, pán komisár, dámy a páni, príčinou bankrotu Qimondy je najmä výrazný pokles cien zastaraných DRAM čipov. Pokiaľ ide o výskum v oblasti úsporných čipov, Quimonda má v podstate niekoľkomesačný náskok pred konkurenciou, a najmä z tohto hľadiska - z hľadiska potenciálu inovácií - by sa spomínaná investícia mala realizovať. Dúfame, že Komisia upriami pozornosť na túto skutočnosť.
<P>
Napriek tomu to však nemusí znamenať udržanie všetkých pracovných miest. Pán komisár mal pravdu. Do riešenia problému by sa mal zapojiť Európsky fond na prispôsobenie sa globalizácii. Quimonda však zamestnáva vysokokvalifikovaných pracovníkov, ktorí si vďaka dobre zvolenej a špeciálne cielenej rekvalifikácii môžu nájsť zamestnanie v novovznikajúcich odvetviach. Pracovníci, ktorí prešli do odvetvia zameraného na výrobu slnečnej energie, sú toho jasným príkladom. Prípad Quimonda potvrdzuje, že Komisia sa tiež musí podieľať na zabezpečení rekvalifikácie pre oblasti, ktoré majú budúcnosť, a nielen strieľať do vzduchu. Iba cielené investície, environmentálna reštrukturalizácia hospodárstva a zodpovedajúca rekvalifikácia pracovnej sily dajú ľuďom nádej a skutočné vyhliadky do budúcnosti.
<SPEAKER ID="546" NAME="Gabriele Zimmer">
v mene skupiny GUE/NGL. - (DE) Vážený pán predsedajúci, pán komisár, určite vás neprekvapí, keď poviem, že s vašimi odpoveďami nie som spokojná, a to najmä preto, že sme pred niekoľkými týždňami vyvinuli veľké úsilie, aby sme sa skontaktovali s viacerými zástupcami Komisie, najmä s pánom komisárom Verheugenom, s cieľom získať jasné odpovede na naše otázky. Dnes ste mali veľkú príležitosť dať nám oveľa konkrétnejšiu odpoveď a povedať, akým spôsobom mieni Komisia prevziať na seba záväzky.
<P>
Pokiaľ ide o mňa, sú tri aspekty, ktoré by som chcela v tejto rozprave spomenúť. Po prvé, Quimonda je schopná priniesť Európskej únii výrazný technický pokrok v oblasti polovodičových technológií a nanotechnológií. Po druhé, Quimonda nemá v Európe konkurenciu, ale má konkurenciu v Ázii, kde firmám poskytujú 70 % dotácie - a to je zásadný rozdiel. Po tretie, ukončenie výroby v Quimonde bude znamenať narušenie spoločného základu siete, ktorú napríklad v regióne Sasko tvorí 40 000 pracovných miest.
<P>
Čo očakávajú pracovníci, ich rodiny a ľudia z postihnutých regiónov od Únie? V prvom rade očakávajú okamžitý a jasný záväzok, že Komisia má snahu udržať súčasné podniky pôsobiace v oblasti európskych polovodičových technológií a nanotechnológií a túto výhodu do budúcnosti si nemôžeme dovoliť zahodiť, a že vyjadrenia o výdavkoch na ďalší výskum, najmä v súvislosti s ôsmym rámcovým programom pre výskum, sú pravdivé.
<P>
Očakávame tiež, že Komisia, vláda Spolkovej republiky Nemecko a krajinská vláda Saska podporia potrebné riešenie s cieľom zabrániť zastaveniu výroby. Nezostáva nám veľa času, máme len pár dní. Zo spoločnosti už odchádzajú členovia vrcholového riadenia. Alternatívnym riešením by bolo presunúť špičkové výskumné technológie do Ázie alebo ich "za babku" predať. Som presvedčená, že to nie je v záujme Európskej únie.
<SPEAKER ID="547" NAME="Joel Hasse Ferreira" AFFILIATION="PSE">
(PT) Vážený pán predsedajúci, pán komisár, vážené poslankyne, vážení poslanci, zložitá situácia Quimondy sa ešte zhoršila v dôsledku finančnej a hospodárskej krízy. Portugalská vláda robí všetko, čo považuje za vhodné a užitočné, aby pomohla situáciu vyriešiť. Boli by sme radi, keby aj bavorská vláda cítila väčší zmysel pre zodpovednosť a našla spôsob, ako reagovať na túto situáciu. Záchrana podnikov v Mníchove bude mať rozhodujúci vplyv na podniky vo Vila do Conde a v Drážďanoch.
<P>
Portugalský minister hospodárstva a inovácií Manuel Pinho sám potvrdil, že udržanie tejto spoločnosti má veľký význam. Quimonda má pre Portugalsko mimoriadny význam, a keďže jej konkurencieschopnosť má svetovú úroveň, je rovnako dôležitá aj pre Európu.
<P>
Vážený pán predsedajúci, Portugalsko bude naďalej hľadať riešenia s cieľom zabezpečiť udržanie spoločnosti. Dúfame, že nemecká vláda na federálnej i štátnej úrovni sa bude skutočne snažiť nájsť riešenie tohto problému.
<P>
Pokiaľ ide o mňa, chcel by som ešte raz zdôrazniť strategický význam udržania tohto typu priemyslu na európskom území. Dúfam, že žiadna z národných alebo štátnych vlád neurobí chybu a nedovolí, aby táto spoločnosť zavrela svoje závody a zrušila pracovné miesta na území Únie.
<P>
Dámy a páni, uvedomujeme si, že mnohí výrobcovia v oblasti automobilového priemyslu potrebujú pomoc v procese reštrukturalizácie, ale fondy Únie a úsilie Európskej komisie nemôžeme využívať na tieto účely.
<P>
Aby sme sa, pán komisár, vyhli prípadnému zlyhaniu v komunikácii, vyzývam pána Špidlu, s ktorým nás spájajú pracovné záležitosti a politická solidarita, a predsedu Komisie, ktorý má vždy na pamäti, že je naším krajanom a krajanom väčšiny zamestnancov Quimondy, aby sa Komisia zaviazala Quimonde pomôcť.
<P>
Na záver musíme zdôrazniť, že prezident Portugalska Cavaco Silva nedávno v Nemecku vyhlásil, že Quimonda má novú nádej. Musíme spomenúť, a moji kolegovia už o tom hovorili, aj význam špecifického hospodárskeho sektora, v ktorom Qimonda pôsobí. Nezabúdajme preto, že portugalská vláda prejavuje ochotu podporiť Quimondu akýmkoľvek spôsobom, pričom berie do úvahy hospodársky rozmer krajiny.
<P>
Dámy a páni, pomôžme zachrániť Qimondu. Čas sa kráti!
<SPEAKER ID="548" NAME="Ilda Figueiredo" AFFILIATION="GUE/NGL">
(PT) Vážený pán predsedajúci, pán komisár, dámy a páni, v tejto dôležitej rozprave je podstatné, že vieme, čo je v hre, konkrétne: budúcnosť strategického nanotechnologického priemyslu a výskum a vývoj v oblasti, ktorá je pre budúcnosť informačnej spoločnosti nevyhnutná, a ktorej hlavné jadro a výskumné centrum sa nachádza v komplexe Quimondy v Nemecku. Továreň na výrobu polovodičov je vybudovaná v Portugalsku. Európska únia už nemôže dovoliť, aby sa jej priemysel, najmä v strategických oblastiach, devastoval, v dôsledku čoho by sa EÚ stala závislou od Spojených štátov a krajín Ázie, ktoré svoj priemysel podporujú. Je poľutovaniahodné, že pán Špidla sa na pôde Parlamentu postavil k otázke Qimondy ako výrobnej spoločnosti veľmi necitlivo.
<P>
V tomto procese ide o veľké množstvo pracovných miest: takmer 2 000 vo Vila do Conde, 5 000 v Nemecku, viac ako 5 000 na ďalších miestach vo svete, a rovnako aj o tisícky pracovných miest, ktoré sú ohrozené nepriamo v dodávateľských spoločnostiach a výskumných a vývojových centrách ďalších partnerských firiem Quimondy. Riziko zatvorenia Quimondy v Nemecku vo veľkej miere ohrozuje výskum a je pravdepodobné, že táto situácia sa zopakuje aj v Portugalsku. Je neprijateľné, aby Európska únia odmietla prijať záväzok riešiť tento problém aspoň za takých podmienok, ako to bolo v bankovom sektore. Musíme mať na pamäti, že Vila do Conde sa nachádza na severe Portugalska, kde bol zaznamenaný najvyšší nárast nezamestnanosti, či už z dôvodu ukončenia činnosti firiem v oblasti textilného a odevného priemyslu, alebo v dôsledku toho, že nadnárodné spoločnosti vyrábajúce okrem iného obuv a kabeláž, sa premiestnili do iných lokalít. Ak neprijmeme kroky na spomalenie rastu nezamestnanosti a nezabezpečíme výrobu, táto oblasť bude čeliť veľkému sociálnemu riziku.
<P>
Preto je nevyhnutné, aby sme vynaložili všetko úsilie a využili všetky možnosti, ktoré máme k dispozícii. Z krátkodobého hľadiska podpora spočíva v poskytnutí štátnej pomoci, finančnej podpory Spoločenstva a v úverových zárukách na udržanie priemyslu, ktorý má pre hospodárstvo Európskej únie strategický význam. Zo strednodobého hľadiska máme na mysli rozvoj tejto priemyselnej oblasti a vytváranie väčšieho počtu pracovných miest so zaručenými právami. Bolo by dobré, keby to Európska komisia a vlády našich krajín pochopili. Pokiaľ ide o nás, my budeme v tomto boji pokračovať.
<SPEAKER ID="549" NAME="Colm Burke" AFFILIATION="PPE-DE">
Vážený pán predsedajúci, oceňujem, že táto rozprava má pre nás prioritný význam. K stratám spoločností ako je Quimonda, musia politickí činitelia z dôvodu veľkosti a významu týchto firiem ako hospodárskej kotvy regiónu i národných hospodárstiev pristupovať so všetkou vážnosťou.
<P>
Za zánik alebo premiestnenie týchto firiem sú často zodpovedné globalizačné sily. Globalizácia je zvyčajne pozitívnou silou, ktorá zvyšuje svetový blahobyt - ale v prípade, že sa veľké firmy rozhodnú premiestniť do inej lokality, môže, bohužiaľ, v oblasti regionálnych hospodárstiev napáchať obrovské škody. To sa stalo aj u nás v južnom Írsku, kde firma Dell vo svojom závode v Limericku ohlásila prepustenie 1 900 zamestnancov. S podobným prípadom sa stretávame vo Waterforde, kde firma Waterford Wedgwood v blízkej budúcnosti zrejme ukončí svoju činnosť a zrušením pracovných miest príde o zamestnanie pravdepodobne ďalších tisíc ľudí.
<P>
Týmto problémom by sa politickí činitelia mali veľmi vážne zaoberať. Preto vítam vyhlásenie komisára Špidlu, ktorý sa zaviazal urobiť maximum pre poskytnutie prostriedkov z Európskeho fondu na prispôsobenie sa globalizácii a z Európskeho sociálneho fondu. Suma 500 miliónov EUR z Európskeho fondu na prispôsobenie sa globalizácii by priniesla obrovské možnosti a poskytla by prepusteným pracovníkom novú šancu na vzdelávanie a rekvalifikáciu, a umožnila by podnikateľom vymaniť nás spod nátlaku recesie.
<P>
Teraz sú na ťahu súdy národných vlád, ktoré môžu o tieto prostriedky požiadať. V tejto súvislosti by bolo vhodné presadiť spolufinancovanie vo výške 75 % s cieľom zjednodušiť žiadosti, čo rýchlo a účinne podporí dotknutých pracovníkov priamo v praxi.
<SPEAKER ID="550" NAME="José Ribeiro e Castro" AFFILIATION="PPE-DE">
(PT) Vážený pán predsedajúci, pán komisár, roky hovoríme o lisabonskej stratégii a teraz zrejme nie je najvhodnejší čas o nej diskutovať. A predsa niet pochýb o potrebe stratégie, stratégie reagujúcej na problémy a úlohy, ktoré súčasná kríza prináša. Aj to od Komisie očakávame. Je nutné, aby Komisia pred touto problematikou necúvla, ale spolu s vládou Portugalska, s vládami Nemecka a nemeckých krajín hľadala možnosti na prijatie spoločných krokov. Je nevyhnutné mať na pamäti, že ide o priemysel, ktorý, ako už bolo povedané, má v Európe pre svoju kvalitu a hodnotu, pre výskum, ktorý realizuje, a pre s tým súvisiacu kvalitu životného prostredia veľký význam. Podstatné je, aby sa Komisia nevyhýbala riešeniu problémov. Chcel by som sa pripojiť k svojmu kolegovi pánovi Penedovi a pozvať pána Špidlu a Komisiu na návštevu Portugalska.
<P>
Je nutné, aby Komisia mala na pamäti skutočnosť, že v súčasnosti sa Európania pozerajú na Európu a očakávajú reakcie zo strany európskych orgánov: potrebujú mať pocit, že európske orgány sú im nablízku. Európska verejnosť nechce Európu, ktorá dáva ruky preč od problémov. Naopak, ľudia chcú Európu, ktorá bude mať dosť odvahy na to, aby si vyhrnula rukávy, priložila ruku k dielu a pomohla im prekonať ťažkosti.
<SPEAKER ID="551" NAME="Vladimír Špidla" LANGUAGE="CS">
Dámy a páni, prípad, o ktorom diskutujeme, je významný a je súčasťou celkovej hospodárskej situácie. Tiež veľmi dobre viete, že stratégia, ktorú formuluje Komisia, je definitívnou politikou pre oblasť priemyslu, pretože Komisia pevne verí, že priemysel ako taký bude vždy tvoriť podstatnú časť nášho hospodárstva a že je nositeľom vyspelých technológií. Je zrejmé, že kríza, v ktorej sa nachádzame, má štrukturálne prvky, a preto Komisia vo svojich stratégiách a základných dokumentoch formuluje na jednej strane budúce ekologické hospodárstvo, alebo "green jobs", a na druhej strane vyvíja veľmi veľký tlak na inováciu a modernizáciu. Je tiež jasné, ako som uviedol na začiatku, že hospodárske rozhodnutie je rozhodnutím podniku a Komisia do týchto záležitostí nevstupuje.
<P>
Samozrejme, iné je, že ak sa realizuje určitá reštrukturalizácia, určité rozhodnutie so všetkými sociálnymi a spoločenskými dôsledkami, existujú nástroje a európske politiky, ktoré sme samozrejme vždy povinní zmobilizovať a aj ich mobilizujeme. Pokiaľ ide o opakovanú výzvu, aby som sa zoznámil so situáciou priamo na mieste, samozrejme, som na to pripravený, pretože to napokon patrí k bežnej a základnej povinnosti rozhodovať na základe možností. Spomínali sa možnosti v rámci európskych fondov, spomínali sa prístupy formou diskusie medzi portugalskou vládou a vládou Spolkovej republiky Nemecko. V každom prípade môžem konštatovať a vyhlásiť, že Komisia vždy aktívne využíva všetky možnosti, ktoré má k dispozícii, a že tak urobí aj v tomto prípade a nepochybne aj v ďalších prípadoch v budúcnosti.
<SPEAKER ID="552" NAME="Predsedajúci">
Týmto uzatváram tento bod rokovania.
