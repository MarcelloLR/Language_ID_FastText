<CHAPTER ID="016">
Katastrofa v Maďarsku spôsobená únikom kalu (rozprava) 
<SPEAKER ID="583" NAME="Predsedajúca">
Ďalším bodom programu je vyhlásenie Komisie o katastrofe v Maďarsku spôsobenej únikom kalu.
<SPEAKER ID="584" NAME="Kristalina Georgieva">
členka Komisie. - Vážená pani predsedajúca, najprv by som chcela rodinám obetí a všetkým, ktorých zasiahla priemyselná nehoda, ktorá sa stala 4. októbra v Ajke v Maďarsku, vyjadriť svoju úprimnú sústrasť. Tiež by som chcela oceniť rozhodné a účinné kroky maďarských orgánov, ktoré viedli k zmierneniu dôsledkov úniku kalu a k obmedzeniu jeho šírenia cez rieky Torna a Marcal do Dunaja a susediacich krajín a takisto k vybudovaniu ďalších ochranných múrov, aby sa zabránilo riziku nového úniku kalu.
<P>
Mala som možnosť poďakovať Sándorovi Pintérovi, maďarskému ministrovi vnútra zodpovednému za civilnú ochranu, za úsilie všetkých zainteresovaných útvarov a za odvahu a horlivosť ľudí, ktorí tam pomáhali.
<P>
Práve som sa vrátila z miesta nehody, kde som na vlastné oči videla katastrofické dôsledky červeného kalu na ľudí, domy, pôdu a ekológiu regiónu a tiež značné úsilie maďarských záchranárskych tímov.
<P>
Hoci sa príčiny a celkové dôsledky katastrofy stále vyšetrujú, je jasné, že najzávažnejšie škody postihli bezprostredné okolie nehody a priamo zasiahnuté ľudské obydlia, poľnohospodársku pôdu a ekologické systémy. Katastrofa zasiahla 7 000 obyvateľov najmä z obcí Kolontár a Devecser. Deväť ľudí zomrelo a 130 bolo zranených, z toho približne 35 záchranárov.
<P>
Nehoda zasiahla približne 1 000 hektárov poľnohospodárskej pôdy a štyri lokality Natura 2000; došlo k vážnym škodám na živočíchoch a rastlinách v tejto oblasti.
<P>
Podľa informácií, ktoré poskytli maďarské orgány, červené bahno neobsahuje vysoké koncentrácie ťažkých kovov, a preto sa nepovažuje za nebezpečný odpad.
<P>
V každom prípade však prach z kalu predstavuje zdravotné riziko, a preto sú pre obyvateľstvo a záchranársky personál v oblasti potrebné preventívne opatrenia.
<P>
Maďarské orgány nasadili obrovské ľudské zdroje a zariadenia. Keď som tam včera bola, nachádzalo sa tam 1 200 záchranárov z útvarov civilnej ochrany, životného prostredia, zdravotníctva a polície, ktorí v oblasti neúnavne pracovali.
<P>
Je veľmi dôležité zdôrazniť, že havarijné štádium sa už úplne skončilo, keďže sa zastavilo šírenie škôd po prúde do Dunaja a zabránilo sa riziku druhého úniku kalu. Teraz sa podnikajú ďalšie kroky smerujúce k druhej fáze dekontaminácie a obnovy. Stroje a ľudia naďalej pracujú na odstraňovaní červeného kalu a jeho odvoze na príslušné miesta. Búrajú sa domy a stavby, ktoré už nie je možné opraviť; stavajú a posilňujú sa ochranné hrádze, aby sa zabránilo riziku druhého úniku kalu. Situácia sa monitoruje a obyvateľom sa poskytujú informácie o preventívnych a sanitárnych opatreniach.
<P>
Dovoľte mi teraz prejsť k reakcii EÚ. Maďarské orgány 7. októbra nasadili mechanizmus civilnej ochrany a požiadali EÚ o odborný tím. Odborný tím sa v postihnutej oblasti nasadil okamžite na dobu jedného týždňa. Tento tím poskytol mnoho návrhov opatrení na ďalšie zlepšenie komplexného plánu pomoci a obnovy maďarskej vlády. Patria medzi ne: minimalizácia ďalšieho šírenia červeného bahna vzduchom a vodou; kroky na stanovenie rizika pre ľudské zdravie a jeho zmiernenie; kroky na stanovenie rizika ďalších škôd a ich zmiernenie; monitorovanie životného prostredia a opatrenia na pomoc a obnovu.
<P>
Ak to maďarské orgány budú požadovať, Komisia je okrem tejto prvotnej núdzovej reakcie ochotná nasadiť mechanizmus civilnej ochrany, aby pomohla odbornými znalosťami a vybavením.
<P>
Po druhé, na riešenie dôsledkov katastrofy je možné uvoľniť štrukturálne fondy a to bolo jasne povedané. Vláda bola o tom informovaná. Ak by sa Maďari rozhodli, že chcú fondy použiť na iný účel, Komisia by k takýmto požiadavkám zaujala kladný postoj.
<P>
Po tretie, uvoľnenie Fondu solidarity EÚ je v tomto prípade veľmi nepravdepodobné z dôvodu prísnych podmienok súčasného nariadenia, podľa ktorého je to možné len pre prírodné katastrofy; tieto podmienky zahŕňajú tiež 0,6 % hranicu škôd HDP a je veľmi nepravdepodobné, že sa splnia.
<P>
Opäť zopakujem, že Komisia sa veľmi zaujíma o to, aby bol Fond solidarity k dispozícii rýchlejšie a aby sa rozšíril jeho rámec. Občanom členských štátov je veľmi ťažké vysvetliť, prečo môžeme ľuďom v Pakistane pomôcť okamžite, ale ľuďom žijúcim v oblasti Ajka pomôcť nemôžeme.
<P>
Komisia skúma tiež otázku právnych predpisov v oblasti životného prostredia. Podľa prvej analýzy poskytujú právne predpisy EÚ v oblasti odpadov (smernica o nakladaní s odpadom z ťažobného priemyslu, pripravovaná smernica o priemyselných emisiách, ktorá nahradí smernicu o integrovanej prevencii a kontrole znečisťovania životného prostredia, smernica o kontrole nebezpečenstiev veľkých havárií, takzvaná smernica Seveso, a rámcová smernica o odpade) dostatočný rámec na regulovanie potenciálne nebezpečných priemyselných činností a nakladanie s odpadom spôsobom, ktorý pre ľudské zdravie a životné prostredie nepredstavuje žiadne riziko.
<P>
Komisia sa domnieva, že nie je potrebné zameriavať sa na nové právne predpisy, ale na zabezpečenie toho, aby všetky členské štáty riadne vykonávali a presadzovali existujúce právne predpisy.
<P>
Máme tiež právne predpisy v oblasti životného prostredia, ktoré sa zaoberajú škodami po nehode, konkrétne je to smernica o environmentálnej zodpovednosti. Týka sa zariadení a s nimi súvisiacich potrebných nápravných opatrení, ktoré musí prijať zodpovedný prevádzkovateľ, ktorý má niesť všetky náklady na nápravu.
<P>
Naša správa o vykonávaní smernice o environmentálnej zodpovednosti odhaľuje pomerne pomalé zavádzanie nástrojov finančného zabezpečenia na krytie zodpovednosti, a to je prípad Ajky. Uvažujeme nad tým, ako to môžeme do budúcnosti posilniť, a ak to bude potrebné, zaviesť ako povinnosť.
<P>
Po nehode v Ajke spôsobenej únikom kalu Komisia preskúma ponaučenia získané na európskej úrovni a najmä primeranosť a správne vykonávanie a presadzovanie európskych právnych predpisov v oblasti životného prostredia; opatrenia potrebné na zabezpečenie toho, aby postihnuté obyvateľstvo a ohrozený priemysel boli krytí systémami poistenia; spôsob, ako do budúcna posilniť európske monitorovanie katastrof a európsku schopnosť reakcie, a spôsob, ako zlepšiť naše nástroje určené na prejavenie solidarity s našimi členskými krajinami a občanmi, keď to potrebujú.
<P>
Pokiaľ ide o tento posledný bod, chcela by som spomenúť, že Komisia budúci týždeň schváli oznámenie o posilnení schopnosti EÚ reagovať na katastrofy, ktoré sa bude venovať reakciám na rôzne druhy katastrof vrátane priemyselných nehôd a posilní našu schopnosť reagovať spoločne.
<P>
Pri tejto príležitosti by som chcela poďakovať Parlamentu za jeho silnú podporu v tejto oblasti posilnenia schopnosti EÚ reagovať na katastrofy. Vopred sa teším na vaše otázky o konkrétnom prípade Maďarska a tiež na pripomienky, ktoré by ste chceli predniesť k širšej téme.
<SPEAKER ID="585" NAME="János Áder" LANGUAGE="HU">
Keďže pani komisárka Georgievová podrobne rozprávala o rozsahu priemyselnej katastrofy, nemusím to tu ďalej rozvádzať a chcel by som jej poďakovať za uznanie, ktoré vyjadrila ľuďom, ktorí sa podieľali na odstraňovaní následkov škôd. Viem, že navštívila Budapešť a tam sa vyjadrila v rovnakom duchu. Pre ľudí, ktorí na odstraňovaní následkov škôd pracovali dňom a nocou viac ako týždeň, je to, samozrejme, vítané. Práve ste hovorili o možnosti uvoľnenia štrukturálnych fondov. Chcel by som vás poprosiť, aby ste to vo vašej odpovedi, vo vašom záverečnom prejave, podrobnejšie rozviedli a vysvetlili nám, čo tým myslíte.
<P>
Povedali ste tiež, že rozmýšľate aj nad povinnou pomocou. Rád by som sa tiež dozvedel viac o tom, čo by to predstavovalo. Myslím si, že táto tragédia, ktorá sa odohrala v Maďarsku, a tiež tragédie, ktoré sa počas posledných 10 rokov stali v rôznych oblastiach od Španielska cez Francúzsko po Belgicko, nás varujú, že priemyselné nešťastia sa môžu stať a opakovať kedykoľvek a kdekoľvek. Táto katastrofa zároveň upriamila našu pozornosť na skutočnosť, že Únia nemá k dispozícii žiadne prostriedky, a myslím si, že by sme to mali jasne a jednoznačne povedať. Áno, nemá žiadne prostriedky na zvládnutie takýchto situácií. Už ste sa o tom zmienili.
<P>
Myslím si, že nastal čas na revíziu zoznamu nebezpečných látok, a myslím si, že červený kal by sa tam mal vrátiť. Tiež si myslím, že nastal čas zaviesť povinné poistenie zodpovednosti pre podniky, ktoré vykonávajú nebezpečné činnosti, čo sú podniky, ktoré sú väčšinou zodpovedné za veľké priemyselné katastrofy, ktoré sa stali za posledných 10 rokov. A tiež si myslím, že nastal čas zriadiť nový finančný systém, ktorý poskytne účinnú pomoc, a to skutočnú a rýchlu pomoc pre postihnuté krajiny. Čoskoro pani komisárke odovzdáme takýto návrh a dúfam, že pri jeho prijatí preukáže rovnaký otvorený prístup ako vo svojich úvodných myšlienkach.
<SPEAKER ID="586" NAME="Csaba Sándor Tabajdi" LANGUAGE="HU">
Na úvod by som chcel poďakovať vám a európskym občanom, ktorí v súvislosti s katastrofou v Maďarsku vyjadrili svoju účasť. Tragická udalosť v Maďarsku je tiež stratou pre Európu. Účelom dnešnej rozpravy je premeniť účasť EÚ na konkrétnu pomoc a porozmýšľať nad tým, ako predísť budúcim ekologickým katastrofám.
<P>
Kolegovia poslanci, navrhujem, aby sme zmenili Fond solidarity. Rozšíriť rozsah podpory aj na priemyselné katastrofy a znížiť hranicu finančného ekvivalentu škôd by bolo rozumné. Vzhľadom na to, čo sme práve počuli od pani Georgievovej, že sme za posledných 10 rokov využili len 10 % tohto fondu, je to ešte opodstatnenejšie. Dnešná rozprava musí poskytnúť tiež odpovede na päť technických otázok súvisiacich s dlhodobou ochranou životného prostredia.
<P>
Po prvé, všetky nádrže, ktoré sú stále v prevádzke alebo ktorých prevádzka bola ukončená, by mali byť podrobené technickému a environmentálnemu preskúmaniu v súlade s jednotne stanovenými zásadami EÚ. Členské štáty by mali presadzovať dodržiavanie spoločne stanovených technických pravidiel a Európska komisia by toto dodržiavanie mala kontrolovať. Po druhé, priemyselné objekty, ktoré červený kal neskladujú náležitým spôsobom, by mali byť zaradené do kategórie nebezpečných priemyselných podnikov. Po tretie, členské štáty by mali zrýchliť vykonávanie smernice o banskom odpade. Po štvrté, ako som navrhol aj v písomnej otázke, EÚ by mala podporovať výskumné programy zamerané na recykláciu červeného kalu. Po piate, počas maďarského predsedníctva musíme v rámci dunajskej stratégie dať do poriadku a rekultivovať nádrže na priemyselný a banský odpad v povodí Dunaja.
<P>
A na záver, v Európe 21. storočia by mali byť povolené len také priemyselné činnosti, ktoré zabezpečia dekontamináciu a recykláciu svojho odpadu. Takto sa Európa môže stať bezpečnejšou a prirodzené životné prostredie obývateľnejším.
<SPEAKER ID="587" NAME="Corinne Lepage" LANGUAGE="FR">
Vážená pani predsedajúca, pani komisárka, dámy a páni, dovoľte mi na úvod vyjadriť našu solidaritu s obeťami. Existuje však tiež niekoľko otázok, ktoré je v súvislosti s touto katastrofou potrebné prediskutovať.
<P>
V prvom rade, pani komisárka, ďakujeme za informáciu, že budúci týždeň bude zverejnené oznámenie o opatreniach pre núdzové zásahy, ktoré sú, samozrejme, potrebné. Mali by sme mať možnosť ísť na pomoc našim spoluobčanom rovnako v prípade prírodných a priemyselných katastrof.
<P>
Nie som však spokojná s tým, že tento veľmi toxický kal - televízne reportáže ukazovali obrázky ľudí, ktorí mali popáleniny z toho, že prišli do kontaktu s kalom - sa má klasifikovať ako inertný odpad. To je absolútne neprijateľné. Komisia musí iniciovať revíziu zoznamu produktov nebezpečného odpadu, aby sa do neho mohol zahrnúť kal, a zároveň zistiť, či by sa do zoznamu nemali doplniť ďalšie typy produktov.
<P>
Tu je kľúčové de facto vykonávanie právnych predpisov Spoločenstva a, pani komisárka, v tejto súvislosti si myslím, že je veľmi dôležité, aby Komisia mala prostriedky potrebné na monitorovanie skutočného vykonávania právnych predpisov Spoločenstva. Neznamená to len transpozíciu smerníc, ale skôr vykonávanie právnych predpisov vo všetkých podnikoch Únie.
<P>
Aby bolo možné tento cieľ dosiahnuť, potrebuje Komisia kontrolné právomoci, ktoré v súčasnosti evidentne nemá. Nepotrebujeme viac predpisov; musíme naozaj uplatňovať existujúce právne predpisy Spoločenstva.
<SPEAKER ID="588" NAME="Bart Staes" LANGUAGE="NL">
Vážená pani predsedajúca, dámy a páni, aj ja by som, samozrejme, chcel v mene našej Skupiny zelených/Európskej slobodnej aliancie vyjadriť v Parlamente solidaritu a účasť s obeťami. Musíme týmto ľuďom pomôcť. To, čo sa tam stalo, je hrozné. Mám však tri poznámky týkajúce sa vášho vystúpenia, pani komisárka Georgievová.
<P>
Povedali ste, alebo z vašich slov vyplynulo, že na prvý pohľad sa väčšina európskych právnych predpisov náležite dodržiava. Chcel by som však Komisiu požiadať, aby vykonala dôkladné preskúmanie. Ako pani Lepageová zdôraznila, existuje celá škála európskych právnych predpisov: smernica o banskom odpade, smernica o emisiách z určitých priemyselných zariadení a smernica o environmentálnej zodpovednosti.
<P>
Stala sa táto nehoda, a predsa to vyzerá, že sa dodržiavali všetky právne predpisy v oblasti životného prostredia? To je nemožné; niekde sa musela stať chyba. Prevzali maďarské orgány svoju zodpovednosť? Vykonali dostatok kontrol? Preto si myslím, že je potrebný určitý druh stresových testov, preskúmanie uplatňovania európskych právnych predpisov a toho, či boli vykonané správne.
<P>
Po druhé, naši kolegovia z maďarských zelených trvajú na tom, aby sa do oblasti vyslala nezávislá vyšetrovacia komisia, ktorá určí objektívne údaje o znečistení. Nemyslím si, že takéto vyšetrovanie môžu vykonať len maďarské orgány.
<P>
Po tretie, máme tu otázku inšpekcií. Environmentálne inšpekcie sú mimoriadne dôležité. V Parlamente sme už o tejto téme diskutovali a 20. novembra 2008 sme v tejto súvislosti prijali uznesenie. Súrne potrebujeme legislatívny rámec pre tieto inšpekcie. Environmentálne inšpekcie sa musia vykonávať; inšpekcie nemôžu vykonávať len vnútroštátne inšpektoráty, ale musí tiež existovať predovšetkým kontrola inšpektorov a dohľad nad nimi; kontrola kontrolórov. Súrne potrebujeme dôkladné environmentálne inšpekcie v celej Európe a najmä správne vykonávanie smerníc v oblasti životného prostredia.
<SPEAKER ID="589" NAME="Lajos Bokros" LANGUAGE="HU">
Počas posledných dvoch týždňov nehovorila maďarská tlač okrem zodpovednosti Maďarskej spoločnosti na výrobu hliníka takmer o ničom inom. Riaditeľ spoločnosti bol zatknutý dokonca ešte pred začatím vyšetrovania, dlho predtým, ako vyšetrovanie mohlo priniesť akékoľvek výsledky. Vyšetrovanie určí zodpovednosť spoločnosti, ale myslím si, že jeden záver už môžeme urobiť. Zodpovednosť nemá len spoločnosť, ale tiež orgány a miestne samosprávy. Odstraňovanie následkov škôd je veľmi dôležité a pani komisárka rozprávala o absolútne najdôležitejších veciach, ktoré v tejto súvislosti musíme urobiť, ale prevencia je prinajmenšom rovnako dôležitá. Správa, ústredná vládna správa a dokonca ani miestne samosprávy v Maďarsku nie sú dostatočne pripravené na to, aby zabránili takýmto katastrofickým situáciám. Správa je mimoriadne rozdrobená, nemá žiadne prostriedky a ani žiadne ľudské a finančné zdroje, aby mohla zabrániť nešťastiam. Navrhujem, aby sme vyvodili záver a zobrali to do úvahy pri reforme miestnych samospráv a správy.
<SPEAKER ID="590" NAME="Marisa Matias" LANGUAGE="PT">
Vážená pani predsedajúca, pani komisárka, dámy a páni, dovoľte mi, prosím, povedať to, čo nebolo povedané. Pani komisárka, veľmi pozorne som vás počúvala a to, čo som počula, ma núti povedať, že sa mi zdá, že doteraz najúčinnejšou činnosťou vnútroštátnych a európskych orgánov bolo zaistiť ticho.
<P>
Priemyselným nehodám je možné a musí sa zabrániť. Na to existujú európske právne predpisy a je zrejmé, že právne predpisy boli porušené. Došlo k neefektívnosti, oneskorenej reakcii a k zanedbaniu zasiahnutých ľudí, najmä tých najviac znevýhodnených. Zomreli ľudia a zdravie mnohých ďalších je stále ohrozené. Vypočítať celkové náklady je nemožné a nepostarať sa o obete je nemorálne.
<P>
Pani komisárka, chcela by som sa vás opýtať, ako je možné, že informácie získavame zo správ od Maďarov, ale orgány nič nevidia a nič nám nepovedia? Preto by som sa chcela opýtať zopár otázok. Ako môže byť banke dovolené vyvíjať nátlak na ľudí, ktorí majú v postihnutej oblasti domy zaťažené hypotékou, a žiadať ich, aby zaplatili dlžnú sumu, keď ich domy stratili hodnotu? Ako môžete súhlasiť s tým, aby poskytovatelia telefónnych služieb prerušili jedinú možnosť kontaktu pre ľudí v tejto katastrofickej oblasti? Ako je možné, že spoločnosť zodpovedná za toto nešťastie už opäť podniká?
<P>
Na záver, pani komisárka, hovorili ste o zmierňovaní následkov úniku kalu. Chcela by som sa opýtať: aké sú dôvody toho, že sa stále bagatelizuje význam skutočného rozsahu tejto ľudskej tragédie? Takto to vyzerá, akoby sme začínali stále od začiatku.
<SPEAKER ID="591" NAME="Jaroslav Paška">
za skupinu EFD - (SK) Úvodom by som chcel našim maďarským priateľom vyjadriť hlbokú sústrasť v súvislosti s veľkým nešťastím, ktoré v pondelok 4. októbra postihlo obyvateľov obcí Kolontár a Devečer, keď ich náhle zaliala obrovská vlna chemického kalu z odkaliska neďalekej továrne.
<P>
Ako sa s odstupom času ukazuje, aj v tomto prípade zaplatili nevinní ľudia z postihnutých obcí najvyššiu daň za nepozornosť iných, tých, ktorí mali dbať o funkčnosť a bezpečnosť odkaliska, a teda aj o bezpečnosť týchto domovov. Som rád, že medzi prvými, ktorí prišli dobrovoľne poskytnúť pomoc postihnutým občanom boli záchranárski špecialisti a dobrovoľní hasiči práve zo Slovenska. Slováci neváhali okamžite opustiť svoje domovy, svoje rodiny, aby pomohli nešťastným, postihnutým ľuďom susednej krajiny Maďarska.
<P>
Viem, že rany z nešťastia sa budú v Kolontári a Devečeri hojiť ešte veľmi dlho, ale my už teraz musíme myslieť aj na to, že takýchto zanedbaných, nebezpečných nádrží s chemickým či iným odpadom, môže byť po Európe viacej. Jedna sa po náhlej kontrole nášho ministerstva pôdohospodárstva našla dokonca aj v mojej krajine. Ukazuje sa, že odkladanie priemyselného či banského odpadu na skládky nie je dobrým riešením pre spoločnosť ani pre životné prostredie. Preto by sme sa mali vážne začať zaoberať požiadavkou, aby každá priemyselná či banská aktivita bola povolená len vtedy, ak súčasťou jej výrobného či produkčného cyklu bude aj okamžitá a úplná likvidácia či neutralizácia vznikajúceho odpadu. Len takto budeme môcť predchádzať podobným nešťastiam, aké teraz postihlo obyvateľov Kolontáru a Devečeru.
<SPEAKER ID="592" NAME="Béla Kovács" AFFILIATION="NI">
(HU) Dámy a páni, chcel by som začať procedurálnym návrhom a požiadať Európsky parlament, aby, ak to je možné, o dôležitých udalostiach v Maďarsku nediskutoval tak neskoro večer, ale radšej v čase, keď v tejto rokovacej sále bude môcť byť prítomný čo najväčší možný počet kolegov poslancov. Keď sme diskutovali o slovenskom jazykovom zákone, mali sme tu, bohužiaľ, rovnakú situáciu.
<P>
Podľa názoru odborníkov bola katastrofa v Kolontári výsledkom bezuzdnej ziskuchtivosti a vážneho porušovania technologických metód. Dva týždne po vyšetrovaniach neboli, bohužiaľ, stále identifikovaní ľudia zodpovední za nehodu a nádej na zistenie pravdy sa stále zmenšuje. Situáciu ešte zhoršuje skutočnosť, že obete nemôžu počítať dokonca ani s Fondom solidarity, keďže toto nie je prírodná katastrofa a hodnota odhadovaných škôd nepresahuje stanovenú sumu 591 miliónov EUR, ale predstavuje prípad vážnej ľudskej nedbanlivosti. Okrem toho zasielajú komerčné banky majiteľom nehnuteľností zaťažených hypotékou osobitne poburujúce požiadavky, aby jednou sumou okamžite zaplatili všetky svoje dlhy vzhľadom na skutočnosť, že obytné objekty v tejto oblasti úplne stratili hodnotu. To mi pripomína Thomasa Friedmana, fejtonistu novín New York Times, ktorý vo svojom úvodníku zo 4. septembra povedal, že úver je droga, banky sú drogoví díleri a centrálna banka to riadi.
<P>
Na súrne vyriešenie tejto situácie potrebujeme európsku sociálnu solidaritu, ktorá môže zmierniť škody. Je našou povinnosťou poskytnúť obetiam všetku pomoc, čím skôr im pomôcť obnoviť ich normálne životné podmienky. Navyše by sa mal okamžite sprísniť trestný zákonník, aby sa v budúcnosti zabránilo podobným katastrofám, pri ktorých prichádzajú ľudia o život.
<SPEAKER ID="593" NAME="Krisztina Morvai" AFFILIATION="NI">
Vážená pani predsedajúca, dnes sa v Parlamente stalo niečo absolútne neslýchané. Keď môj kolega hovoril o vážnej tragédii v našej krajine, následkom ktorej zomrelo deväť ľudí, dve zástupkyne sa provokatívne smiali.
<P>
Toto je oficiálna sťažnosť, ktorú by som u vás chcela podať, pani predsedajúca. Odovzdajte ju, prosím, pánovi Buzekovi. Chcem, aby bol tento prípad riadne prešetrený. Pán Farage urobil niečo omnoho menej provokatívne a menej urážlivé. Dostal pokutu a musel sa podrobiť disciplinárnemu konaniu. Tie dve ženy, tie dve zástupkyne, si zaslúžia minimálne to isté.
<SPEAKER ID="594" NAME="Predsedajúca">
Predsedníctvo zobralo vašu sťažnosť na vedomie.
<SPEAKER ID="595" NAME="Richard Seeber" AFFILIATION="PPE">
(DE) Vážená pani predsedajúca, obdivujem schopnosť našej kolegyne poslankyne robiť si ťažkú hlavu zo smiechu tamtých dvoch kolegýň poslankýň. Poďme však späť k veci. Myslím si, že táto rozprava je príliš dôležitá na to, aby sa z nej zbierali lacné politické body.
<P>
V prvom rade by som chcel vyjadriť svoju solidaritu a účasť s obeťami a najmä tými ľuďmi, ktorí pomáhajú a riskujú svoje životy na zastavenie a odvrátenie tejto katastrofy. Teraz je však pre nás dôležité, aby sme si zachovali chladnú hlavu, analyzovali súčasnú situáciu a predovšetkým prisúdili zodpovednosť. Plne súhlasím s pani komisárkou v tom, že musíme zistiť, či smernice, ktoré sme vypracovali pre takéto prípady v Európe, boli správne transponované a vykonané. To je prvý krok a v tomto ohľade sa neviem dočkať správy Komisie a jej záverov.
<P>
Zároveň by som však Komisiu chcel požiadať, aby bola prísnejšia a pohotovejšia vo volaní na zodpovednosť členské štáty, ktoré netransponujú právne predpisy, ktoré tu my tvoríme. To je práca Komisie a povedal by som, že niekedy je v týchto veciach trochu nedbanlivá. V tejto súvislosti by Komisia urobila dobre, keby členským štátom pripomínala ich zodpovednosť.
<P>
Po druhé, tu v Európe máme zásadu, podľa ktorej znečisťovateľ platí. Považujem to za veľmi dobrú a dôležitú zásadu a nemyslím si, že zodpovednosť za takéto prípady by sa mala preniesť na verejnú peňaženku. Preto považujem požiadavku na rozšírenie Fondu solidarity za neodôvodnenú, keďže tu máme jasného znečisťovateľa a tento znečisťovateľ by mal za spôsobené škody zaplatiť. Keď sa takáto katastrofa stane, mali by sme, samozrejme, zvážiť, či sú jednotlivé spoločnosti schopné niesť náklady. Tu opäť myslím na Komisiu, ktorá by mala preskúmať, či by sme nemali zaviesť poistné riešenia, aby bolo možné ľuďom, ktorí utrpeli škody, poskytnúť primeranú náhradu týchto škôd.
<SPEAKER ID="596" NAME="Marita Ulvskog" AFFILIATION="S&amp;D">
(SV) Katastrofa, ktorá postihla Maďarsko, je strašná a s ľuďmi, ktorých postihla, veľmi súcitím.
<P>
Skutočnosť, že vedľajší produkt obsahujúci chróm, arzén a olovo sa skladoval v otvorenej nádrži, keď v podstate už silné dažde mohli spôsobiť nebezpečnú situáciu, je nepochopiteľná. Ešte koľko takýchto nádrží existuje v Maďarsku, v Európe a na celom svete?
<P>
Dovoľte mi citovať výskumníka v oblasti biogeometrie:
<P>
Citovať budem po anglicky: "Existuje naliehavá potreba vypracovať úplný celosvetový zoznam takýchto kalových nádrží, ktorých toxický obsah predstavuje chemické časované bomby. (...) Toto je už tretia takáto katastrofa za posledných 12 rokov len v Európe. Všetkým bolo možné zabrániť. Nemôže to byť len na výskume, aby chránil svet pred takýmito katastrofami. V takýchto prípadoch sú potrebné vládne nariadenia a vládny dohľad."
<P>
(SV) Čo si o tom myslí pani komisárka? Potrebujeme lepšie právne predpisy v oblasti chemikálií, lepšiu zásadu nahradzovania, účinnejšie pravidlá, viac pravidiel, viac kontrol a viac alternatívnych výrobkov? Čo by sa malo urobiť a ako rýchlo to vieme urobiť? Zámerom a cieľom však musí byť dosiahnuť dlhodobé zmeny a zaviesť preventívne opatrenia.
<SPEAKER ID="599" NAME="Ramona Nicole Mănescu" AFFILIATION="ALDE">
(RO) Musíme naozaj ukázať náležitú solidaritu s Maďarskom najmä v čase, keď sa ekologická katastrofa rozšírila a toxická látka, ktorá unikla z podnikových nádrží, už dosiahla vody Dunaja.
<P>
Z tohto dôvodu vyzývam Európsku komisiu, aby sa priamo zapojila do riadenia tejto situácie, aby poskytla všetky možné prostriedky na pomoc Maďarsku a požiadala zodpovedné orgány, aby poskytli tieto dokumenty a údaje: správu o účinkoch všetkých chemických zlúčenín identifikovaných v ekosystémoch, zahrnúť do nej uniknuté množstvá a poskytnúť podrobné údaje o vplyve uniknutého kalu na rastliny a živočíchy a správu o krokoch, ktoré podnikli maďarské orgány, konkrétne množstvo chemických látok, ktoré sa v rámci protiopatrení pridali do uniknutého kalu, a vplyv týchto nových látok na životné prostredie.
<P>
Vzhľadom na závažnosť situácie a nebezpečenstvo, ktoré tieto uniknuté toxické látky predstavujú, si myslím, že by sme mali konať čo najrýchlejšie. Európska komisia je jediným orgánom, ktorý je v pozícii požadovať takéto informácie, aby bolo možné zastaviť šírenie tejto ekologickej katastrofy do ostatných členských štátov susediacich s riekou Dunaj a podniknúť okamžité kroky na boj proti následkom tejto katastrofy tam, kde sa to už stalo.
<P>
Presne preto predložím Komisii písomnú otázku, pretože očakávam, že okrem navrhnutia stratégie, ako v budúcnosti zabrániť takýmto katastrofám, nám čo najskôr predloží konkrétne opatrenia, ktoré budú v prípade ekologickej katastrofy v Maďarsku okamžite vykonané. Veľmi ma znepokojuje dosah, ktorý táto katastrofa môže mať aj na Rumunsko.
<SPEAKER ID="600" NAME="Bas Eickhout" AFFILIATION="Verts/ALE">
(NL) Vážená pani predsedajúca, chcel by som pani komisárke poďakovať za jej doterajší príspevok. Hovorí, že nie sú potrebné žiadne nové právne predpisy, tento záver je však podľa mňa trochu unáhlený. Buďme úprimní: tento červený kal sa nepovažuje za nebezpečný odpad? Na to neexistuje žiadne dobré vysvetlenie. Čo tým myslíte? Je to naozaj dostatočné?
<P>
Smernica o integrovanej prevencii a kontrole znečisťovania životného prostredia (smernica o IPPC), do pôsobnosti ktorej patrí táto továreň na výrobu hliníka, však požaduje aj využívanie najlepších dostupných technológií. Tieto technológie zahŕňajú napríklad dva ochranné múry. V Maďarsku bol len jeden ochranný múr. Takže tam sú evidentne tiež problémy a ja by som chcel, aby Komisia vykonala omnoho jasnejšiu analýzu toho, či sú právne predpisy skutočne vyhovujúce.
<P>
Potom sú tam inšpekcie. Už fotografie v júni odhalili úniky, ale vnútroštátne orgány dohľadu povedali, že tam neboli žiadne problémy. Tie inšpekcie boli nedostatočné. Nie je najvyšší čas, aby Komisia predložila ambicióznejšie návrhy európskych inšpekcií na zaistenie kontroly vnútroštátnych inšpektorov, aby sa v budúcnosti zabránilo takýmto katastrofám?
<SPEAKER ID="601" NAME="Horst Schnellhardt" AFFILIATION="PPE">
(DE) Vážená pani predsedajúca, pani komisárka, dámy a páni, moja sústrasť patrí, prirodzene, obetiam tejto katastrofy. Ako člen Výboru pre životné prostredie, verejné zdravie a bezpečnosť potravín som sa sám seba pýtal, keď som v novinách čítal, že tam z nádrže unikol červený kal, ako sa takéto niečo mohlo stať, pretože už roky prijímame pravidlá a právne predpisy na izoláciu presne takéhoto druhu toxickej látky a na zabránenie jej šíreniu s cieľom zabezpečiť, aby sa niečo takéto nestalo. Evidentne sa tam stala chyba a evidentne existujú zodpovední ľudia, ktorí nevykonali pravidlá a právne predpisy Európskej únie. V takomto prípade musíme týchto ľudí jednoducho volať na zodpovednosť. Musí sa zodpovedať otázka, kto bol a kto nebol zodpovedný.
<P>
Obdivujem Maďarov, ktorí reagovali veľmi rýchlo a predišli ešte väčšej katastrofe. To však nemusí znamenať, že všetko necháme tak, ako to je. Musíme určiť, kto bol zodpovedný, a títo ľudia musia byť pomenovaní a zahanbení.
<P>
Nesmieme teraz pre tento incident zmeniť Fond solidarity - a chcem nás varovať pred tým, aby sme to urobili. Zriadil sa v roku 2002, keď boli záplavy. Máme pravidlá a nemôžeme preniesť zlé riadenie jednej krajiny na Európu a dovoliť, aby sa za škody platilo tu. To nesmie byť toho výsledkom. To nie je účel Fondu solidarity. Je určený na použitie v prípade nepredvídateľných udalostí, ktoré sa jednoducho môžu stať. Musíme mať k dispozícii prostriedky na tieto udalosti, a nie na incidenty, ako napríklad ten, ktorý sa práve stal v Maďarsku.
<P>
Chcel by som však predložiť návrh. Keď boli v roku 2002 záplavy, nemali sme ani Fond solidarity a mohli sme použiť napríklad prostriedky z Európskeho fondu regionálneho rozvoja (EFFR) spolu so znížením spolufinancovania v tejto oblasti. To krajinám tiež pomôže, pretože im to umožní použiť svoje prostriedky na iné veci. Aby sme tieto prostriedky sprístupnili, mohli by sme sa tu preto vybrať inou cestou. Komisia by sa mala riadiť týmto odporúčaním.
<SPEAKER ID="602" NAME="Judith A. Merkies" AFFILIATION="S&amp;D">
(HU) Chcela by som vyjadriť svoju účasť so všetkými Maďarmi zasiahnutými katastrofou. Vaša ekologická katastrofa pritiahla pozornosť celého sveta na Maďarsko. Táto katastrofa objasnila všetkým jednu vec, a to, že údržba a kontrola starých priemyselných zariadení sú mimoriadne dôležité. Náklady na údržbu sa nesmú znížiť ani počas hospodárskej krízy.
<P>
(NL) Teraz prejdem na holandčinu. Ekologická katastrofa v Maďarsku upútala pozornosť všetkých v Európe a jedna vec je jasná - už ste to tu počuli -, že kontrola údržby a údržba samotná sú veľmi podstatné najmä v prípade starších zariadení a odvetví z časov minulých. Naozaj nesmieme šetriť na údržbe a kontrole ani v dobe hospodárskej krízy. Riadna transpozícia, vykonávanie a presadzovanie smernice o odpade sú osobitne dôležité a nutné.
<P>
Len ešte poviem, že odpad je navyše surovinou budúcnosti a musí predstavovať príležitosť a nie nebezpečenstvo. Takéto skladovanie odpadu - jazerá odpadu - sa skutočne nesmie vyskytovať. Odpad sa musí recyklovať alebo znovu použiť. Európske plány v oblasti životného prostredia a surovín sú veľmi ambiciózne. Členské štáty musia byť prinajmenšom rovnako ambiciózne a musia urýchlene konať v záujme ľudských bytostí, životného prostredia a priemyslu a prijať viac opatrení na recykláciu a opätovné použitie odpadu.
<P>
Preto sa pripájam k výzvam určeným Maďarsku a tiež Komisii a ostatným členským štátom, kde by sa to prípadne mohlo tiež vyskytnúť, aby zistili, či sa riadne vykonávajú smernice o odpade, najmä v oblasti priemyselného odpadu, a či sa dodržiavajú bezpečnostné požiadavky v oblasti životného prostredia. Okrem toho existuje kontrola údržby. Takáto ľudská a ekologická katastrofa sa nesmie nikdy zopakovať.
<SPEAKER ID="604" NAME="Adina-Ioana Vălean" AFFILIATION="ALDE">
Vážená pani predsedajúca, táto dráma nám pripomína našu zodpovednosť politikov. Nie je naliehavé predložiť ďalšie nové právne predpisy, ďalšie legislatívne balíky. V európskej smernici o banskom odpade už máme kompletné acquis v oblasti životného prostredia. Problém v Európe nie je v tom, že by sme nemali primeraný legislatívny rámec, ale v riadnom vykonávaní týchto právnych predpisov zo strany členských štátov.
<P>
Spoločnosti mali zjavne príliš veľký vplyv na rokovania s vnútroštátnymi orgánmi o tom, čo predstavuje nebezpečný odpad, na ktorý by sa mali vzťahovať najprísnejšie bezpečnostné normy. Navyše ma naozaj znepokojuje, keď počúvam o veľkom počte toxických skládok v celej podunajskej oblasti a o viac ako 1 000 kontaminovaných miestach len v Rumunsku. Myslím si, že pokiaľ ide o prevenciu, prvoradou prioritou by malo byť zostavenie zoznamu takýchto miest v Európe. Nemôžeme si dovoliť čakať do roku 2012, kým nadobudne platnosť.
<P>
Členské štáty by mali Komisii dobrovoľne čo najrýchlejšie poskytnúť tieto informácie. Tento prípad tiež názorne dokazuje, že Komisia by mala mať viac prostriedkov na zabezpečenie správneho vykonávania právnych predpisov v oblasti životného prostredia najmä v strednej a východnej Európe. Ukazuje to tiež, že Komisia by mala dostať viac prostriedkov aj na preskúmanie kontrol kvality a na inšpekcie týchto nebezpečných miest.
<P>
V neposlednom rade by som chcela zdôrazniť, že základná zásada by mala byť, že znečisťovatelia platia za škody na životnom prostredí, ktoré spôsobia. Preto si nie som istá, že použitie Fondu solidarity EÚ určeného na prírodné katastrofy by bolo vhodné, pretože to môže porušiť túto zásadu, ktorá je jadrom smernice o environmentálnej zodpovednosti.
<SPEAKER ID="605" NAME="Satu Hassi" AFFILIATION="Verts/ALE">
(FI) Vážená pani predsedajúca, dámy a páni, chcela by som povedať dve veci. Po prvé, Komisia by mala určite vyslať do Maďarska pracovnú skupinu na analýzu tamojšej situácie. Ťažko sa môžeme uspokojiť s tým, že sa máme spoliehať len na informácie poskytované maďarskými orgánmi, pokiaľ ide napríklad o to, čo tento červený kal naozaj obsahuje. Potrebujeme informácie od nezávislých vyšetrovateľov.
<P>
Druhá vec je, že vy, pani komisárka, ste povedali, že červený kal nespĺňa kritériá nebezpečného odpadu a že naše právne predpisy sú v poriadku. Tieto tvrdenia však nemôžu byť obidve pravdivé. Kritériá nebezpečného odpadu by sa mali rozhodne jasne určiť tak, aby sa do nich zahrnuli vysoké zásadité hladiny alebo vysoké hodnoty pH.
<SPEAKER ID="606" NAME="Romana Jordan Cizelj" AFFILIATION="PPE">
(SL) Musíme robiť všetko, čo je v našich silách, aby sme predišli takýmto haváriám. Preto očakávam, že Európska únia zistí, prečo v Európskej únii stále dochádza k takýmto nehodám, a potom prijme náležité opatrenia.
<P>
Určite sa musíme vážnejšie venovať vykonávaniu právnych predpisov, ktoré sme už prijali. Analýzy jednotlivých nehôd ukázali, že okrem iných dôvodov k nim dochádza pre nedbanlivosť a nedodržiavanie právnych predpisov. Všeobecne sme vo vykonávaní právnych predpisov v oblasti životného prostredia v Únii dosiahli veľmi málo.
<P>
Okrem toho očakávam, že Komisia poskytne informácie o akýchkoľvek budúcich cezhraničných ohrozeniach ľudského zdravia vyplývajúcich z nehody v Maďarsku. Preniknú napríklad toxické látky do ovzdušia a ohrozí to ľudí žijúcich v susedných krajinách, ako napríklad v Slovinsku, ak ich budú vdychovať?
<P>
Znečisťovateľov musíme tiež volať na väčšiu zodpovednosť a musíme prísne uplatňovať zásadu, podľa ktorej znečisťovateľ platí. Používanie verejných prostriedkov na odstránenie škôd a na pomoc ľuďom by malo byť len poslednou možnosťou v rámci zásady solidarity.
<P>
To je ďalší spôsob, ako majiteľov podnikov stimulovať, aby zabezpečili bezpečnú prevádzku.
<SPEAKER ID="607" NAME="Miroslav Mikolášik   -" AFFILIATION="PPE">
(SK) Najprv by som chcel vyjadriť úprimnú sústrasť našim maďarským priateľom aj solidaritu rodinám pozostalých, a tiež vyjadriť starosť nad tými stopäťdesiatimi, ktorí utrpeli zranenia.
<P>
Jedovatý kal, ktorý unikol po pretrhnutí hrádze hlinikárne zaplavil okolité obce a zamoril asi 40 km2 pôdy a vodné toky vlievajúce sa do Dunaja. Pri tejto ekologickej katastrofe, ktorá sa stala najhoršou v histórii Maďarska, zahynulo snáď až 9 ľudí.
<P>
Najvyššou prioritou je podľa môjho názoru zmiernenie následkov katastrofy a následne zodpovedný prístup pri revitalizácii riečneho ekosystému spolu s prevenciou pred možnými katastrofami v budúcnosti. Európska únia môže v tomto kontexte zohrať dôležitú úlohu, pretože je nielen jej právom, ale aj povinnosťou trvať na dôslednom dodržiavaní vysokých environmentálnych štandardov, lebo si viem predstaviť, že podobné nebezpečné odkaliská sa nachádzajú aj v iných členských krajinách.
<SPEAKER ID="608" NAME="Elena Băsescu" AFFILIATION="PPE">
(RO) Aj ja by som chcela vyjadriť svoju účasť v súvislosti s udalosťami, ktoré sa odohrali, a chcela by som povedať nasledovné. Podľa odhadov organizácie Greenpeace je táto nehoda omnoho závažnejšia ako nehoda, ktorá sa stala v roku 2000 v lokalite Baia Mare. Mala by som zdôrazniť, že nehoda si vtedy nevyžiadala straty na životoch a v priebehu času bol dosah nehody relatívne malý. Maďarskí poslanci EP však predložili uznesenie, v ktorom požadovali zákaz používania kyanidových technológií pri ťažbe bez toho, aby predložili alternatívu, s jediným zámerom blokovať projekt ťažby Roşia Montana.
<P>
S ľútosťou konštatujeme, že po desiatich rokoch Európa stále čelí veľkým ohrozeniam bezpečnosti ľudí a životného prostredia. Táto situácia je dôsledkom toho, že právne predpisy v oblasti ochrany životného prostredia a prevencie katastrof sú nedostatočné alebo sa náležite neuplatňujú. Potrebné opatrenia zahŕňajú prehodnotenie kritérií klasifikácie toxického a nebezpečného odpadu. Mali by sme povedať, že červený kal takého typu, aký spôsobil nehodu v Kolontári, nie je klasifikovaný ako nebezpečný odpad.
<SPEAKER ID="609" NAME="Monika Flašíková Beňová   -" AFFILIATION="S&amp;D">
(SK) Myslím si, že celú európsku verejnosť pred dvoma týždňami šokovala ekologická katastrofa, ktorá sa stala v Maďarsku, a ja by som chcela z tohto miesta vyjadriť moju hlbokú spoluúčasť aj úprimnú sústrasť rodinám pozostalých, a takisto za občanov Slovenskej republiky. Som veľmi rada, že práve slovenskí záchranári boli medzi prvými, ktorí pomohli našim maďarským priateľom.
<P>
Myslím si, že na súčasnej situácii a na jej riešení sa musí podieľať spoločne Európska únia, maďarská vláda, ako aj predmetná spoločnosť, ktorá celú ekologickú katastrofu spôsobila.
<P>
Záverom mi dovoľte, pani predsedajúca, veľmi krátko vysvetliť kolegyni Morvaiovej, že moju reakciu nespôsobila rozhodne katastrofa v Maďarsku a nesedím o jedenástej v noci v Parlamente preto, aby som sa vysmievala ľuďom, ktorí trpia. Moju reakciu vyvolalo úplne hlúpe vyjadrenie Vášho kolegu z maďarského Jóbiku, extrémistickej strany, ktorý spojil túto dramatickú situáciu, ktorá sa stala v Maďarsku, s jazykovým zákonom na Slovensku. Pani kolegyňa, môžem Vás ubezpečiť, že ani súčasná vláda, ktorej súčasťou je aj maďarská strana Híd, nezmenila tento jazykový zákon a tento jazykový zákon je v poriadku. A spájať úmrtie ľudí a katastrofu v Maďarsku s jazykovým zákonom na Slovensku je absolútne nekompetentné.
<SPEAKER ID="610" NAME="Kriton Arsenis" AFFILIATION="S&amp;D">
(EL) Vážená pani predsedajúca, občanom Maďarska by som chcel poslať odkaz solidarity. Pani komisárka, naozaj musíme zistiť, či tam neexistujú ďalšie nebezpečenstvá, a zmapovať tieto nebezpečenstvá, kým sa stane ďalšia nehoda. Musíme zaevidovať nebezpečné materiály. Parlament zaujal stanovisko k týmto otázkam v tejto rokovacej sále. Požadujeme zákaz používania kyanidu pri ťažbe zlata a Komisia by v tomto smere mala vyvinúť iniciatívu vzhľadom na predchádzajúcu obrovskú nehodu v lokalite Baia Mare, ktorá mala vážne následky práve v dôsledku používania kyanidu.
<P>
Úplne s vami súhlasím v tom, čo ste povedali o Fonde solidarity. Na záver chcem dodať, že musíme preskúmať smernicu o pôde, na úrovni Rady ju musia prestať blokovať a musíme sa pustiť do dekontaminácie pôdy a zistiť, kto je za to zodpovedný.
<SPEAKER ID="611" NAME="Ulrike Lunacek" AFFILIATION="Verts/ALE">
(DE) Vážená pani predsedajúca, pani komisárka, myslím si, že táto katastrofa pomerne jasne opäť ukazuje, aké dôležité sú európske právne predpisy a tiež ich vykonávanie a monitorovanie. Ekologické katastrofy a ich následky sa jednoducho nezastavia na hraniciach jedného členského štátu alebo krajiny vo svete, ale cez podzemné vody, prostredníctvom znečistenia riek, jemných častíc alebo ovzduším presiahnu tieto hranice a potom sa šíria do ďalších regiónov.
<P>
Pani komisárka, zopár ľudí vám už povedalo, že európske právne predpisy, ktoré máme, sú do určitej miery nevyhovujúce, tiež sa nedostatočne transponujú a Komisia ich nemonitoruje dostatočne. Jeden príklad takýchto právnych predpisov sa týka zodpovednosti. V tejto súvislosti existuje skutočný nedostatok, pokiaľ ide o to, že strana, ktorá takéto katastrofy spôsobí, sa musí vziať na zodpovednosť a musí byť prinútená zaplatiť za ne. Aké legislatívne pozmeňujúce a doplňujúce návrhy tu plánujete zaviesť, aby sa zaistila povinnosť znečisťovateľa zaplatiť? Čo plánujete urobiť v súvislosti s Maďarskom, aby sa umožnilo vykonanie nezávislých vyšetrovaní, a aký je váš názor na návrh zriadiť vlastnú pracovnú skupinu EÚ - ako už spomenula pani Hassiová?
<P>
Mám ešte jeden posledný bod, ktorý sa týka toho, čo sme počuli o tom, že novinárom bránia v ich vyšetrovaní tejto nehody. Plánujete využiť svoj vplyv na maďarskú vládu, aby sa zabezpečilo vypracovanie nezávislej správy?
<SPEAKER ID="612" NAME="Kristalina Georgieva">
členka Komisie. - Vážená pani predsedajúca, chcela by som veľmi pekne poďakovať všetkým rečníkom. Dobre ste sa venovali všetkým problémom, ktoré máme. Kým sa dostanem k odpovediam, dovoľte mi povedať len nasledovné. Keď som včera prišla do postihnutých dedín, pomyslela som si: vďaka Bohu, že sa to stalo cez deň, pretože, ak by sa táto nehoda stala v noci, zomrelo by omnoho viac ľudí.
<P>
Domy v skutočnosti z diaľky vyzerali, ako keby ich niekto natrel do polovice na červeno. To je, samozrejme, nad úrovňou postelí, v ktorých spia ženy, muži, deti a starší ľudia. Keď stojíme pred takýmto problémom, je naozaj vhodné o tom dôkladne diskutovať a uistiť sa, že sa z toho poučíme. Potom budeme mať spätnú väzbu týkajúcu sa pripravenosti, prevencie a reakcie pre prípadnú budúcu katastrofu.
<P>
Preto beriem pripomienky, ktoré v tejto súvislosti v tomto Parlamente odzneli, veľmi vážne. Pokúsim sa na ne reagovať.
<P>
Po prvé, k otázke právnych predpisov a úlohy Komisie. Ja som presne povedala, že podľa prvej analýzy, ktorú sme vykonali, to vyzerá, že máme primerané právne predpisy, a že tam, kde pociťujeme nedostatok adekvátneho konania, je chyba vo vykonávaní týchto právnych predpisov. Zdôrazňujem slová "prvá analýza" a vo svojom závere som zdôraznila, že preskúmame, či v právnych predpisoch nemáme nedostatky.
<P>
Opäť poviem, že na základe toho, čo vidíme v tomto prípade a v mnohých ďalších, je potrebné zamerať sa na vykonávanie právnych predpisov a nie na to, aby sme hovorili: "Vytvorme ďalší kus papiera a pridajme ho k mnohým ďalším papierom", keď vieme, že kritickým bodom je vykonávanie.
<P>
Keď hovoríme o tom, na čo by sme sa mali konkrétnejšie pozrieť z legislatívneho hľadiska, máme v tejto chvíli dve špecifické otázky, hoci sa môžu objaviť ďalšie, keď všetko preskúmame.
<P>
Prvou je otázka klasifikácie červeného kalu ako nebezpečného odpadu. Nehovoríme, že vždy, keď ide o červený kal, nie je nebezpečný. Môže byť nebezpečný, ak má vysoký obsah ťažkých kovov a naplnia sa technické predpoklady. Iným slovami, môžu byť prípady, keď je červený kal klasifikovaný ako nebezpečný. V tejto chvíli môžeme na základe informácií poskytnutých maďarskými orgánmi povedať, že podľa ich informácií nie je tento červený kal nebezpečný, ale musíme, samozrejme, vykonať dôkladnejšiu analýzu. Potom by otázka bola, ako máme pristupovať k takejto záležitosti a či je potrebné sprísniť definíciu nebezpečného odpadu. Na to dnes neviem odpovedať, ale môžem vás ubezpečiť, že sa na to pozrieme.
<P>
Druhou legislatívnou otázkou, ktorá je veľmi dôležitá, je otázka zodpovednosti, ktorú spomenulo viacero rečníkov. Máme v smernici o environmentálnej zodpovednosti dostatok prostriedkov, keď ide o uplatnenie zásady, podľa ktorej znečisťovateľ platí? Úplne na začiatku som povedala, že Komisia v tejto oblasti už začala skúmať, či je potrebné sprísniť nariadenia týkajúce sa správania spoločností, pokiaľ ide o to, aby mali dostatok prostriedkov na splnenie svojich záväzkov ako znečisťovateľov. To je opäť práca, ktorej sa budeme veľmi dôkladne venovať.
<P>
Druhý okruh otázok sa týka financovania. Čo môžeme robiť? Maďarsko použilo prostriedky zo štrukturálnych fondov a z fondov na rozvoj vidieka, ktoré malo k dispozícii. Zo skúseností vieme, že v procese vykonávania programov je vždy určitý priestor na manévrovanie. V podstate žiadna krajina nikdy nedosiahla 100 % využitie štrukturálnych fondov a priority sa v priebehu času menia. Ak to maďarská vláda vyhodnotí ako veľmi vysokú prioritu, je preto možné, aby Maďarsko využilo prostriedky zo štrukturálnych fondov a z fondov na rozvoj vidieka na environmentálne monitorovanie zariadení na spracovanie, na obnovu poškodených infraštruktúr a na obnovu poľnohospodárskej pôdy. Môžu sa tiež využiť na zmenu využívania pôdy, pretože asi nebude možné, aby sa pôda, ktorú som videla, rýchlo obnovila na svoje tradičné poľnohospodárske využívanie, ale je možné využiť ju na pestovanie energetických plodín, ktoré nemusia spĺňať rovnaké testy, pokiaľ ide o nebezpečné látky.
<P>
Pomerne rozdielne názory sme mali tiež na Fond solidarity. Chcela by som tu povedať dve veci. Prvá je, že súhlasím s tým, že je povinnosťou znečisťovateľa zaplatiť, ale zároveň, ak obce postihnú takéto katastrofy, je vecou európskej solidarity a súcitu, aby sme im v tejto chvíli boli schopní pomôcť, pretože kým spoločnosť, ktorá to zavinila, splní svoje záväzky, prejde mnoho mesiacov.
<P>
Nachádzam sa v nepríjemnej situácii, keď ako komisárka zodpovedná za humanitárnu pomoc a reakciu na katastrofy môžem rýchlo pomôcť obetiam záplav v Pakistane, ale nemám v rukách žiadny nástroj, aby som pomohla obetiam tejto katastrofy. Toto leto, keď boli v Rumunsku a Moldavsku záplavy, som mohla Moldavsku veľmi rýchlo poskytnúť prostriedky, ale nemohla som urobiť nič pre obete záplav v Rumunsku - a nehovorím tu len o sebe, hovorím o nás ako európskych občanoch.
<P>
Túto otázku musíme preskúmať, aby sme zistili, či by sme v období rastúceho počtu katastrof doma a v zahraničí nemali mať v rukách nástroj, ktorý by nám umožnil prejaviť súcit s našimi občanmi.
<P>
Mimochodom, naši občania sú zmätení z toho, prečo môžeme pomôcť Pakistanu, keď nemôžeme pomôcť Ajke.
<P>
Zazneli otázky, ktoré sa týkali úlohy Komisie. Dovoľte mi to objasniť. Inšpekcie a monitorovanie sú zodpovednosťami členských štátov. V Komisii na to nemáme mandát. My sa prostredníctvom školiacich aktivít, zvyšovania informovanosti, získaných ponaučení snažíme členským štátom pomáhať skvalitňovať ich schopnosti monitorovania a inšpekcie. Jeden z rečníkov tu povedal, že v tejto oblasti máme jasné inštitucionálne nedostatky. Môžeme pomáhať so školeniami, ale nemáme mandát na to, aby sme boli inšpektormi a nahradili vnútroštátne orgány.
<P>
Nemyslím tým, že by sme nikdy nemali mať tento mandát, ale teraz ho nemáme a, úprimne povedané, považujem za omnoho dôležitejšie, aby boli vnútroštátne orgány lepšie vybavené na vykonávanie svojich povinností namiesto zriaďovania stále väčšieho počtu úrovní inšpekcií. Musí sa zaistiť, aby ľudia, ktorí túto prácu vykonávajú, boli na ňu vybavení a pripravení.
<P>
Zazneli otázky týkajúce sa recyklovania červeného kalu. Smernica poskytuje podnety na výskum a naše právne predpisy v oblasti životného prostredia podporujú prechod na najlepšie dostupné technológie.
<P>
Pokiaľ ide konkrétne o toto zariadenie, do roku 2012 malo byť zosúladené s najprísnejšími normami. Je, samozrejme, hrozné, že táto katastrofa sa stala v roku 2010. Musíme sa, samozrejme, z tohto poučiť - toto je môj posledný bod, keďže som už riadne prekročila svoj čas - a zvýšiť úroveň ostražitosti, pokiaľ ide o ostatné miesta v Európe, ktoré by v budúcnosti potenciálne mohli byť zdrojom nebezpečenstva.
<P>
Aby sa riziko nepremenilo na katastrofu, je kľúčové monitorovanie, pripravenosť a prevencia, a musím plne súhlasiť s rečníkmi, ktorí tento bod kritizovali. Máme politiku týkajúcu sa pripravenosti a prevencie a opäť poviem, že, ako aj v prípade právnych predpisov, o ktorých sme diskutovali, je rozhodujúce, aby sa v našich členských štátoch táto politika premenila na skutočnosť.
<P>
Pokiaľ ide o nás, predložíme vám návrh, oznámenie na posilnenie schopnosti EÚ reagovať na katastrofy, a vrátime sa k vám s ponaučeniami získanými z tejto katastrofy.
<SPEAKER ID="613" NAME="Katarína Neveďalová   -" AFFILIATION="S&amp;D">
(SK) Chcem vyjadriť osobný "personal statement" k tomu, čo povedala pani Morvai.
<P>
Mám tri veci, ktoré chcem povedať: prvá je, že pani Morvai, ste to vy, kto sa tu vkuse rehoce v tejto snemovni na tom, čo ostatní kolegovia hovoria. Druhá vec: je veľmi úbohé z niečoho takého, ako je katastrofa, ktorá sa udiala v Maďarsku vytĺkať politický kapitál a prirovnávať to k niečomu, čo absolútne s tým nesúvisí. A tretia vec je, že naozaj si myslíte, že od ľudí, ktorí sa tu prechádzajú v gardistických uniformách v tejto snemovni, je niečo, čo povedia, vôbec relevantné?
<SPEAKER ID="614" NAME="Predsedajúca">
Rozprava sa skončila.
<P>
Písomné vyhlásenia (článok 149)
<SPEAKER ID="615" NAME="Kinga Göncz" LANGUAGE="HU">
Hoci maďarský premiér povedal, že "Maďarsko má dostatočnú silu, aby prekonalo dôsledky takejto katastrofy samo”, chcela by som Európskej komisii a členským štátom poďakovať za doterajšiu poskytnutú a ponúknutú pomoc na prekonanie dôsledkov katastrofy. Táto katastrofa v Maďarsku dokazuje tiež potrebu prísnejších právnych predpisov Spoločenstva v oblasti civilnej ochrany. Lisabonská zmluva to umožňuje, keďže riadenie katastrof ustanovuje ako spoločnú zodpovednosť Spoločenstva a členských štátov. Táto katastrofa v susedstve obce Ajka môže byť prvým skutočným testom smernice o environmentálnej zodpovednosti, ktorá nadobudla účinnosť v roku 2007, a teraz uvidíme, či môžeme v plnej miere uplatniť zásadu, podľa ktorej znečisťovateľ platí. Právny predpis okrem iného navrhuje, aby spoločnosti vytvorili finančné rezervy určené na zvládnutie dôsledkov prípadných priemyselných katastrof.
<P>
Potrebné je zvážiť, či by sme vytvorenie takýchto finančných rezerv nemali stanoviť ako povinné pre spoločnosti, ktoré pracujú s nebezpečnými látkami. Naliehavo vyzývam maďarskú vládu, aby začala čo najskôr rokovať s Európskou komisiou o prerozdelení prostriedkov z fondu na ochranu životného prostredia a z fondu na rozvoj vidieka na účely zvládania katastrof. Vítam návrh Európskej komisie v oznámení týkajúcom sa preskúmania rozpočtu, ktoré bolo zverejnené v utorok, aby bol Fond solidarity v budúcnosti k dispozícii aj na účely odstraňovania následkov priemyselných katastrof.
<SPEAKER ID="616" NAME="Ivailo Kalfin" LANGUAGE="BG">
V prvom rade by som chcel vyjadriť úprimnú sústrasť rodinám deviatich maďarských občanov, ktorí zomreli následkom nehody, a tiež účasť so všetkými obeťami.
<P>
Priemyselná nehoda takého typu, aká sa stala v Maďarsku, vyvoláva u európskych občanov mnohé otázky. Ako bolo možné očakávať, naši krajania v Bulharsku sú mimoriadne znepokojení a pozorne sledujú, či v dôsledku tejto nehody teraz alebo v budúcnosti ťažké kovy alebo iné škodlivé látky neznečistia vody rieky Dunaj.
<P>
Pani komisárka, ako môže Európska komisia vytvoriť schopnosť reagovať v takýchto situáciách, pokiaľ ide o prevenciu, okamžitú reakciu, monitorovanie rizík a odškodnenie obetí? Môže si EÚ nechať vykonať analýzu environmentálnych rizík vyplývajúcich z nehody v Maďarsku, ktorá by mala byť predložená čo najskôr?
<P>
V tejto súvislosti sa vynára otázka týkajúca sa nie prenosu vnútroštátnych zodpovedností na európsku úroveň, ale toho, že je potrebné, aby EÚ svojim občanom poskytla záruky, pokiaľ ide o problémy, ktoré sa týkajú omnoho väčšieho okruhu ľudí ako len štátnych príslušníkov krajiny.
<SPEAKER ID="617" NAME="Iosif Matula" LANGUAGE="RO">
Chcel by som vyjadriť svoju solidaritu s občanmi zasiahnutými ekologickou katastrofou, ktorá sa stala na začiatku tohto mesiaca v Maďarsku. Myslím si, že toto je čas, kedy musíme ukázať slušnosť bez veľkého rozruchu alebo zvýrazňovania problémov a bez zneužívania obrázkov tejto nešťastnej priemyselnej nehody. Z nehody v Maďarsku si môžeme zobrať dôležité ponaučenie. Hospodárska činnosť sama osebe nie je nebezpečná, pokiaľ sa dodržiavajú prísne nariadenia v oblasti ochrany životného prostredia. Len keď sa ignorujú nariadenia schválené na úrovni EÚ, existuje riziko zničenia celých ekosystémov. Nehoda v Maďarsku je tiež príkladom európskej solidarity. Tím odborníkov z rôznych krajín išiel do tejto krajiny s cieľom pomôcť orgánom v ich snahe bojovať proti katastrofálnym následkom na obyvateľov a životné prostredie. Tiež si myslím, že nastal správny čas na to, aby sme opäť začali diskusiu o poskytnutí podpory európskej jednotky civilnej ochrany. Musí byť neustále k dispozícii, aby mohla rýchlo a profesionálne zasiahnuť na miestach postihnutých rôznymi katastrofami, ktorých počet rastie nielen na našom kontinente, ale na celom svete.
<SPEAKER ID="797" NAME="RadvilMorkūnaitė-Mikulėnien" LANGUAGE="LT">
Počas posledných šiestich mesiacov zasiahla určitú časť našej planéty druhá najväčšia ekologická katastrofa - v apríli v Mexickom zálive unikla ropa a teraz máme únik červeného kalu v Maďarsku. Hoci sú odlišné, obdive katastrofy majú niečo spoločné - obdivom bolo možné predísť alebo minimálne ich rozsah mohol byť menší, ak by sa ochrane životného prostredia venovala väčšia pozornosť. Bohužiaľ, v mnohých krajinách v rámci EÚ a tiež mimo nej nepredstavujú životné prostredie a požiadavky na jeho ochranu prioritu pri plánovaní, výstavbe a prevádzke zariadení, ktoré majú významný vplyv na životné prostredie. Preto som presvedčená, že ak by sme sa poobzerali okolo seba, všetci by sme našli mnohé miesta so zariadeniami, kde by sa raz mohla stať ekologická katastrofa väčšieho alebo menšieho rozsahu. Na mnohých miestach môžeme nájsť príklady nedostatočného rešpektovania požiadaviek na ochranu životného prostredia (buď úmyselne alebo pre neschopnosť), výstavba zariadení sa povoľuje veľmi blízko obytných oblastí, posudzovanie vplyvov na životné prostredie sa vykonáva povrchne bez riadnych konzultácií s obyvateľmi a závery sú akosi vždy výhodné pre klienta. Pri prevádzke takýchto zariadení sa sťažnosti obyvateľov často jednoducho odsúvajú nabok. Vyzývam Európsku komisiu a členské štáty, aby tentoraz otvorili oči, a keď spoznajú skutočnú situáciu, aby zakročili - iniciovali legislatívne pozmeňujúce a doplňujúce návrhy, ktoré sprísnia monitorovanie vykonávania požiadaviek na ochranu životného prostredia a zodpovednosť za nedodržiavanie týchto požiadaviek a ktoré zaručia nezávislé posudzovanie vplyvov na životné prostredie.
<SPEAKER ID="618" NAME="Bogusław Sonik" LANGUAGE="PL">
Ekologická katastrofa, ktorá sa stala v Maďarsku, na nás všetkých silno zapôsobila pre svoj rozsah a mimoriadne tragické následky. Chceli by sme vyjadriť solidaritu s rodinami obetí a tiež so všetkými, ktorí stratili všetok svoj majetok a ktorí budú pociťovať následky úniku toxického kalu ešte mnoho budúcich rokov. Som si istý, že dnes je najdôležitejšie odpovedať na otázku, ktorá sa tak často kladie: bolo možné vyhnúť sa tejto tragédii? Alebo skôr: ako sa to malo urobiť a čo by sme mali my ako Európsky parlament teraz robiť, aby sme zabezpečili, že sa takéto nehody už nezopakujú? Vieme, že v Maďarsku sú mnohé ďalšie takéto nádrže. To však nie je všetko. Napríklad v Poľsku v Dolnom Sliezsku máme najväčšiu skládku tekutého odpadu v Európe, ktorá bola zriadená v sedemdesiatych rokoch minulého storočia. Môžeme pokojne spať v Európe, v ktorej sa stala takáto nehoda napriek tomu, že existujú mnohé záväzné právne predpisy, ktoré mali zaručiť náležitý dohľad nad chemickými látkami? Máme nariadenie REACH, ktoré je v platnosti tri roky a ktoré vykonáva Európska chemická agentúra. Máme ďalšie legislatívne dokumenty, ako napríklad nariadenie o klasifikácii, označovaní a balení látok a zmesí z roku 2008 a Globálny harmonizovaný systém klasifikácie a označovania chemikálií podľa nebezpečenstva, ktoré môžu spôsobiť. Musíme starostlivo a dôkladne preskúmať existujúce právne predpisy Únie a ich vykonávanie v členských štátoch a musíme určiť jasné priority, aby sa zaistila účinná prevencia rizika a účinný krízový manažment.
<SPEAKER ID="619" NAME="Theodor Dumitru Stolojan" LANGUAGE="RO">
Chcem vyjadriť svoju ľútosť nad stratami ľudských životov, ku ktorým došlo v súvislosti s únikom priemyselného odpadu v Maďarsku. Máme prírodné katastrofy ako záplavy, ktorým nie je možné vždy zabrániť alebo riadiť ich dosah. Pre prípady priemyselného odpadu, ktorý je pre ľudské zdravie a životné prostredie potenciálne škodlivý, máme však v Európskej únii pravidlá. Bohužiaľ, môžeme vidieť, že tieto pravidlá sa nedodržiavajú vo všetkých členských štátoch. Preto Komisii navrhujem, aby ako svoj cieľ navrhla preskúmať kvalitu vnútroštátnych inštitúcií zodpovedných za uplatňovanie nariadení EÚ o skladovaní potenciálne nebezpečného priemyselného odpadu. Inšpekcie sa prioritne musia vykonať v členských štátoch, ktoré do EÚ vstúpili v rokoch 2004 a 2007.
