<CHAPTER ID="014">
Štokholmský akčný plán (rozprava)
<SPEAKER ID="435" NAME="Predsedajúca">
Ďalším bodom programu sú vyhlásenia Rady a Komisie o Štokholmskom akčnom pláne.
<P>
Predchádzajúca rozprava bola veľmi zaujímavá, ale prekročili sme stanovený čas, preto žiadam všetkých tých, ktorí vystúpia, aby presne dodržiavali pridelený čas.
<SPEAKER ID="436" NAME="Diego López Garrido" LANGUAGE="ES">
Vážená pani predsedajúca, európsky priestor slobody, bezpečnosti a spravodlivosti je jedným z najväčších úspechov Európskej únie. Je to jeden z pokrokov týkajúcich sa spolupráce medzi členskými štátmi, spolupráce v oblasti civilnej ochrany, spolupráce v trestných veciach a vnútornej bezpečnosti. Je to jeden z najdôležitejších výsledkov európskeho projektu a jeden z výsledkov, ktorý sa najviac priblížil k dosiahnutiu toho, o čo sa Európska únia vždy márne snaží, a to dobrý vzťah k verejnosti.
<P>
Je to rozhodne tento aspekt politiky Únie, ktorý podľa jej občanov pridáva najväčšiu hodnotu do najdôležitejších oblastí ich každodenného života, napríklad pri využívaní slobôd a v oblasti bezpečnosti. Toto je nepochybne jeden z veľkých úspechov priestoru slobody, bezpečnosti a spravodlivosti.
<P>
Rada dokonca prijala v tomto priestore slobody, bezpečnosti a spravodlivosti ešte pred Lisabonskou zmluvou - keď bol tento priestor prakticky medzivládny - niektoré rozhodnutia týkajúce sa témy, o ktorej sme predtým diskutovali, teda vyšetrovania zločinov genocídy, zločinov proti ľudskosti a vojnových zločinov na vnútroštátnej úrovni.
<P>
Napríklad rozhodnutia Rady z 13. júna 2002 a 8. mája 2003 umožnili členským štátom spolupracovať na vnútroštátnej a medzivládnej úrovni pri stíhaní týchto zločinov a tieto rozhodnutia sú našťastie - a všetci si pamätáme prípad generála Pinocheta - aj súčasťou právnych predpisov niektorých členských štátov.
<P>
Napríklad Španielsko, nehovoriac o ostatných krajinách, má to, čo sa nazýva univerzálna spravodlivosť. Znamená to, že trestné činy, ktoré sú veľmi závažné, môžu byť súdené, ak je to možné, v danej krajine aj v prípade, že boli spáchané mimo nej, hoci to znamená prekročenie posvätnej zásady teritoriality v trestnom práve. Od tejto zásady sa v praxi upustilo v niektorých krajinách, kde zločiny, ktoré sú mimoriadne neprijateľné a hlboko škodlivé samotnej ľudskej dôstojnosti, môžu byť stíhané aj mimo územia, kde boli spáchané.
<P>
Jedným aspektom tohto priestoru slobody, bezpečnosti a spravodlivosti je to, čo sa nazýva Štokholmský program, v čase, keď Lisabonská zmluva už otvára tento priestor nielen medzivládnej sfére, ale aj sfére, ktorá striktne a jasne patrí EÚ. Je špeciálne určený spôsobom EÚ, a preto poskytuje Parlamentu a Súdnemu dvoru vedúce úlohy, ktoré predtým nemali.
<P>
Štokholmský program je mimoriadne dôležitý, preto vítame jeho prijatie Radou v decembri 2009 a následne Európskou radou. Je to program, ktorý stanovuje jasný pracovný program pre Európsku úniu a jej členské štáty a ktorý kladie záujmy a potreby ľudí do centra svojich priorít na niekoľko nasledujúcich rokov.
<P>
Ide preto o mimoriadne dôležitý program. Zavádza pre členské štáty - ak dovolíte, opäť spomeniem predchádzajúcu rozpravu - povinnosť spolupracovať s Medzinárodným trestným súdom pri stíhaní zločinov genocídy a zločinov proti ľudskosti, aby nezostali nepotrestané. Je to súčasť Štokholmského programu, ktorý bol prijatý koncom minulého roka počas švédskeho predsedníctva.
<P>
Hovoríme teda o mimoriadne dôležitom programe, ktorý sa musí zrealizovať a podrobne stanoviť. V tejto súvislosti uznávame dôležitosť oznámenia Komisie s názvom "Vytvorenie priestoru slobody, bezpečnosti a spravodlivosti pre európskych občanov - Akčný plán na implementáciu Štokholmského programu", ktorý predstavuje iniciatívy na podporu realizácie tohto programu.
<P>
Štokholmský program nám umožňuje stavať na predchádzajúcich úspechoch a čeliť novým problémom prostredníctvom využívania nových príležitostí, ktoré priniesla Lisabonská zmluva. Je to nová éra. Z inštitucionálneho hľadiska je to pravdepodobne do veľkej miery skutočná revolúcia - ak sa môžem vyjadriť tak dôrazne -, pretože je to skutočná právna a inštitucionálna revolúcia pre priestor slobody, bezpečnosti a spravodlivosti, ktorý predtým úplne patril do medzivládnej sféry, aby sa teraz mohol jasne presunúť do sféry EÚ. Toto sa spočiatku formuje v dôležitom Štokholmskom programe. Rada uznáva dôležitosť Parlamentu ako spoločného zákonodarcu, ako inštitucionálneho partnera v súvislosti s väčšinou opatrení, ktoré prijmeme počas nasledujúcich piatich rokov.
<SPEAKER ID="437" NAME="Viviane Reding">
podpredsedníčka Komisie. - Vážená pani predsedajúca, vážené poslankyne, vážení poslanci, už ho síce poznáte, ale dovoľte mi predstaviť vám akčný plán Komisie s názvom "Vytvorenie priestoru slobody, bezpečnosti a spravodlivosti pre európskych občanov", akčný plán na implementáciu Štokholmského programu. Tento akčný plán je usmernením pre veľmi konkrétne opatrenia, ktoré sa prijmú počas nasledujúcich piatich rokov.
<P>
Najskôr mi však dovoľte vrátiť sa o krok späť. Udalosti z minulých týždňov a mesiacov dokázali, že existuje spoločný pocit naliehavosti čeliť ekonomickej a sociálnej situácii v Európe, ako aj veľmi jasné očakávanie zo strany našich občanov, že EÚ bude konať rýchlo a rozhodne. Určite si spomínate na prijatie pracovného programu Komisie koncom marca, ktorého obsah ukázal, že Komisia nemá len úmysel, ale už začala aj konať. Okrem iného sa zamerala na potrebu EÚ vypracovať program občanov, ktorý by kládol ľudí do centra záujmu európskych opatrení. Akčný plán v oblasti spravodlivosti a vnútorných vecí je prvou strategickou iniciatívou novej Komisie s cieľom zavedenia tohto pracovného programu do praxe. Veľmi dôsledne dodržiava mandáty, ako aj širšiu filozofiu Štokholmského programu a zohľadňuje návrhy a podnety Parlamentu a Rady.
<P>
Je v ňom podľa nás komplexne rozpracovaný problém zabezpečenia dodržiavania základných práv a slobôd pri súčasnom zjednotení a zaručení bezpečnosti v Európe. Súbor predložených iniciatív je strategický plán - plán k vytvoreniu slobodnej a bezpečnej Európy. Myslíme si, že nie je možné oddeliť slobodu od bezpečnosti: sú dvomi stranami tej istej mince. Obe súvisia s občanmi a toto je jeden zo spôsobov, ako lepšie oboznámiť občanov s Európou.
<P>
Tento akčný plán nás bude usmerňovať pri prijímaní ambiciózneho súboru veľmi konkrétnych opatrení v oblasti, v ktorej bude pridaná hodnota Európy pre našich občanov jasne viditeľná. Je tiež významným posolstvom, ktoré opakuje to, o čom sme diskutovali predtým, že Lisabonská zmluva a Charta základných práv EÚ sú opatrenia pre občanov. Keďže všetky tieto opatrenia sú vzájomne prepojené, nevyhnutné a v súlade s rozsahom ambícií zakotvených v Lisabonskej zmluve a Charte základných práv, musíme čo najrýchlejšie dosiahnuť tento ambiciózny výsledok zodpovedajúci očakávaniam občanov.
<P>
Aj preto by Parlament nemal pokladať tento akčný plán za nemenný, pretože sa môžu vyskytnúť neočakávané udalosti a v takom prípade Komisia určite použije svoje právo iniciatívy, aby pomohla vyriešiť dané problémy. Preto máme v úmysle - a toto bude dôležité pre Parlament - predložiť hodnotenie v polovici obdobia vykonávania Štokholmského programu v roku 2012, aby sme zabezpečili, že program je stále v súlade s európskym a globálnym rozvojom.
<P>
Ale ako už správne povedal pán úradujúci predseda Rady, tento akčný plán nie je iba o tom, čo navrhne Európska komisia. Z veľkej časti je to aj o tom, čo urobia členské štáty: ako prevezmú iniciatívu tam, kde je v stávke subsidiarita; ako zavedú rozhodnutia Európskej únie do svojho vnútroštátneho práva a ako budú spolupracovať s ostatnými členskými štátmi.
<P>
Preto tento akčný plán bude nakoniec úspešný iba vtedy, ak budú všetky inštitúcie plniť svoju úlohu, a som pevne presvedčená, že Parlament nám pomôže rýchlo napredovať tou správnou cestou.
<SPEAKER ID="438" NAME="Anna Maria Corazza Bildt">
v mene poslaneckého klubu PPE. - Vážená pani predsedajúca, v prvom rade by som chcela zablahoželať Komisii za jej vhodne načasované predloženie veľmi konkrétneho akčného plánu na podporu európskych občanov. Veľmi aktívne som sa zapájala do diskusií v Parlamente, pretože pevne verím, že Štokholmský program je tou najlepšou cestou vpred k Európe orientovanej na občana: Európe pre občanov a s ľuďmi.
<P>
Preto vyzývam Komisiu, aby sa pri predkladaní konkrétnych návrhov na ďalších päť rokov držala vízie Štokholmského programu. Prijatý program predstavuje skutočnú rovnováhu medzi zaisťovaním bezpečnosti občanov pri súčasnom dodržiavaní ich práv, slobôd a integrity a posilňovaním ich občianstva.
<P>
Pokiaľ ide o akčný plán, osobitne vítam nedávno predložené opatrenia na boj proti obchodovaniu s ľuďmi a zneužívaniu detí a na zvýšenie ochrany maloletých osôb bez sprievodu - aby som spomenula aspoň niekoľko z nich. Taktiež vítam skutočnosť, že tento akčný plán zahŕňa stratégiu na boj proti mrzačeniu ženských pohlavných orgánov, domácemu násiliu a násiliu páchaného na ženách. Napriek tomu by som však bola rada, vážená pani komisárka, keby tento návrh mohol byť predložený skôr, ako bolo naplánované.
<P>
Mali by sme tiež podporovať účasť občanov počas tohto procesu a zaistiť transparentnosť rozhodovania, ako aj otvorenosť dokumentov. Dúfam, že opatrenia budú predložené spôsobom prístupným pre používateľov.
<P>
Na záver dodávam, že sa teším na ďalšiu prácu so svojimi kolegami v Parlamente, ako aj s Komisiou a Radou s cieľom skutočne vytvoriť priestor slobody, bezpečnosti a spravodlivosti a premeniť ho na skutočnosť.
<SPEAKER ID="439" NAME="Kinga Göncz" LANGUAGE="HU">
Chcela by som uviesť niekoľko všeobecných a niekoľko konkrétnych pripomienok týkajúcich sa plánu. Samozrejme, považujeme Štokholmský program za veľmi dôležitý. Práve z tohto dôvodu akčný plán trochu sklamal, keďže jeho ambície pravdivo neodrážajú význam, ktorý mu tento Parlament prikladá, ani mieru väčšiny, ktorou hlasoval o pozmeňujúcich a doplňujúcich návrhoch týkajúcich sa niekoľkých tém. Vidíme, že najdôležitejšie alebo mnohé dôležité body v pláne boli odložené na obdobie rokov 2013 - 2014, a pokiaľ ide o tento rok, už teraz môžeme badať určitý sklz. Všeobecný problém sa zdá byť aj to, že spolupráca medzi Komisiou a Parlamentom v súvislosti s medzinárodnými zmluvami ešte stále nebola ujasnená. Hoci sa spätná väzba značne zlepšila, ako napríklad spätná väzba na rokovania s USA o systéme SWIFT a TFTP, ešte stále zostávajú body, ktoré musia byť objasnené.
<P>
Rada by som predložila niekoľko konkrétnych návrhov: mrzí nás, že v návrhu právnych predpisov nie je zmienka o prejavoch nenávisti, ale objavujú sa v nich iba správy a rámcové rozhodnutie týkajúce sa ich vykonávania. Rovnako ani poskytovanie informácií o ľudských právach nie je dostatočne kategorické. Vieme, že vykonávanie súvisí so stupňom informovanosti ľudí o svojich právach. V súvislosti s prisťahovalectvom by som chcela spomenúť, že spolupráca sa síce začala, ale zdá sa, že úroveň ambícií je nedostatočná. Sú tu ešte dva dôležité problémy. Prvý sa týka vízovej reciprocity, kde sú potrebné nové a účinné riešenia z dôvodu opätovného zavedenia vízovej povinnosti, ako aj nerovností v tejto oblasti. Druhý súvisí s voľným pohybom pracovných síl, kde je dôležité skoncovať s diskrimináciou, ktorá stále pretrváva voči novým členským štátom.
<SPEAKER ID="440" NAME="Renate Weber">
v mene skupiny ALDE. - Vážená pani predsedajúca, Štokholmský program je nepochybne ambiciózny, ale musíme ešte prijať akčný plán, ktorý by ho čo najúčinnejšie zrealizoval. Účinnosť neznamená len vhodný časový plán, ale vzťahuje sa aj na obsah právnych predpisov, ktoré počas nasledujúcich rokov prijmeme, a na inštitúcie, na ktorých budeme v budúcnosti stavať.
<P>
Ak chceme, aby bola Únia súdržnejšia, musíme sa usilovať o vyššiu úroveň dôvery a vzájomného uznania v súdnej oblasti alebo v policajnej spolupráci, podobne ako v prípade zásady, ktorou sa riadi jednotný trh EÚ. Aby sme to dosiahli, mali by sme zmeniť svoje názory na naše právne tradície, ktoré by sa viac nemali vnímať, využívať alebo zneužívať tak, že nám budú brániť mať minimálne normy, najmä v trestnom práve.
<P>
Naši občania požadujú a zaslúžia si lepšiu ochranu proti terorizmu a proti organizovanému alebo cezhraničnému zločinu. Je našou povinnosťou zaistiť túto ochranu, ale musíme tak urobiť pri súčasnom dodržiavaní nielen práv obetí, ale aj práv obžalovaných. Preto sa minimálne procesné normy musia vzťahovať na všetky členské štáty EÚ a ak ich budeme musieť obraňovať, tak to urobíme. Budeme odvážni pri poverovaní Eurojustu väčším množstvom právomocí, pri potrebe chrániť údaje našich občanov alebo pri potrebe regulovať azylový balík.
<P>
Naša politická skupina je odhodlaná konštruktívne spolupracovať s Komisiou a Radou a zároveň vytrvalo bojovať za ochranu ľudských práv.
<SPEAKER ID="441" NAME="Judith Sargentini">
v mene skupiny Verts/ALE. - Vážená pani predsedajúca, pri počúvaní pani komisárky a zástupcu Rady o Štokholmskom programe mi napadá niekoľko otázok.
<P>
Blíži sa koniec španielskeho predsedníctva, do ktorého zostáva päť týždňov. Na začiatku sme počuli veľkolepé myšlienky španielskeho predsedníctva o azyle, migrácii, antidiskriminačnej smernici a emancipácii žien, ale musím povedať, keďže zostáva už len päť týždňov, zaujímalo by ma, kde sú konkrétne výsledky a návrhy.
<P>
Komisia a Parlament urobili svoju prácu v oblasti azylu a migrácie a naozaj čakáme, kedy začne konať aj Rada. Nie sú to iba - ako povedala komisárka Redingová - jednotlivé členské štáty, ktoré by mali vykonávať svoje právne predpisy. Je to Rada, ktorá by mala prísť s nápadmi k otázke Dublinu, smernici o podmienkach prijímania, systému Eurodac a smernici o priznaní azylu. Naozaj na to čakáme.
<P>
Antidiskriminačná smernica je niečo, za čo toto plénum hlasovalo, a zelení na ňu skutočne čakajú. V súvislosti s touto otázkou sa obraciam na Komisiu. Rovnosť a nediskriminácia sú, samozrejme, základným kameňom Štokholmského programu, ale prečo si Komisia nezvolila ako prioritu tohto akčného plánu partnerstvá osôb rovnakého pohlavia? Povedali ste, že ľudia budú v centre záujmu. Zavedenie partnerstiev osôb rovnakého pohlavia znamená klásť ľudí do centra záujmu. Môžete mi vysvetliť prečo?
<P>
Pokiaľ ide o Europol, v období pred Lisabonskou zmluvou bol Europol podrobený minimálnej kontrole zo strany Parlamentu a stále je to tak, hoci už máme Lisabonskú zmluvu. Napríklad oprávnenosť začať rokovať o dohodách o spolupráci s tretími krajinami sa zakladá na rozhodnutiach Rady spred niekoľkých rokov. Povráva sa, že Europol v súčasnosti rokuje o zmluve s Izraelom a ktovie, ktoré ďalšie krajiny boli so zmluvami oslovené. Lisabonská zmluva dáva Parlamentu novú úlohu a bola by som rada, keby Komisia podľa toho konala.
<SPEAKER ID="442" NAME="Mara Bizzotto" LANGUAGE="IT">
Vážená pani predsedajúca, dámy a páni, 170 opatrení za päť rokov, to sú príliš ambiciózne čísla pre program bez akéhokoľvek skutočného významu, najmä pokiaľ ide o určité otázky.
<P>
Pokiaľ ide o prisťahovalectvo, program je zahanbujúco slabý, keď sa nepozeráte len na oficiálne dokumenty: aký význam má sľubovať posilnenie orgánov a agentúr, ak potom neexistuje žiadna politická stratégia? Skutočne užitočná stratégia, ktorá sa musí zakladať na niektorých pevných bodoch, ako sú boj proti nezákonnému prisťahovalectvu pozdĺž južnej hranice, zabezpečenie rozdelenia zodpovednosti za boj proti nezákonnému prisťahovalectvu medzi všetky európske štáty, politika dohôd s tretími krajinami a najmä uznanie, že prisťahovalectvo nie je východiskom v čase krízy.
<P>
Domovská stránka Parlamentu nám hovorí, že viac ako 20 % mladých ľudí v Európe je nezamestnaných. Na kontinente, kde je 25 miliónov ľudí bez práce, komisárka pre vnútorné záležitosti hovorí, že otázka prisťahovalectva musí byť založená na solidarite. Namiesto toho, čo je skutočne potrebné, je spoločná argumentácia a realizmus: dnes je našou prioritou dať prácu našim občanom. Všetko ostatné je len naivná rétorika, ktorá nepomáha prisťahovalcom začleniť sa a určite nepomáha našim ľuďom.
<SPEAKER ID="443" NAME="Agustín Díaz de Mera García Consuegra" AFFILIATION="PPE">
(ES) Vážená pani predsedajúca, hovoríme o viac ako 360 opatreniach za päť rokov. Podľa môjho názoru by sa malo na predloženie akčného plánu v Parlamente poskytnúť viac času, aby mali poslanci príležitosť diskutovať a čo je dôležitejšie, pozmeniť a doplniť návrhy.
<P>
Pozrime sa na niektoré príklady: boj proti radikalizácii; monitorovanie financovania terorizmu a možnosť vytvorenia európskeho programu na sledovanie financovania terorizmu (TFTP); koordinácia Spoločného situačného centra (SitCen), Europolu a Eurojustu v boji proti terorizmu a organizovanému zločinu; boj proti používaniu internetu na teroristické účely; zmena a doplnenie nariadenia o agentúre Frontex a reálnosť vytvorenia európskeho systému pohraničnej stráže. Okrem toho, čo som spomenul, existuje ešte oveľa viac príkladov. Sú to veľmi dôležité otázky, ktoré by si zaslúžili odlišný parlamentný formát.
<P>
Navyše je pozoruhodné, že v súvislosti s ochranou obetí zločinu plán navrhuje iba jedno opatrenie: vytvorenie globálneho nástroja na ochranu obetí, ktorý bude zahŕňať aj obete terorizmu. Myslím si - a toto je pozmeňujúci a doplňujúci návrh, ktorý som nemohol predložiť vzhľadom na pravidlá -, že vytvorenie osobitného nástroja na ochranu obetí terorizmu by malo byť neodškriepiteľnou prioritou pre Európsku úniu. Dovoľte mi zdôrazniť, že toto je môj názor.
<P>
Na záver, vážená pani Redingová, v súvislosti s Europolom by som rád vedel, prečo bude rozhodnutie Rady nahradené do roku 2013 nariadením o Europole?
<SPEAKER ID="444" NAME="Monika Flašíková Beňová" AFFILIATION="S&amp;D">
(SK) V akčnom pláne štokholmského programu je niekoľko oblastí, o ktorých by som rada hovorila, a keď sa máme posunúť niekam ďalej, budem pomenúvať tie problematické oblasti.
<P>
Za problematickú oblasť rozhodne považujem spoločný azylový systém Európskej únie, o ktorom sme minimálne v tejto zostave už niekoľkokrát spolu hovorili, kde síce na jednej strane Komisia hovorí o potrebe úspešnej integrácie legálnych migrantov/prisťahovalcov v spoločnom systéme, na druhej strane je však akčný plán veľmi málo ambiciózny v tomto smere.
<P>
Takisto to vyzerá tak, že až do roku 2014 sa nedočkáme návrhu na jednotné spracovanie žiadosti o azyl, a teda ani vzájomného uznávania práv utečencov medzi členskými štátmi Európskej únie. Celkom konkrétne sú za to vaše plány v oblasti obmedzovania prílevu a pohybu imigrantov alebo teda migrantov, napr. sezónnych robotníkov.
<P>
Takže, aby sme to skrátili, progresívny a spravodlivý spoločný azylový systém máme v nedohľadne a plán špecifikuje skôr represívne opatrenia.
<P>
Dotkla by som sa rada ešte aspoň dvoch oblastí. Prvou je smutná skutočnosť, že aj podľa vlastných slov Komisie nie je prioritou pokrok v oblasti vzájomného uznávania registrovaných partnerstiev osôb rovnakého pohlavia v rámci Európskej únie a odsunutie tejto témy na vedľajšiu koľaj ma skutočne mrzí.
<P>
Poslednou oblasťou, ktorú by som chcela spomenúť, sú práva korporácií. Štokholmský akčný plán často spomína občanov, ich práva, ale plán veľmi jasne zdôrazňuje slobodu biznisu bez dostatočných regulácií, čo je obzvlášť v kontexte aktuálnej finančnej a hospodárskej krízy prinajmenšom prekvapivé.
<SPEAKER ID="445" NAME="Sarah Ludford" AFFILIATION="ALDE">
Vážená pani predsedajúca, podľa môjho názoru je najlepšou časťou akčného plánu zoznam piatich konkrétnych opatrení týkajúcich sa práv jednotlivca v trestnom konaní, ktoré obsahujú strategický plán podporovaný Štokholmským programom.
<P>
Hovorím ako spravodajkyňa k prvému z týchto opatrení na tlmočenie a preklad pre obžalovaných, o ktorom vám s radosťou oznamujem, že som práve dnes ráno dosiahla predbežnú dohodu so španielskym predsedníctvom a dúfam, že naše príslušné inštitúcie podporia tento výsledok.
<P>
Naozaj ďakujem pani komisárke Redingovej za jej vytrvalú podporu pri dôkladnom vypracovávaní návrhov Komisie a zástupcovia Komisie k tomu v plnej miere prispeli, preto moja osobná vďaka patrí jej.
<P>
Konečne, síce o desaťročie neskôr, ale predsa, budujeme vzájomnú dôveru potrebnú pre vzájomné uznávanie. Moja podpora európskeho zatykača je podmienená mojím zdesením a, samozrejme, hnevom z justičných omylov a spôsobu, akým v súčasnosti spravodlivosť funguje, ako to je v prípadoch Garyho Manna a Andrewa Symeoua, na ktorých sa podieľam. Keby boli tieto opatrenia zavedené pred desiatimi rokmi, verím, že tieto justičné omyly by sa nediali.
<SPEAKER ID="446" NAME="Simon Busuttil" AFFILIATION="PPE">
(MT) Vážená pani predsedajúca, súhlasím s tými, ktorí hovoria, že spoločný európsky trh, jednotný trh, je pravdepodobne najväčší projekt, ktorý kedy Európska únia uskutočnila. Myslím si, že tento projekt, ktorý zvýhodňuje európskych občanov, je ďalšou veľkou úlohou pre Európsku úniu. Je zaujímavé, že jednotný trh sa vytvoril v roku 1992, v tom istom roku ako sme prijali Maastrichtskú zmluvu, ktorá zaviedla koncepciu európskeho občianstva.
<P>
Prostredníctvom tohto akčného plánu teraz vytvárame priestor, v rámci ktorého sa môže toto európske občianstvo uplatňovať. Dá sa to vo viacerých oblastiach, ako sú ľudské práva, občianske práva, prístup k spravodlivosti a právo na slobodu pohybu v rámci Európskej únie. Európska únia môže tiež ísť príkladom vo viacerých oblastiach, konkrétne v oblastiach ako sú nezákonné obchodovanie, boj proti pedofílii, práva detí, počítačová kriminalita a, samozrejme, prisťahovalectvo a záležitosti týkajúce sa azylu.
<P>
Napriek tomu som presvedčený, že tento projekt si vyžaduje tri veci. Po prvé, politickú pečať, ktorá mu dodá dôležitosť a význam pre našich občanov. Po druhé, dodržiavanie zásady subsidiarity, pretože existujú určité dôležité oblasti, v ktorých nemôže chýbať právo uplatňovať zásadu subsidiarity. Po tretie, termíny, ktoré sa musia v akčnom pláne rešpektovať, inak všetko vyjde nazmar.
<SPEAKER ID="447" NAME="Juan Fernando López Aguilar" AFFILIATION="S&amp;D">
(ES) Vážená pani predsedajúca, ako predseda Výboru pre občianske slobody, spravodlivosť a vnútorné veci som bol spoluautorom v novembri prijatého uznesenia o Štokholmskom programe spolu s pánom Casinim a pánom Berlinguerom. Chcel by som zdôrazniť, že som vtedy povedal, že Štokholmský program neuľahčí život Parlamentu v oblasti slobody, bezpečnosti a spravodlivosti, ale práve naopak, urobí ho oveľa ťažším.
<P>
Tu by som chcel povedať, že niektoré z požiadaviek v prijatom uznesení sa nezohľadnili a neboli jasne stanovené v akčnom pláne navrhnutom Komisiou. Preto keďže si uvedomujem obmedzenia parlamentnej rozpravy a parlamentnej intervencie v rozprave o akčnom pláne, chcel by som zdôrazniť, že odseky 148 až 150 parlamentného uznesenia obsahovali niektoré presné údaje týkajúce sa mimoriadne dôležitých otázok.
<P>
Boli uvedené mnohé z nich: od ochrany obetí po inštitúcie a agentúry týkajúce sa Schengenu, Europolu, Eurojustu, Frontexu a Európskeho podporného úradu pre azyl a jeho nových nariadení, ktoré sa pripravujú, ale boli tam aj niektoré nariadenia o závažných a základných problémoch, ako napríklad ochrana údajov a doložka o boji proti diskriminácii. V Parlamente sa určite diskutovalo o vzájomnej závislosti ochrany údajov a bezpečnosti, najmä počas rozpravy o Programe na sledovanie financovania terorizmu (TFTP), a táto rozprava zdôraznila potrebu, aby sa Európa usilovala o primeranú rovnováhu medzi bezpečnosťou a súkromím.
<P>
Čo je však skutočne dôležité, Komisia má teraz pred sebou päť rokov na to, aby krok za krokom uplatnila každý článok akčného plánu Štokholmského programu. Preto ju vyzývam, aby naozaj usilovne pracovala spolu s Parlamentom s cieľom zohľadniť všetky záväzky týkajúce sa odsekov 148 až 150 tohto uznesenia a s vedomím, že ak Komisia nebude svedomito a úzko spolupracovať s Parlamentom, Parlament bude obozretný a bude predkladať návrhy. Samozrejme, bude tiež spolupracovať s Radou, ktorá môže prijať iniciatívy, ktoré by si zasluhovali zváženie a prediskutovanie Parlamentom.
<SPEAKER ID="448" NAME="Nathalie Griesbeck" AFFILIATION="ALDE">
(FR) Vážená pani predsedajúca, pani komisárka, pán López Garrido, chcela by som vyjadriť svoju radosť z toho, že môžem hovoriť o tomto akčnom pláne, strategickom pláne, ako ho nazvala pani Redingová, na uplatňovanie Štokholmského programu. Zaoberá sa celým radom základných otázok a radšej ako menovať nesúvislý zoznam v tomto krátkom čase, ktorý mám, sa v mojom vystúpení k tejto téme zameriam len na tie body, ktoré budú príčinou znepokojenia - jeden týkajúci sa formy a jeden týkajúci sa obsahu.
<P>
Pokiaľ ide o formu, ako sme už spomenuli v tejto rozprave, stanovili sme si veľmi presné termíny na vykonanie opatrení, a chcela by som, aby sme sa zo všetkých síl snažili podniknúť konkrétne kroky a nedávali len prázdne sľuby o ideáloch.
<P>
V tejto súvislosti, pokiaľ ide o obsah, musíme poukázať na dva hlavné body, aby vykonávanie tohto plánu bolo úspešné. Musíme si určiť nejaké priority. Pokiaľ ide o otázku obsahu, pani Redingová hovorila o pridanej hodnote. Navrhujem, aby sme presadzovali niektoré body, ktoré pokladáme za naliehavejšie ako ostatné: po prvé, body týkajúce sa právnej spolupráce, aby sme boli na tom z právneho hľadiska rovnako, s typom programu ako je Erasmus pre sudcov, samozrejme, ale prečo nemať typ programu ako je Erasmus pre všetky právne profesie a ďalší pre policajné profesie?
<P>
Druhým bodom týkajúcim sa obsahu a zároveň kľúčovou prioritou je prijatie všetkých možných opatrení na zaistenie práv detí, ich ochranu, ako aj na boj proti počítačovej kriminalite, detskej pornografii a sexuálnemu vykorisťovaniu.
<SPEAKER ID="449" NAME="Stavros Lambrinidis" AFFILIATION="S&amp;D">
(EL) Dôležité slovo, ktoré chýba v programoch týkajúcich sa prisťahovalectva je slovo "solidarita". Dnes sme hlasovali o presídľovaní žiadateľov o azyl z tretích krajín v Európe, ale program Komisie odmieta podporiť podobné ustanovenie pre presídľovanie žiadateľov o azyl z jednej európskej krajiny do druhej alebo za peniaze. Kde zostala solidarita?
<P>
Každý rok prichádza do Grécka z Turecka viac ako 100 000 nezákonných prisťahovalcov. Čo sa stalo s dohodou medzi Európou a Tureckom o návrate týchto nezákonných prisťahovalcov? Odsúva sa nabok a takmer vôbec sa nespomína v našom programe. Čo sa stalo s dohodou, o ktorej dnes rokovala agentúra Frontex s Tureckom? Môžete nám zaručiť, že to priamo alebo nepriamo nespochybní zvrchované práva Grécka, a teda aj Európy, na hraniciach?
<P>
Nakoniec, samozrejme, existuje obrovská povinnosť solidarity voči samotným prisťahovalcom, ktorá sa nazýva "integrácia". Bez integrácie prisťahovalcov nemožno očakávať, že 40 miliónov ľudí, ktorí prišli žiť medzi nás, to bude môcť urobiť za rovnakých podmienok. Možno si chystáme časované bomby. Potrebné sú programy a potrebné sú aj peniaze a v súčasnosti ich Komisia nemá.
<SPEAKER ID="450" NAME="Ramón Jáuregui Atondo" AFFILIATION="S&amp;D">
(ES) (Začiatok prejavu s vypnutým mikrofónom) Mám pocit, že Európa, v ktorej sa zotreli hranice a v ktorej narastá množstvo nadnárodnej trestnej činnosti, potrebuje vyššie ambície z hľadiska reagovania na problém nadnárodnej trestnej činnosti.
<P>
Myslím si, že potrebujeme vyššie ambície, čo sa týka policajnej koordinácie, inými slovami Europolu; súdnej koordinácie, inými slovami Eurojustu; európskej prokuratúry; technickej štandardizácie trestných vyšetrovaní; zjednocujúceho procesného práva; a čo sa týka zbližovania jednotlivých trestnoprávnych systémov.
<P>
Dámy a páni, myslím si, že sú tu malé ambície a príliš veľký národný odpor, a naliehavo vás žiadam, najmä vás v Rade, aby ste prekonali tendenciu členských štátov k zvrchovanosti a zjednotili naše systémy trestného súdnictva s cieľom účinne bojovať proti neistote a nadnárodnej trestnej činnosti.
<SPEAKER ID="451" NAME="Salvatore Iacolino" AFFILIATION="PPE">
(IT) Vážená pani predsedajúca, dámy a páni, príležitosť, ktorú nám ponúka Štokholmský program, je jednoznačne dôležitá. Je v ňom veľký počet pozitívnych krokov, ktoré musí Komisia vykonať, a zabezpečiť tak skutočný spoločný priestor slobody, spravodlivosti a bezpečnosti.
<P>
Dosiahnutie týchto cieľov si však vyžaduje spôsob spolupráce medzi európskymi inštitúciami, ako aj medzi týmito inštitúciami a členskými štátmi, ktoré sú nevyhnutným nástrojom skutočnej spolupráce. Otázky, akými sú regulácia migračných tokov v súlade s objektívnymi kritériami spravodlivosti, dôstojnosť ľudí v dnešných preplnených väzniciach, sociálna starostlivosť o tých, u ktorých došlo k náprave po drogovej závislosti, revitalizácia agentúr, boj proti organizovanému zločinu na cezhraničnej úrovni, robia túto skutočnú spoluprácu naozaj potrebnou.
<P>
Činnosť nášho Parlamentu sa očividne sústreďuje na túto výzvu a tiež poskytuje silný a jednoznačný stimul Komisii a iným inštitúciám Spoločenstva, ako aj členským štátom.
<SPEAKER ID="452" NAME="Gerard Batten" AFFILIATION="EFD">
Vážená pani predsedajúca, pani Sarah Ludfordová povedala, že má určité obavy týkajúce sa justičných omylov v súvislosti s európskym zatykačom v prípadoch Andrewa Symeoua a Garyho Manna. To je príliš skromné vyjadrenie, ak vôbec nejaké bolo! Európsky zatykač je veľký justičný omyl sám osebe. Vydávanie osôb sa zredukovalo na obyčajnú byrokratickú formalitu. Britské súdy boli zbavené svojich právomocí na ochranu britských občanov pred nespravodlivým zatknutím a väzbou po ich vydaní do cudzej krajiny. Viem to preto, že som sa zúčastnil na odvolacom súde v prípade Andrewa Symeoua, keď dvaja vyšší členovia Snemovne lordov nemohli zabrániť vydaniu pána Symeoua, aj keď bolo každému prítomnému jasné, že dôkazy buď neexistovali, alebo boli vykonštruované políciou. Ale, samozrejme, práve o to tu ide, lebo súdu nie je dovolené pozrieť sa na dôkazy; nemá na to právo. Pani Sarah a liberálni demokrati môžu teraz roniť krokodílie slzy nad prípadmi ako pán Symeou, ale musia niesť aj zodpovednosť za ľudské nešťastie, ktoré spôsobili.
<SPEAKER ID="453" NAME="Georgios Papanikolaou" AFFILIATION="PPE">
(EL) Vážená pani predsedajúca, s veľkým uspokojením sme hlasovali za Štokholmský program pre ustanovenia týkajúce sa solidarity v otázkach prisťahovalectva a v boji proti nezákonnému prisťahovalectvu. V akčnom pláne som čítal, že Komisia vytvorí v roku 2011 nástroj na hodnotenie vnútroštátnych azylových systémov, aby mohla poskytnúť lepšiu pomoc členským štátom v súvislosti s možnosťami a potrebami každého z nich.
<P>
Zároveň sme v tomto Parlamente dali zelenú Európskemu podpornému úradu pre azyl, aby začal pôsobiť na Malte. Otázka znie: bude mať Európsky podporný úrad pre azyl niečo spoločné s týmto mechanizmom a prostredníctvom neho s vykonaným hodnotením? Boli vytvorené ustanovenia pre program pre vnútorné presídľovanie utečencov s cieľom zmierniť tlak medzi členskými štátmi?
<SPEAKER ID="454" NAME="Monica Luisa Macovei" AFFILIATION="PPE">
Vážená pani predsedajúca, rada by som sa vyjadrila k mechanizmu na hodnotenie korupcie v členských štátoch - mechanizmu, ktorý je uvedený v akčnom pláne. Máme rozhodnutie Rady o Štokholmskom programe, ktorý sa zaoberá touto záležitosťou, a máme aj akčný plán Komisie na vykonávanie Štokholmského programu. Obidva tieto dokumenty hovoria o hodnotení boja proti korupcii v členských štátoch. Preto potrebujeme silnú politickú vôľu a angažovanosť členských štátov, aby sa tento mechanizmus mohol zaviesť. Hovorím to preto, lebo všetci vieme, že domáce úsilie nebolo zatiaľ, mierne povedané, účinné vo všetkých členských štátoch.
<P>
Po druhé, v akčnom pláne je konečný termín na oznámenie o politike a mechanizme Únie v oblasti boja proti korupcii rok 2011. Rada by som navrhla, aby sa vypracovalo ešte pred koncom roka 2010. Bola by to lepšia odpoveď na potrebu boja proti korupcii v Únii, lebo korupcia sa pokladá za jednu z príčin hospodárskej krízy. Takéto opatrenie by preto umožnilo ju zastaviť a predísť jej.
<SPEAKER ID="455" NAME="Diego López Garrido" LANGUAGE="ES">
Vážená pani predsedajúca, skutočnou podstatou tejto rozpravy o európskom priestore slobody, bezpečnosti a spravodlivosti je niečo, čo podľa môjho názoru správne povedal pán Busuttil, keď hovoril o európskom občianstve.
<P>
To, o čom tu teraz hovoríme, je štruktúra európskeho občianstva, ktorú by sme mali prehĺbiť. Je to určite jedno z centier záujmu novej politickej fázy, ktorá sa v Európe začala Lisabonskou zmluvou, a bolo to, samozrejme, aj jedným z centier záujmu španielskeho predsedníctva.
<P>
Odznela veľmi jasná a priama otázka Rade na túto tému od pani Sargentiniovej, čo urobilo španielske predsedníctvo počas tohto obdobia a čo sa pripravuje do budúcnosti.
<P>
Ďakujem jej za túto veľmi priamu otázku a pokúsim sa sformulovať svoju odpoveď týkajúcu sa niektorých bodov, z ktorých všetky súvisia s európskym občianstvom a obsahom práv, slobôd, bezpečnosti a spravodlivosti: skrátka, postavenie európskych občanov v 21. storočí.
<P>
Pokiaľ ide o slobody, hovorili sme predtým o pristúpení k Európskemu dohovoru o ochrane ľudských práv a základných slobôd. Je to jedna z priorít španielskeho predsedníctva. Mám na mysli rozpravu, ktorá sa konala už skôr.
<P>
Rovnako si myslím, že v súvislosti so slobodami a právami by sme mali hovoriť o smernici o právach na tlmočenie a preklad v trestnom konaní. Ako už viete, práca na tejto smernici práve prebieha.
<P>
Čakáme, kým Európska komisia predloží všeobecný návrh o veľmi konkrétnej smernici, ktorú spomenula pani Sargentiniová: smernici o nediskriminácii. Je to pre nás veľmi ambiciózna a veľmi dôležitá smernica. Predsedníctvo Rady ju, samozrejme, podporuje a čakáme ešte na iniciatívu Komisie.
<P>
Otázky súvisiace s obeťami boli záujmom a prioritou španielskeho predsedníctva, najmä pokiaľ ide o obete rodového násilia. Chcel by som vám povedať, že počas tohto obdobia sa dosiahol pokrok v smernici určenej na boj proti obchodovaniu s ľuďmi. Čo sa týka smernice určenej na boj proti sexuálnemu zneužívaniu, pracujeme s cieľom dosiahnuť spoločné stanovisko v júni. Pracujeme aj na legislatívnej iniciatíve týkajúcej sa boja proti rodovému násiliu. Je ňou európsky ochranný príkaz, o ktorom sa práve rokuje v rôznych parlamentných výboroch: vo Výbore pre občianske slobody, spravodlivosť a vnútorné veci a Výbore pre práva žien a rodovú rovnosť. Rodové násilie je nepochybne najväčšou pliagou, ktorá existuje, a má najviac obetí v európskych spoločnostiach. Rada pre zamestnanosť, sociálnu politiku, zdravie a spotrebiteľské záležitosti (EPSCO) minulý mesiac tiež prijala návrh na zriadenie európskeho strediska na sledovanie násilia páchaného na ženách a linky pomoci pre obete.
<P>
Pokiaľ ide o otázky bezpečnosti, na marcovom zasadnutí Európskej rady bola prijatá stratégia vnútornej bezpečnosti. V tejto súvislosti bolo prijaté zriadenie Stáleho výboru pre operačnú spoluprácu v oblasti vnútornej bezpečnosti. Uzatvorili sa dohody so Spojenými štátmi o otázkach bezpečnosti a o niektorých dohodách sa stále rokuje. Sú to dohody, ako napríklad Toledská deklarácia o bezpečnosti a civilnom letectve alebo otázka SWIFT-u, dôverne známa tomuto Parlamentu, v súvislosti s ktorou existuje mandát na rokovanie o naliehavej politickej dohode so Spojenými štátmi. Takisto spolupracujeme so Spojenými štátmi na spoločnom vyhlásení o boji proti terorizmu a na dohode o ochrane údajov.
<P>
Pokiaľ ide o občiansku spoluprácu, dúfame, že sa dohodneme na nariadení Rím III, právnom predpise, ktorý sa vzťahuje na manželstvá.
<P>
V súvislosti s témou prisťahovalectva a azylu, ktorá bola tiež spomenutá vo viacerých prejavoch, musím povedať, že španielske predsedníctvo je zodpovedné za prvé zhodnotenie Európskeho paktu o prisťahovalectve a azyle, ktoré sa chystá pripraviť v spolupráci s Komisiou. Zároveň sa pripravuje, tiež v spolupráci s Komisiou, program návratu pre maloleté osoby bez sprievodu.
<P>
Taktiež čo sa týka azylu, operácie agentúry Frontex pokračujú ďalej a pracuje sa na európskom programe pre utečencov, ako aj na programe pre presídľovanie utečencov a na programoch repatriácie.
<P>
Okrem toho je tu Európsky fond pre utečencov, ktorý by mal byť pripravený do roku 2011. Správa pána Tavaresa z tohto Parlamentu zabezpečuje, že sa dovtedy prijme. Pripravujú sa teda viaceré dôležité iniciatívy v súvislosti s prisťahovalectvom.
<P>
K tejto odpovedi by som chcel pridať diskusiu, do ktorej sa veľmi konštruktívne zapojila Komisia - najmä pani komisárka Redingová -, o európskej prokuratúre, ktorá je stanovená v Lisabonskej zmluve. Myslím si, že práve takúto diskusiu potrebujeme. Bolo by veľmi zaujímavé nielen, ako hovorí Lisabonská zmluva, chrániť hospodárske záujmy Únie, čo je, samozrejme, veľmi aktuálna téma. Ale v neskoršej fáze by bolo tiež veľmi zaujímavé mať možnosť stíhať nadnárodnú trestnú činnosť. Aj túto diskusiu začalo španielske predsedníctvo Európskej únie.
<P>
Toto sú niektoré konkrétne prvky, ktoré sa začínajú alebo sa začali počas španielskeho predsedníctva v spolupráci s Komisiou a Parlamentom. Sme presvedčení, že mať dôveryhodnosť je pre nás úplne nevyhnutné, pokiaľ ide o budovanie otvorenej a bezpečnej Európy, ktorá chráni svojich občanov. V tomto duchu chce španielske predsedníctvo pokračovať spolu s predsedníckou trojkou, ktorú budú tvoriť naši partneri Belgicko a Maďarsko. Toto je zámer španielskeho predsedníctva a, samozrejme, spoliehame sa na spoluprácu Európskeho parlamentu, ktorú nám poskytuje.
<SPEAKER ID="456" NAME="Viviane Reding">
podpredsedníčka Komisie. - Vážená pani predsedajúca, každý hovorí o Štokholmskom programe. Je ako vianočný stromček ukrývajúci niekoľko stoviek želaní. Chcela by som, aby každý hovoril o realite. Ako sa s týmito želaniami na vianočnom stromčeku zaobchádzalo pred Lisabonskou zmluvou? Za zatvorenými dverami, takmer bez zohľadňovania občanov a toho, čo chcú, čo si želajú a očakávajú; v treťom pilieri, kde sa ministri vnútra nepýtali ani Európskeho parlamentu, ani Komisie a kde Európsky súdny dvor nemal žiadnu možnosť zasiahnuť.
<P>
Odtiaľto začíname, z bezvýchodiskovej situácie. Kde rozhodnutia de minimis neboli vykonané ani na vnútroštátnej úrovni, kde občania nemali prostriedky ani nástroje, aby sa obrátili na súd, protestovali a dovolávali sa spravodlivosti.
<P>
Našťastie máme teraz Lisabonskú zmluvu. Už nemáme žiadny tretí pilier. Máme návrhy Komisie, spolurozhodovací postup, implementáciu na úrovni členských štátov, kontrolu Európskeho súdneho dvora, ale znamená to aj, že veci viac nemožno riešiť okamžite. Pravidlá a návrhy musia ísť bežnou cestou, akou ste všetci poslanci chceli, aby Komisia vykonávala svoju prácu.
<P>
Po prvé je to dôkladná analýza toho, čo je realizovateľné, čo je dobré a čo má pridanú hodnotu. Po druhé verejná konzultácia, aby sme vedeli, či nami predložené návrhy prijme alebo neprijme občianska spoločnosť, priemysel, členské štáty a národné parlamenty, ktoré sú teraz aktérom vo všetkých týchto otázkach a ktoré vykonávajú skúšku subsidiarity. A napokon posudzovanie vplyvov s cieľom zistiť, či to, čo robíme, je správne. Až potom nasleduje konkrétny návrh od Komisie.
<P>
Ak chcete, aby Komisia naďalej robila to, čo posledných niekoľko rokov, len mi povedzte a každý týždeň predložím nejaký návrh. A viete, čo sa stane s tými návrhmi? Najskôr ich zablokujú národné parlamenty, a právom, pretože máme predkladať seriózne návrhy založené na zákonných predpokladoch, že to, čo robíme, je silné, realizovateľné a môže sa uplatňovať v členských štátoch.
<P>
Nechcem, aby bol náš prvý predložený návrh napadnutý Súdnym dvorom a Európskym súdom pre ľudské práva. Chcela by som, aby sme všetci dospeli k situácii, keď občania pochopia, že pridaná hodnota tejto našej práce je pre nich z praktického hľadiska skutočným prínosom. Áno, ako komisárka zodpovedná za otázky žien som počula diskusie tohto Parlamentu o tom, čo by sme mali robiť, predovšetkým s cieľom poskytnúť ženám vo všetkých členských štátoch právnu istotu, že ak majú problém s násilím, dosiahnu spravodlivosť, a nie ilúziu a nádej, že ju dosiahnu, a potom sa nikam nedostanú a nič nezískajú. Tak na tomto musíme naozaj spolupracovať.
<P>
Existujú stovky opatrení, ktoré treba "lisabonizovať", ktoré treba vybrať z tmy a vyniesť na denné svetlo, ktoré treba prispôsobiť zásadám právneho štátu - stovky opatrení, ktoré nefungujú.
<P>
K európskemu zatykaču: pani Ludfordová o tom práve hovorila. Samozrejme, nevykonáva sa v členských štátoch, pretože nebola vybudovaná opora okolo vzájomného uznania a vzájomnej dôvery, ktorá je jeho základom. Kolegovia, nemôžete toto všetko robiť bez vzájomnej dôvery. Je mi ľúto, ale nemôžem dekrétom vložiť vzájomnú dôveru do hláv sudcov v celej Európe.
<P>
Musíme budovať túto vzájomnú dôveru právnymi predpismi a opatreniami s cieľom posilniť práva občanov vo všetkých členských štátoch, aby aj sudcovia uplatňovali pravidlá, ktoré vyžadujeme a, áno, veľmi rýchlo v tom napredujeme.
<P>
Táto kolegyňa tu už síce nie je, ale prejdime k téme akčného plánu boja proti násiliu páchaného na ženách. V roku 2011 vyšiel komplexný text o ochrane obetí, a to všetkých obetí - pre mňa neexistuje taká alebo onaká obeť, či obete tretej kategórie -, všetky obete sa musia brať do úvahy.
<P>
Áno, pracovali sme na ochrane údajov, keď ste našťastie vy poslanci tohto Parlamentu povedali nie spôsobu, akým sa veci uberali pred zavedením Lisabonskej zmluvy. Nebudeme takto viac pokračovať a áno, pán predseda výboru, viete, že váš výbor, ako aj ostatné výbory sú v plnej miere zapojené do spôsobu, ktorý uvádzame.
<P>
Budeme musieť spoločne urobiť mnoho vecí: veľmi špeciálne otázky, ktoré budú mať značne dôležitý dosah na našu spoločnosť. Budeme musieť niečo urobiť; budeme musieť vysvetliť občanom, čo robíme. Je to totiž súčasťou, a nie najjednoduchšou, celého problému.
<P>
Áno, musíme prijať opatrenia, napríklad na riešenie nezákonného prisťahovalectva a azylu a, ako ste videli, moja kolegyňa, Cecilia Malmströmová, má veľmi konkrétne návrhy týkajúce sa nezákonného prisťahovalectva, hraničných kontrol a zákonnej migrácie. Samozrejme, malo by význam, keby Parlament spolu s Radou prijal existujúce návrhy, azylový balík, návrh o jednorazovom povolení, spoločný program EÚ pre presídľovanie, vzájomné uznávanie a práve prijatý akčný plán týkajúci sa maloletých osôb bez sprievodu. Pripravuje sa toho nesmierne veľa.
<P>
Nejde o to, kto bude čo robiť, pretože určité veci jednoducho nemožno robiť. Tu je príklad: pýtali ste sa na antidiskriminačnú smernicu. S poľutovaním musím povedať, že antidiskriminačná smernica je otázka, ktorá sa musí riešiť jednomyseľne, ale blokuje ju Rada. Tak čo chcete, aby som urobila, keď - nie ja, pretože to bolo ešte pred mojím pôsobením - Komisia predložila antidiskriminačnú smernicu, ale jednomyseľnosť blokuje Rada? Obráťte sa preto na Radu; obráťte sa na tých, ktorí ju blokujú.
<P>
Páry rovnakého pohlavia: viete veľmi dobre, že regulovať spôsob, ako sa postaviť k otázke párov rovnakého pohlavia, je výsadou subsidiarity a patrí do právomoci členských štátov. Čo je v kompetencii Európskej únie, je cezhraničné riešenie otázky párov rovnakého pohlavia. Ja však nemôžem vykonávať prácu za Francúzsko, Taliansko, Poľsko, Rumunsko, Grécko alebo za Luxembursko; musia ju vykonať tieto členské štáty samy. Myslím si, že nebude existovať žiadna diskriminácia, ak ľudia bez ohľadu na to, odkiaľ sú, budú uplatňovať svoje práva na cezhraničnú mobilitu, a týmto sa budeme zaoberať.
<P>
Už teraz to začíname vidieť, pokiaľ ide o mobilitu, práva občanov, spoluprácu medzi právnymi systémami alebo o odstránenie hraníc, ktoré stále existujú v rámci jednotného trhu, ktorý, žiaľ, nie je jednotným trhom pokiaľ ide o občanov. To ma nesmierne teší. Čítala som správu Maria Montiho. Je v nej veľa prvkov, ktoré hovoria, kam sa máme uberať. Viete, čo je moja biblia? Správa, ktorá bola vypracovaná jedným z vašich kolegov poslancov, obsahuje všetky prvky týkajúce sa voľného pohybu občanov a všetkých problémov, ktoré sa musia vyriešiť.
<P>
Čo teraz navrhujem, je jeden po druhom ich zobrať a riešiť v plnej spolupráci s vami. Keď predložím návrh, a videli ste, ako to funguje, budete mať tak veľa návrhov, že budete musieť pracovať aj v noci - neviem, či je to povolené vzhľadom k pracovným predpisom a ľudským právam, ale nebudem brať do úvahy vaše ľudské práva ako poslancov Parlamentu. Budeme pracovať, kým tieto problémy nevyriešime - musia sa riešiť stovky problémov a nemôžem to robiť sama. Potrebujem od vás veľmi konštruktívnu pomoc. Viem, že získam túto pomoc, ale pomôžte mi pracovať na jednom prvku za druhým, aj keby to mal byť jeden prvok týždenne. Budete to mať na stole. Som ochotná prísť do vášho výboru tak často, ako ma zavoláte, vážená pani predsedajúca, a prediskutovať prvok po prvku. O päť rokov s vašou pomocou zmeníme tento kontinent.
<SPEAKER ID="457" NAME="Predsedajúca">
Rozprava sa skončila.
