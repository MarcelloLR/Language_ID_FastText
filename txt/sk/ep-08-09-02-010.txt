<CHAPTER ID="010">
Elektronické komunikačné siete a služby - Európsky úrad pre trh elektronických komunikácií - Spoločný prístup k využívaniu spektra uvoľneného digitalizáciou - Elektronické komunikačné siete a služby, ochrana súkromia a ochrana spotrebiteľa (rozprava) 
<SPEAKER ID="208" NAME="Predseda">
. - Ďalším bodom programu je spoločná rozprava o
<P>
správe pani Catherine Trautmannovej v mene Výboru pre priemysel, výskum a energetiku o návrhu smernice Európskeho parlamentu a Rady, ktorou sa menia a dopĺňajú smernice Európskeho parlamentu a Rady 2002/21/ES o spoločnom regulačnom rámci pre elektronické komunikačné siete a služby, 2002/19/ES o prístupe k elektronickým komunikačným sieťam a príslušným zariadeniam a o ich prepojení, a 2002/20/ES o povolení na elektronické komunikačné sieťové systémy a služby - C6-0427/2007 -,
<P>
správe pani Pilar del Castillovej Veraovej o návrhu nariadenia Európskeho parlamentu a Rady, ktorým sa zriaďuje Európsky úrad pre trh elektronických komunikácií (http://ec.europa.eu/prelex/liste_resultats.cfm?CL=sk&ReqId=0&DocType=COM&DocYear=2007&DocNum=0699" - C6-0428/2007 - http://www.europarl.europa.eu/oeil/FindByProcnum.do?lang=2&procnum=COD/2007/0249" ),
<P>
správe pani Patrizie Toiaoej v mene Výboru pre priemysel, výskum a energetiku o téme s názvom Naplno využiť výhody digitálnej dividendy v Európe: spoločný prístup k využívaniu spektra uvoľneného digitalizáciou, a
<P>
správe pána Malcolma Harboura v mene Výboru pre vnútorný trh a ochranu spotrebiteľa o návrhu smernice Európskeho parlamentu a Rady, ktorou sa mení a dopĺňa smernica 2002/22/ES o univerzálnej službe a právach užívateľov týkajúcich sa elektronických komunikačných sietí, smernica 2002/58/ES týkajúca sa spracovávania osobných údajov a ochrany súkromia v sektore elektronických komunikácií a nariadenie (ES) č. 2006/2004 o spolupráci v oblasti ochrany spotrebiteľa - C6-0420/2007 -.
<SPEAKER ID="209" NAME="Luc Chatel">
úradujúci predseda Rady. - (FR) Vážený pán predseda, pani komisárka, dámy a páni, na posúdenie strategickej dôležitosti telekomunikácií a nových informačných technológií v Európe si stačí pozrieť len pár číselných údajov. Samotné telekomunikačné technológie predstavujú štvrtinu európskeho rastu a 40 % zvýšenia našej produktivity. Ak si prečítate množstvo vypracovaných štúdií, uvidíte, že za posledných 12 rokov sa 50 % rozdielu v hospodárskom raste medzi USA a Európou týka nerovnomernosti v rozvoji našich informačných a komunikačných technológií. Z uvedeného dôvodu je potrebné, aby Európa do tohto odvetvia dlhodobo investovala. Preto je nevyhnutná urýchlená revízia regulačného rámca EÚ pre elektronickú komunikáciu s cieľom podporiť konkurencieschopnosť a rast európskeho hospodárstva.
<P>
Ako som uviedol vo svojom vypočutí pred Výborom pre priemysel, výskum a energetiku, cieľom francúzskeho predsedníctva je dosiahnuť 27. novembra na zasadnutí Rady ministrov pre dopravu, telekomunikácie a energetiku politickú dohodu, ktorá bude mať k stanoviskám Európskeho parlamentu čo najbližšie. Na dosiahnutie tohto cieľa naplánovala Rada na druhú polovicu roka 2008 okolo 15 pracovných stretnutí. Preto by som vás rád informoval o stanovisku, ktoré prevláda v Rade v súvislosti s hlavnými otázkami uvedenými troma spravodajcami, pani Trautmannovou, pani del Castillovou a pánom Harbourom. Môj kolega, pán Éric Besson, sa bude zaoberať správou pani Toiaovej o otázke digitálnej dividendy.
<P>
Chcel by som pochváliť troch spravodajcov za značné množstvo vykonanej práce v súvislosti s otázkami, ktorými sa budem o chvíľu zaoberať. Podľa mňa ich práca pomáha objasniť situáciu a poskytuje nový základ pre začiatok diskusií s Radou. Rád by som zdôraznil, že medzi dvoma inštitúciami, Parlamentom a Radou, existuje v tomto smere široký konsenzus.
<P>
V prvom rade by som rád zablahoželal pani Catherine Trautmannovej k doterajšej práci na správe o smernici, ktorou sa menia a dopĺňajú smernice o "prístupe" a "povolení". Rád by som ju pochválil za ochotu zohľadniť výzvy, ktoré prinieslo nasadenie sietí nasledujúcej generácie predstavujúce obavy pre všetky subjekty zainteresované v tomto odvetví a pre členské štáty.
<P>
Pani Trautmannová, vo vašej správe sa zdôrazňuje potreba pokračovať v podporovaní hospodárskej súťaže, predovšetkým hospodárskej súťaže založenej na infraštruktúre. Rovnaký názor má aj Rada. Vo vašej správe sa navrhuje väčšie využitie geografického rozčlenenia trhu s cieľom odstrániť reguláciu ex-ante v prípade, že je hospodárska súťaž účinná. Druhá otázka sa prerokováva v Rade.
<P>
Teraz by som sa rád zameral na reguláciu trhov, konkrétne na navrhované rozšírenie práva Komisie vetovať nápravné opatrenia navrhnuté regulačnými orgánmi. Pani Trautmannová vo svojej správe zdôrazňuje, že Komisia by mala zohrávať skôr úlohu rozhodcu ako sudcu, preto navrhuje mechanizmus "koregulácie", na základe ktorého môže byť nápravné opatrenie navrhované regulačným orgánom a spochybnené Komisiou pridelené na posúdenie napríklad zmenenej skupine regulačných orgánov. Z uvedeného dôvodu spravodajkyňa Parlamentu hľadá kompromis medzi súčasným stavom a právom veta, ktoré pôvodne Komisia navrhovala a ktoré, ako viete, sa stretlo s nesúhlasom zo strany niektorých členských štátov. Táto skutočnosť predstavuje v porovnaní s pôvodným textom skutočný pokrok v otázke, ktorá je pre Radu veľmi citlivá. V súčasnom období sa zdá, že nie je vhodné poskytnúť Komisii až takú mieru právomocí.
<P>
Ďalšou otázkou, ktorá bola predmetom vášnivej rozpravy, je oddelenie funkcií. V správe pani Trautmannovej sa navrhuje zachovanie uloženia oddelenia funkcií ako výnimočné nápravné opatrenie národných regulačných orgánov (NRO). Výnimočné nápravné opatrenie by bolo obmedzujúcejšie pokiaľ ide o jeho zavedenie, pretože by vyžadovalo predchádzajúci súhlas Komisie a kladné stanovisko Orgánu európskych regulátorov v oblasti telekomunikácií (OERT). Zdá sa, že prístup spravodajkyne je vo všeobecnosti v súlade s kompromisom, ktorý v tejto súvislosti vzniká v Rade, predovšetkým pokiaľ ide o zachovanie uloženia tohto nápravného opatrenia, avšak bez toho, aby sa jeho využívanie rozšírilo.
<P>
Ďalšou dôležitou otázkou týchto rokovaní je správa rádiových frekvencií. Vaša spravodajkyňa je rovnako ako Rada za postupný prístup ku zmenám v správe frekvenčného spektra, ktorý zaručí rovnováhu medzi zásadami neutrality, ktoré predkladá Komisia a komplexnosťou správy tohto vzácneho zdroja. V správe, ktorú nakoniec prijal Výbor pre priemysel, sa uvádza aj nový prvok týkajúci sa obhajovania vytvorenia Výboru pre politiku rádiového frekvenčného centra (RSPC) zodpovedného za poskytovanie rád Európskemu parlamentu, Rade a Komisii v otázkach politík rádiového frekvenčného spektra. Úlohou tohto výboru by bolo pripraviť strategický legislatívny program využitia rádiového frekvenčného spektra. V súvislosti s touto otázkou som presvedčený, že Rada vzala na vedomie legitímnu požiadavku Európskeho parlamentu, ktorá sa týkala väčšej miery jeho účasti pri zostavovaní všeobecných usmernení pre správu rádiových frekvencií, avšak ako viete, Rada by sa rada vyhla aj situácii, v ktorej nesie zodpovednosť za tento zdroj priveľa orgánov a zachovala tak schopnosť reagovať, ktorú si tieto trhy a rádiové frekvencie ako strategický zdroj inovácie vyžadujú.
<P>
Rád by som vyzdvihol aj kvalitu správy pani Pilar del Castillovej o zriadení Európskeho úradu pre trh elektronických komunikácií. Chcel by som poznamenať, že sa zaoberá veľmi citlivou otázkou, ktorá je aj predmetom širokého konsenzu medzi Parlamentom a Radou. Pani del Castillová, v správe sa dospelo k záveru, že pôvodne navrhovaný Európsky úrad nie je vhodným riešením na posilnenie spolupráce medzi regulátormi a na podporu harmonizácie postupov. Rovnaké stanovisko má aj Rada. Nesúhlasíte so zriadením najvyššieho európskeho regulátora a navrhujete zriadenie orgánu OERT, ktorý by mal bližšie k regulátorom, bol by menej závislý od Európskej komisie a ktorý by mal jednoduchšiu štruktúru a riadenie ako pôvodne navrhované orgány. Rada si uvedomuje všetky tieto argumenty, avšak ako viete, väčšina členských štátov má naďalej isté výhrady voči myšlienke zriadenia orgánu Spoločenstva. Rada sa preto musí v priebehu niekoľkých nasledujúcich týždňov pokúsiť vytvoriť rovnováhu medzi týmito dvoma názormi: inštitucionalizáciou súkromného právneho subjektu, ktorý zahŕňa európskych regulátorov alebo zriadením orgánu Spoločenstva, ktorému je potrebné zaručiť nezávislosť.
<P>
Moje záverečné poznámky sa týkajú správy pána Malcolma Harboura, ktorému by som rád poďakoval za kvalitu jeho práce. Obzvlášť vítam skutočnosť, že v správe zohľadnil základné práva spotrebiteľa. Parlament rovnako ako Rada podporuje opatrenia navrhované Komisiou a zamerané na posilnenie ochrany spotrebiteľa, na otázku, ktorá sa objavila len nedávno na základe zvýšeného vplyvu komunikačných služieb na každodenný život našich občanov.
<P>
V správe pána Harboura sa navrhuje najmä to, aby v rámci zlepšenia hospodárskej súťaže boli špecifikované informácie, ktoré sú súčasťou zmluvy, aby sa posilnili opatrenia, ktoré majú členské štáty prijať v súvislosti so zdravotne postihnutými užívateľmi a aby sa skrátil čas na prenesenie čísla. Rada plne podporuje všetky uvedené opatrenia.
<P>
Myslím si, že dôležitou otázkou, ktorou sa je potrebné zaoberať je aj otázkou ochrany súkromia, o ktorej sa hovorilo v rámci postupu rozšírenej spolupráce výborov s pánom Alvarom vo Výbore pre občianske slobody, spravodlivosť a vnútorné veci. Som rád, že sa zohľadnila napríklad nevyžiadaná komunikácia prostredníctvom SMS.
<P>
Čo sa týka špecifickej otázky autorských práv, v správe pána Harboura sa navrhuje aj naďalej požadovať od prevádzkovateľov sietí elektronických komunikačných služieb oboznamovanie užívateľov so všetkými informáciami o nezákonnom používaní sietí a služieb. Navrhuje sa v nej aj podpora spolupráce medzi všetkými subjektami s cieľom podporiť šírenie legálnych ponúk. Uvedené opatrenia sa zdajú byť vyvážené, musíme však zohľadniť skutočnosť, že ide o veľmi citlivú otázku pre Parlament, ako aj pre Radu.
<P>
Na záver pán predseda, skôr než odovzdám slovo svojmu kolegovi Éricovi Bessonovi, ktorý bude hovoriť o otázke digitálnej dividendy, musím o oblastiach, za ktoré som zodpovedný, povedať, že máme pocit, že Parlament a Rada sa v týchto otázkach zhodujú, hoci je pravda, že existuje istý názorový rozdiel čo sa týka detailnosti tejto smernice. Je samozrejmé, že urobíme čo najviac, aby sme mohli naďalej úzko spolupracovať s Parlamentom a Komisiou a aby sa čo najrýchlejšie dosiahli kompromisy medzi troma inštitúciami.
<SPEAKER ID="210" NAME="Predseda">
. - Ďakujem Vám, pán Chatel. Pán Luc Chatel je štátnym tajomníkom povereným priemyslom a ochranou spotrebiteľa.
<P>
Dnes zaznamenávame vypočutím druhého zástupcu Rady, konkrétne pána Érica Bessona, štátneho tajomníka predsedu vlády, prelomový bod.
<SPEAKER ID="211" NAME="Éric Besson">
úradujúci predseda Rady. - (FR) Vážený pán predseda, pani komisárka, dámy a páni, ako práve uviedol môj kolega, pán Luc Chatel, budem hovoriť o veľmi dôležitej otázke digitálnej dividendy.
<P>
Dňa 12. júna 2008 schválila Rada závery oznámenia Komisie s názvom Naplno využiť výhody digitálnej dividendy v Európe: spoločný prístup k využívaniu spektra uvoľneného digitalizáciou. Zrušenie analógového zvukového vysielania uvoľní spektrum pásma UHF, ktoré je mimoriadne vhodné predovšetkým pre vlastnosti šírenia rádiových vĺn. Prechod na digitálne vysielanie z uvedeného dôvodu ponúka úplne novú príležitosť, ktorej výhody musíme naplno využiť. A to je aj cieľom správy pani Toiaovej, ku ktorej sa vyjadríte. Rád by som teda vyzdvihol kvalitu práce, ktorú na správe vykonala.
<P>
Ako pani Toiaová vo svojej správe ukázala, celková hodnota trhov s elektronickými komunikačnými službami, ktorá závisí od používania spektra rádiových vĺn v EÚ, dosahuje výšku 250 miliárd EUR alebo 2,2 % ročného hrubého domáceho produktu EÚ. Správna správa spektra môže výrazne prispieť k lisabonským cieľom v oblasti konkurencieschopnosti a hospodárskeho rastu a uspokojiť mnohoraké sociálne, kultúrne a hospodárske potreby európskych občanov. Z praktického hľadiska pomôže rozumné a rozvážne používanie digitálnej dividendy zmenšiť takzvanú digitálnu priepasť predovšetkým v znevýhodnených, odľahlých alebo vidieckych oblastiach. Ako správne poznamenáva vaša spravodajkyňa, je potrebné čo najskôr prerozdeliť rádiové spektrum uvoľnené prechodom na digitálne vysielanie.
<P>
V súčasnosti vám môžem povedať, že Rada v podstate súhlasí s názorom spravodajkyne, že koordinovaný prístup k využívaniu spektra na európskej úrovni zaručí optimálne využívanie digitálnej dividendy. Identifikácia harmonizovaného podpásma pre nové elektronické komunikačné služby umožní operátorom a výrobcom zariadení využívať výhody trhu značného rozsahu. Táto otázka je pre priemyselný a politický rozvoj Európy strategická.
<P>
Ak bude Európa v koordinovaní činnosti týkajúcej sa digitálnej dividendy úspešná rovnako ako v prípade GSM, získa v priebehu nasledujúcich 20 rokov historickú príležitosť obnovenia najdôležitejšej politiky prospešnej pre jej priemysel a spotrebiteľov. Avšak rovnako ako zdôraznili ministri v júni minulého roka, Rada zvažuje potrebu rešpektovania zásady zaručenia flexibility využívania digitálnej dividendy bez ohľadu na obmedzenia potrebné na vyhýbanie sa škodlivej interferencii alebo presadzovanie cieľov všeobecného záujmu ako veľká dostupnosť služby alebo pluralita médií a kultúrna a jazyková rozmanitosť. Národné diskusie o prideľovaní spektra musia prebehnúť čo najrýchlejšie, avšak ak má byť prístup Spoločenstva úspešný, musí zostať v súlade s národnými rozhodnutiami o opätovnom používaní frekvencií, ktoré práve prebiehajú.
<P>
Rád by som svoj príspevok uzavrel tým, že Rada žiada Komisiu, o začatie štúdií a konzultácií potrebných na definovanie celistvej základne pre koordinované používanie spektra. Viem, že Komisia už podnikla kroky. Žiadame Komisiu aj o podporu a pomoc členským štátom pri dosahovaní tohto cieľa. Rada z uvedeného dôvodu s veľkým záujmom očakáva správu Komisie o výsledkoch tohto procesu a o všetkých ďalších požadovaných krokoch, ktorá má byť predložená v decembri 2008.
<SPEAKER ID="213" NAME="Viviane Reding">
členka Komisie. - Vážený pán predseda, na úvod by som sa rada poďakovala spravodajcom Catherine Trautmannovej, Pilar del Castillovej Veraovej, Patrizii Toiaovej a Malcolmovi Harbourovi za veľmi namáhavú prácu a veľmi konštruktívne návrhy. Rada by som sa poďakovala aj Parlamentu celkovo, pretože práca bola veľmi ťažká a viem, že zahŕňala veľmi dôkladnú a rozsiahlu prípravu, rokovania so zúčastnenými stranami a zohľadnenie doslova stoviek pozmeňujúcich a doplňujúcich návrhov. Viem aj to, že ste pracovali v časovej tiesni, ale najlepšie výsledky sa často dosahujú v takýchto podmienkach, a to určite platí aj v tomto prípade.
<P>
Bez ohľadu na to, že existujúci regulačný rámec je v mnohých aspektoch postačujúci, všetci sa zhodneme na tom, že ho naozaj treba vylepšiť. Prečo? Musíme posilniť ochranu spotrebiteľov tým, že zabezpečíme, aby si mohli vyberať na základe náležitých informácií spomedzi rozličných konkurenčných výrobkov a služieb. Musíme zabezpečiť, aby členské štáty zvládli svoje vnútroštátne spektrum - ktoré je veľmi vzácnym zdrojom, ako už bolo uvedené -, čo im prinesie sociálne a hospodárske výhody, keďže ich riadenie je účinné, transparentné a flexibilné a keďže na úrovni EÚ existuje lepšia koordinácia. Musíme zaistiť, aby náš regulačný systém nesťažoval, ale uľahčoval investície do sietí pre budúce generácie, aby Európa bola aj v 21. storočí naďalej konkurencieschopná.
<P>
A nakoniec, a toto predstavuje základ celého nášho úsilia, musíme posilniť vnútorný trh. Nejde o to, aby sme hovorili len prázdne slová, ale aby sme vybavili EÚ výkonným konkurencieschopným jednotným trhom, ktorý prinesie úspory z rozsahu služieb nielen sektoru elektronických komunikácií, ale aj občanom a širšiemu hospodárstvu. Práve širšiemu hospodárstvu to prináša úžitok a treba ho posilniť. Využime výhody nášho európskeho kontinentu: zbavme sa prekážok, ktoré vedú k roztrieštenosti a k nižšej hospodárskej a sociálnej výkonnosti.
<P>
Všetky tieto štyri základné témy, ochrana spotrebiteľa, spektrum, investície a vnútorný trh, sú veľmi dôležité a Parlament to pochopil. Musím Parlamentu zablahoželať k tomu, že stanovil základné problémy a že určil správnu diagnózu, aby sa mohli uplatniť vecné riešenia.
<P>
Dovoľte, aby som teraz prešla k mechanizmom vnútorného trhu. Tu je v hre veľmi veľa a diskusia s Radou, ktorá je pred nami, sa už vopred javí ako veľmi náročná. Hovorím to napriek tomu, že na konci slovinského predsedníctva samotní ministri uznali, že je potrebné zlepšiť celistvosť vnútorného trhu v oblasti elektronických komunikácií.
<P>
Uznať niečo je naozaj veľmi dobré, ale aké sú riešenia? Parlament správne dospel k záveru, že pokiaľ ide o orgán a mechanizmy na zlepšenie fungovania vnútorného trhu, a konkrétne o mechanizmy článku 7 na oznámenie o kontrolách vnútroštátneho trhu, existuje len jedna rozprava, nie dve. Sú to dve strany tej istej mince vnútorného trhu, ktoré patria k sebe.
<P>
Všetci vieme, že ak majú byť existujúce opatrenia pre spoluprácu medzi vnútroštátnymi regulátormi v rámci Spoločenstva, t. j. medzi Európskou skupinou regulátorov (ERG), užitočné, musia sa zlepšiť. Preto Komisia víta pozmeňujúce a doplňujúce návrhy, ktoré vychádzajú z návrhu Komisie na transparentnejšiu, zodpovednejšiu a efektívnejšiu formu spolupráce.
<P>
Komisia predovšetkým víta návrhy Parlamentu na vytvorenie orgánu Spoločenstva. Takýto orgán Spoločenstva so všetkými svojimi dosahmi musí byť spôsobilý plniť svoj cieľ: musí fungovať tak, aby bol účinný, spravodlivý a spoľahlivý, a okrem toho nesmie vzbudzovať podozrenie, že niektorým regulátorom je možno bližší ako iným. Preto, ak máme byť súdržní, musíme byť súdržní aj pri financovaní. Vnútroštátne financovanie v akomkoľvek rozsahu bude spochybňovať dôveryhodnosť tohto orgánu a otvárať dvere administratívnej a právnej neistote.
<P>
Zo skúseností vieme, že hybridné financovanie vytvára problémy, a tak sa vytváraniu takýchto problémov musíme vyhnúť. V tejto súvislosti by som chcela Parlament upozorniť, aby sa mal na pozore pred tým, čo nazývam prístup belgického futbalového klubu a čo vám musím vysvetliť. Viete, že Európska skupina regulátorov bola vytvorená Komisiou ako poradný orgán Komisie. Vnútroštátni regulátori nedávno zriadili na základe belgických právnych noriem súkromný právny orgán, ktorý má pôsobiť ako sekretariát Medzinárodnej skupiny regulátorov - IRG. IRG pôsobí mimo rámca Spoločenstva, jeho členovia nepochádzajú ani z jedného z 27 členských štátov a v skutočnosti nikto nechápe, kde sa začína IRG a kde sa končí ERG. Komisia chcela ukončiť tento zmätok tým, že zriadi jasne definovaný a zodpovedný úrad. Určite nechceme, aby sa belgický súkromný orgán vzdialený prístupu Spoločenstva a zárukám, ktoré poskytuje, začal zapájať do európskeho rozhodovacieho procesu.
<P>
Preto je ešte vždy potrebné ďalej uvažovať nad mnohými právnymi a inštitucionálnymi otázkami, ktoré sa týkajú zriadenia tohto orgánu, a najmä štruktúry jeho riadenia. Musíme nájsť správny prostriedok na zabezpečenie nezávislosti vnútroštátnych regulátorov takým spôsobom, ktorý zaručuje prístup založený na spolupráci Spoločenstva.
<P>
Predovšetkým však musím zdôrazniť skutočnosť, že tento orgán je prostriedkom na dosiahnutie cieľa, a nie samotným cieľom. Je to len nástroj na zlepšenie jednotného uplatňovania regulácie, nič viac. Preto je druhá strana mince vnútorného trhu taká dôležitá a preto Európsky parlament koná úplne správne, keď posilňuje postup konzistencie v článku 7 a žiada o oznamovanie kontrol vnútroštátneho trhu, v ktorých, mimochodom, tento orgán zohrá svoju úlohu.
<P>
Nový arbitrážny mechanizmus Parlamentu v článku 7a ukazuje, že Komisia a Parlament sa zhodujú v tom, že cítia potrebu vytvorenia mechanizmov na posilnenie jednotnej prevádzky, ktoré prinesú ozajstnú zmenu.
<P>
Riešenie navrhnuté Parlamentom spočíva v tom, aby sa umožnilo Komisii zasiahnuť a žiadať od vnútroštátneho regulátora, aby zmenil svoj regulačný prístup, ak sa po odbornom preskúmaní vykonanom orgánom zistil problém. Musíme prediskutovať ďalšie podrobnosti prístupu Parlamentu, aby sme rešpektovali inštitucionálnu rovnováhu stanovenú v Zmluve, pričom za jednoznačne správnu pokladám logiku zvoleného prístupu, ktorou je nájsť rovnováhu medzi záujmami subsidiarity a záujmami vnútorného trhu, a potom vyvodiť jasné operatívne závery.
<P>
Vďaka odbornému preskúmaniu vykonanému orgánom existuje spôsob, ako mať prospech zo spoločnej skúsenosti vnútroštátnych regulátorov, ako aj z ich citlivosti na legitímne miestne rozdiely. Ak orgán oznámi, že existuje problém na vnútornom trhu, a Komisia ako ochrankyňa Zmluvy súčasne vyjadrí obavy, určite má zmysel, aby sa z toho vyvodili dôsledky.
<P>
V záujme vnútorného trhu a právnej (a výraz "právny" znamená aj obchod) istoty musí mať Komisia právomoc vyžadovať od oznamujúceho vnútroštátneho regulátora, aby v takomto prípade zmenil prístup, lebo nemôžeme akceptovať (keďže sme absolvovali veľmi zdĺhavý revízny proces článku 7), že oznamujúci vnútroštátny regulátor môže povedať "veľmi pekne ďakujem za váš názor, ale ja uprednostňujem svoj prístup", a jednoducho konať tak, akoby sa nič nebolo stalo.
<P>
Preto blahoželám Parlamentu, ktorý má pravdu, ak tvrdí, že celý proces sa nemôže skončiť len tým, že budeme fňukať. Priemysel, spotrebitelia a daňoví poplatníci nebudú oceňovať, ak vybudujeme sofistikované a časovo náročné regulačné systémy, ktoré nie sú schopné robiť rozdiely. Preto tento systém musí mať poistku, a to takú, že v konečnom dôsledku môže mať podobu záväzného rozhodnutia Komisie.
<P>
Už skôr som spomenula význam vytvorenia regulačného rámca, ktorý je prístupný novým investíciám. Preto Komisia vo svojom návrhu nielen zachovala, ale aj posilnila prístup k regulácii, založený na hospodárskej súťaži, keďže konkurencieschopné trhy poháňajú nové investície. Aj preto je Komisia vďačná Výboru pre priemysel, výskum a energetiku za to, že sa usiluje sprístupniť telekomunikačné pravidlá investovaniu, najmä pokiaľ ide o veľké investície, ktoré sú potrebné na modernizáciu starých medených káblov tým, že sa uvedie do používania rýchla sieť z optických vlákien.
<P>
Tieto zastarané miestne rozvody, aké nájdeme vo veľkej väčšine európskych domácností a malých podnikov, ktoré sú závislé od pripojenia na internet, predstavujú miesto zúženého priechodu vysokorýchlostného internetu, miesto, kde sa premávka na informačnej diaľnici spomaľuje do slimačieho tempa, a preto s nadšením vítam postup Parlamentu, ktorým posilňuje hospodársku súťaž v infraštruktúre prístupových sietí pre budúce generácie tým, že proaktívne podporuje spoločné využívanie káblovodov, v ktorých sú uložené nové vlákna, a že spoločne znáša riziko týkajúce sa nových zariadení. Toto úsilie je vítané a je v súlade s odporúčaním, ktoré v súčasnosti pripravujem s cieľom poskytnúť vnútroštátnym regulátorom usmernenia o týchto otázkach.
<P>
Odstránenie zúžených miest vo vysokorýchlostnom internete sa však nesmie stať novou a trvalou slabinou hospodárskej súťaže v budúcnosti a máme dostatok dôkazov o tom, že po prechode na optické vlákna bude obchodná situácia pre alternatívnych investorov oveľa zložitejšia, lebo rozdelenie optických vlákien do jednotlivých odvetví nie je v súčasnosti technicky ani hospodársky možné, čo znamená, že alternatívni operátori musia investovať do svojich vlastných optických vlákien alebo si prenajímať prenosové pásma existujúcich poskytovateľov.
<P>
Musíme sa postaviť zoči-voči faktom: v mnohých geografických oblastiach, v ktorých nie je možná hospodárska súťaž v oblasti infraštruktúry, bude vhodná regulácia aj naďalej jediným spôsobom, ako zachovať hospodársku súťaž. Hospodárska súťaž prináša nižšie ceny, vyššiu kvalitu služieb a lepší výber, takže spotrebitelia sú skutočnými víťazmi.
<P>
Ja si však nič nenahováram. Vidím, že aj Parlament má tieto obavy. Možnosť výberu musí byť reálna; spotrebiteľom treba umožniť, aby si mohli vybrať to najlepšie v rámci hospodárskej súťaže a aby mali k dispozícii prostriedky, ktoré potrebujú na to, aby boli informovaní. Preto je zvýšenie možnosti zmeniť poskytovateľa veľmi dôležité. Vítam podporu Parlamentu, pokiaľ ide o potrebu zabezpečiť, aby prenos čísla netrval viac ako jeden deň. Ak sa to v Austrálii dá zvládnuť za dve hodiny, v Európe by jeden deň mal úplne stačiť.
<P>
Vítam aj jednoznačnosť, ktorú Parlament dosiahol pridaním zmien týkajúcich sa zvýšenia informovanosti spotrebiteľov, takže spotrebitelia skutočne vedia, aké služby im poskytujú poskytovatelia, a môžu si urobiť užitočné porovnanie. Táto zvýšená transparentnosť slúži aj na podporu otvorenej architektúry internetu, na ktorú kladieme dôraz, ktorú chceme a ktorú bránime. Ak sú v prístupe na internet nejaké obmedzenia, je nevyhnutné, aby boli spotrebitelia presne informovaní, o aké obmedzenia ide, a som rada, že Komisia a Parlament sa v týchto otázkach zhodujú.
<P>
Na druhej strane však celkom dobre nechápem, prečo Parlament zmenil text tak, že predplatitelia nie sú informovaní podobným spôsobom, ak ide o ochranu ich osobných údajov. Viem, že Parlament berie ochranu spotrebiteľov a základných občianskych práv veľmi vážne, a preto som veľmi prekvapená, že požiadavky na oznamovanie narušenia bezpečnosti v návrhoch Komisie sa zmierňujú zmenami, ktoré sa teraz prerokúvajú.
<P>
Predplatitelia by mali od začiatku vedieť o narušení bezpečnosti v súvislosti s ich osobnými údajmi, aby mohli urobiť preventívne opatrenia, a nemožno nechávať na poskytovateľa služieb, aby určil, či takéto narušenie bezpečnosti môže prípadne spôsobiť predplatiteľovi ujmu. Chránený musí byť práve predplatiteľ a jeho vlastné údaje. Napríklad, ako môže poskytovateľ vedieť, aká chúlostivá je príslušná informácia v konkrétnom prípade? Preto by som chcela naliehavo požiadať Parlament, aby prehodnotil svoj postoj k tejto otázke.
<P>
A napokon poznámky týkajúce sa spektra: o dôležitosti tejto témy som Parlament presviedčať nemusela. Preto Komisia víta spolitizovanie rozpravy zaoberajúcej sa otázkou spektra. Táto rozprava sa netýka len technickej úrovne, ale zachádza oveľa ďalej. I keď budeme aj naďalej veľmi vďační za namáhavú prácu a riešenia vytvorené Výborom pre rádiové frekvenčné spektrum, veľa sa dosiahlo rozhodnutím o rádiovom frekvenčnom spektre. Mali by sme to zachovať. Ale Parlament má pravdu: väčší pokrok závisí od zapojenia politickej roviny do tohto procesu, aby sa mohlo náležite prediskutovať všetko, čo je v hre. Účinnejší, a teda koordinovanejší prístup členských štátov prináša vyhliadku na scenár zohľadňujúci požiadavky všetkých zúčastnených strán, prostredníctvom ktorého sa dosiahnu nielen sociálne a kultúrne ciele, ale prinesie aj veľký prospech pre európske hospodárstvo.
<P>
Dôležitý pokrok v maximalizovaní digitálnej dividendy a v iných otázkach súvisiacich s touto problematikou možno zabezpečiť len stratégiou a dôležitými politickými rozhodnutiami, ktoré odsúhlasí Parlament aj Rada. Komisia teda podporuje legitímny cieľ Parlamentu, ktorým je väčšia zaangažovanosť pri vytváraní politiky frekvenčného spektra, a v zásade prijíma zmeny, ktoré Parlament navrhuje.
<P>
Prirodzene, vyjadrí sa k tomu ešte Rada. Rada by som oznámila, že Komisia bude v tejto diskusii podporovať Parlament a pomáhať Rade, aby dospela k dohode s Parlamentom.
<SPEAKER ID="215" NAME="Catherine Trautmann">
spravodajkyňa. - (FR) Vážená pani predsedajúca, vážená pani komisárka, vážení páni ministri, dámy a páni, aby bola reforma regulačného rámca, o ktorej diskutujeme, opodstatnená, musí priniesť jasné zlepšenia pre spotrebiteľov, pokiaľ ide o ceny, prístup a rýchlosť pripojenia, ako aj pre podniky, pokiaľ ide o vyhliadky na spravodlivú hospodársku súťaž, nové investície a konkurencieschopnosť.
<P>
Veľké množstvo zúčastnených strán znamená, že v hre sú rozdielne, ba dokonca protichodné záujmy. Pokiaľ ide o mňa, už celkom od začiatku som si dala záležať na tom, že som počúvala názory na obidvoch stranách a posielala som aj aktuálne a hodnoverné správy podnikom a spotrebiteľom s cieľom vybudovať alebo obnoviť ich dôveru.
<P>
Elektronické komunikácie sú pre európsky rast ozajstnou príležitosťou. Tento sektor je zodpovedný za 3 % európskeho HDP. Ešte vždy musíme pracovať na tom, aby sme boli schopní naplno využiť tento potenciál v EÚ, pokiaľ ide o investície a rozvoj služieb. To si vyžaduje hospodársku súťaž, ale nielen ju. Treba podniknúť kroky na vytvorenie podmienok pre uvážlivý a trvalo udržateľný rozvoj; inými slovami, vybudovať ekosystém pre ten druh znalostného hospodárstva, ktorý chceme všetci mať.
<P>
Teraz musíme uvažovať o IKT ako o novom zdroji. Preto ide o vec verejného, ako aj súkromného záujmu, ktorá od nás vyžaduje, aby sme podporovali flexibilné pravidlá a zodpovednosť všetkých zúčastnených strán prostredníctvom spolupráce medzi regulátormi a Komisiou, a to rovnakým spôsobom, ako spolupracujú prevádzkovatelia a zákazníci na základe zmluvnej dohody.
<P>
Existujú štyri kľúčové oblasti, ktoré je podľa mňa potrebné posilniť: po prvé, služby zákazníkom, či už ide o prístup (prostredníctvom rozšírenejšieho územného rozvinutia sietí), primerané ceny alebo kvalitu; po druhé, neprerušovaná priemyselná činnosť so zreteľom na podporu tvorby pracovných miest a inovácie, keďže pri znižovaní cien hrá úlohu aj technologický pokrok; po tretie, konkurencieschopnosť malých a veľkých podnikov s cieľom zabezpečiť trvalo udržateľnú hospodársku súťaž v členských štátoch EÚ a potrebné investície, najmä v oblasti vláknovej optiky, čo nám umožní efektívnejšie súťažiť na globálnom trhu; a napokon právna istota - potreba zabezpečiť spoľahlivosť systému prenesením zodpovednosti na tých, ktorí sú do systému zapojení, a podporou vzájomnej spolupráce, predovšetkým medzi regulátormi, ale aj medzi regulátormi a Komisiou.
<P>
S potešením som zaznamenala, že Výbor pre priemysel, výskum a energetiku na tomto základe prijal, často veľkou väčšinou, moje kompromisné návrhy, a rada by som poďakovala svojim kolegom za to, že si tak ochotne našli čas napriek termínom, ktoré boli niekedy dosť krátke, čo však na druhej strane znamenalo, že sme boli schopní dodržať časový rozvrh a dosiahnuť tak cieľ, ktorým bolo pozmeniť a doplniť toto nariadenie ešte pred skončením súčasného parlamentného obdobia. Je to výsledok kolektívneho úsilia.
<P>
Osobne sa domnievam, že sektor vo všeobecnosti reagoval na tieto usmernenia pozitívne, a dúfam, že naši partneri v Rade sa zachovajú rovnako. Pozorne som počúvala pána Chatela a pána Bessona a ich názory, ako aj pani komisárku Redingovú, a rada by som sa im poďakovala za fundované a celkovo kladné postoje.
<P>
Ak sa mám vrátiť k témam, o ktorých sa ešte vždy diskutuje, rada by som hovorila o otázke nápravných opatrení.
<P>
Bez toho, že by sa neoprávnene zasahovalo do právomocí vnútroštátnych regulátorov, dospelo sa ku konsenzu o potrebe dôslednejšieho uplatňovania nápravných opatrení na úrovni EÚ. Na druhej strane, návrh Komisie, týkajúci sa jej práva vetovať nápravné opatrenia, bol jednomyseľne, alebo takmer jednomyseľne, zamietnutý. Podľa mechanizmu stanoveného v mojej správe má každý orgán svoje oprávnené postavenie: Komisia môže vyjadriť pochybnosti o nápravnom opatrení, ale môže ho úplne zamietnuť len vtedy, ak aj OERT zaujme negatívne stanovisko. Na druhej strane, keby sa malo ako nápravné opatrenie zaviesť oddelenie funkcií, vyžadovalo by to súhlas Komisie, ako aj orgánu OERT. Takéto oddelenie zostáva konkrétnou hrozbou, ale vďaka spomínanému druhu obmedzenia sa nedá presadiť ľahko.
<P>
Pokiaľ ide o rádiové frekvenčné spektrum, naše návrhy sa zameriavajú na flexibilnejšie riadenie tohto vzácneho zdroja, ale umierneným a vyváženým spôsobom, pričom sa nimi zároveň zavádzajú opatrenia zamerané na optimalizáciu riadenia spektra. Pre nás je prvým stavebným kameňom ozajstná európska politika v oblasti frekvenčného spektra, ktorá by sa mohla prezentovať po prijatí balíka na významnej konferencii, ktorá sa má konať na začiatku budúceho parlamentného obdobia.
<P>
Pokiaľ ide o nové siete, tie v návrhu Komisie chýbajú alebo sa im venuje len malá pozornosť, a to v čase, keď je Európa už zapojená do tejto technologickej revolúcie. Podľa nášho názoru bolo nevyhnutné, aby sa členským štátom okamžite poskytli usmernenia a nástroje, ktoré potrebujú na podporu investícií a v prípade potreby na riadenie rozvinutia týchto sietí. Z tohto dôvodu boli naše návrhy tesne pred letnými prázdninami potvrdené skupinou uznávaných expertov.
<P>
Záverečná otázka bola predložená dosť neskoro: ochrana práv duševného vlastníctva. Nie je šťastné, že táto rozprava sa dostala do popredia v tomto štádiu revízie telekomunikačného balíka; myslím, že by nebolo vhodné na tomto mieste diskutovať o mechanizmoch na zabezpečenie plného rešpektovania práv duševného vlastníctva.
<P>
Chcem len povedať, že dúfam, že budeme schopní ukončiť revíziu tohto balíka bez neprimeraného časového tlaku a bez toho, aby nás táto, i keď dôležitá, otázka vyrušila, keďže predmetom oznámenia Komisie je tvorivý obsah. Zostávajúcim témam sa budem venovať v dvoch minútach, ktoré mám k dispozícii v závere rozpravy.
<SPEAKER ID="217" NAME="Pilar del Castillo Vera">
spravodajkyňa. - (ES) Vážená pani predsedajúca, na úvod by som rada zdôraznila to, čo povedal pán Chatel: sektor elektronických komunikácií je zodpovedný za 25 % európskeho rastu a za 40 % produktivity. Skrátka, tieto čísla potvrdzujú vyjadrenia z lisabonskej agendy o potrebe rozvoja európskeho hospodárstva založeného na vedomostiach, kde veľkou hybnou silou rozvoja sú vlastne elektronické komunikácie.
<P>
Komisia preukázala tieto znalosti a informovanosť tým, že navrhla súbor opatrení, ktorými sa nanovo definuje regulačný rámec prijatý v roku 2002. Viaceré trhy boli deregulované a niektoré dôležité regulácie, ktorých cieľom je výrazne stimulovať konkurencieschopnosť vnútorného trhu, sa ešte vždy prerokúvajú.
<P>
Sústredím sa však, prirodzene, na postoj Parlamentu. Na postoj, pán Chatel, zástupca Rady, pani Viviane Redingová, zástupkyňa Komisie, dámy a páni, ktorý má spoločného menovateľa, faktor, na základe ktorého sa podľa môjho názoru stáva postoj Parlamentu mimoriadne dôsledný, ucelený a silný. A spoločným menovateľom v správach vypracovaných Parlamentom a schválených príslušnými výbormi je jednoducho pojem spoločnej zodpovednosti.
<P>
Správa pani Trautmannovej sa zakladá na spoločnej zodpovednosti. Návrh na vytvorenie orgánu vnútroštátnych regulátorov sa zakladá na spoločnej zodpovednosti. V obidvoch prípadoch sme počuli, že spoločná zodpovednosť je nástroj, ktorý je dnes ešte vždy potrebný na trhu s elektronickými komunikáciami v Európe, a všetko, čo bolo navrhnuté, vyplýva z toho pojmu spoločnej zodpovednosti, či to už súvisí so súhrou v spoločnej regulácii medzi Komisiou a radou vnútroštátnych regulátorov, známou ako OERT, alebo s organizáciou a financovaním OERT.
<P>
Keďže čas súri a rozpravy už boli zdĺhavé, a také budú aj v budúcnosti, musím sa teraz venovať výlučne orgánu OERT. Je to návrh, ktorý zodpovedá pojmu spoločnej zodpovednosti a rozvoja zásadne úspešného trhu, čo si ešte vyžaduje vopred vykonať niekoľko úprav s cieľom úplne sa prispôsobiť pravidlám hospodárskej súťaže, teda vytvoriť radu založenú na spolupráci medzi Komisiou a členskými štátmi v podobe regulačných orgánov. Na tomto pozadí a vzhľadom na súčasnú situáciu sú úlohy rady definované lepšie a rovnako aj jej štruktúra, povinnosti, zodpovednosť a financovanie.
<P>
A rada by som, pani komisárka, dámy a páni, pán Chatel, povedala, že na dosiahnutie tohto cieľa je nevyhnutné zachovať súdržnosť a dôslednosť. Spoločné financovanie, ktoré som pre radu navrhla a obhajovala, je zlučiteľné s pojmom spoločnej zodpovednosti, ktorá tvorí hlavnú oporu každého návrhu vypracovaného Parlamentom, tak v správe pani Trautmannovej, ako aj v mojej.
<P>
Naproti tomu, súdržný a dôsledný by nebol finančný mechanizmus, prísne založený na financovaní Spoločenstva, ktoré by vkĺzlo dnu cez zadné dvere; nebolo by to v súlade so zvyškom návrhu, a preto by to spôsobilo obrovské znefunkčnenie konceptu a logického základu reformy, ktorú Parlament navrhuje.
<P>
Som presvedčená, že Parlament a Komisia, ako aj Rada, sa usilujú dosiahnuť rovnaké ciele, čo sme aj jasne preukázali, a žiadam, aby rovnováha a dobré porozumenie, ktoré doteraz medzi nami vládli, trvalo aj ďalej, aby sme mohli na tejto ceste pokračovať. Sektor, o ktorom diskutujeme, si to zaslúži.
<SPEAKER ID="219" NAME="Patrizia Toia">
spravodajkyňa. - (IT) Vážený pán predseda, dámy a páni, v telekomunikačnom svete je každé médium, ktoré umožňuje prenos hlasu, údajov a obrazu, vzácnym zdrojom. Preto predstava, že o niekoľko rokov bude k dispozícii značné, ak nie obrovské množstvo rádiového frekvenčného spektra, inými slovami nové frekvencie na nové využitie, je ohromnou sociálnou a kultúrnou, ako aj hospodárskou a obchodnou príležitosťou. V skutočnosti už niekto dokonca kvantitatívne vyjadril obchodnú hodnotu digitálnej dividendy.
<P>
Preto potrebujeme vhodnú európsku politiku schopnú využiť tento zdroj v plnej miere a zmeniť Európu na hnaciu silu, nielen na zhromažďovateľa národných politík. Ako všetci vieme, v iných častiach sveta, ako napríklad v Japonsku a v USA, sa tento zdroj už veľmi účinne využíva, čo dodáva obchodovaniu v týchto regiónoch konkurenčný náboj.
<P>
Preto máme ešte trochu času na to, aby sme určili, alebo aspoň rýchlo využili, aj keď prechod na digitálny systém sa ukončí v roku 2012, dátum, ktorý by sa mal presne a všetkými dodržať. Teraz sa potrebujeme bezodkladne sústrediť na reformu rádiového frekvenčného spektra a na digitálnu dividendu.
<P>
Rádiové frekvenčné spektrum je prirodzeným, a teda verejným zdrojom. Jeho hodnota preto musí byť využitá určite na hospodárske účely, ale spektrum má aj sociálnu hodnotu, ktorá musí byť využitá v prospech širokej verejnosti, napríklad na zabezpečenie rozsiahlej dostupnosti pre všetkých vrátane znevýhodnených občanov tým, že sa širokopásmové služby zavedú do najvzdialenejších oblastí našej krajiny, čím sa odstráni digitálna priepasť, ktorá je ešte vždy výraznou črtou v mnohých častiach Európy, a nemám na mysli len vidiecke, ale aj mestské a priemyselné oblasti.
<P>
Hovorila som, že pokiaľ ide o digitálnu dividendu, čas súri a myslím si, že túto poslednú časť parlamentného obdobia treba využiť na to, aby sme spolu, členské štáty, ako aj Európa, dosiahli istý pokrok. Komisii a Rade by som povedala toto: napredujte spolu k pozitívnejšej odpovedi na potrebu harmonizácie, k odpovedi, ktorá, ako sme všetci hovorili, nám umožní optimálne a efektívnejšie využitie digitálnej dividendy. Dúfame v silnú koordináciu na európskej úrovni a v schopnosť rozprávať jedným hlasom na medzinárodných rokovaniach, ktoré sa, verím, začali v Ženeve.
<P>
V našej správe sme upozornili na rozličné otázky, z ktorých vyberiem jednu alebo dve: potreba stratégie zohľadňujúcej požiadavky oboch zúčastnených strán, ako uviedla pani komisárka, inými slovami pridelenie zdrojov, ktoré uspokojí audiovizuálnych aj mediálnych prevádzkovateľov - ktorí už v tejto oblasti pôsobia s cieľom zabezpečiť kultúrny pluralizmus a chrániť kultúrne identity - a zároveň uspokojí potreby sektorov telekomunikácie a poskytne im primeraný priestor, keďže tieto sektory potrebujú vyvinúť nové služby a širokú škálu technológií, aby mohli reagovať na nové požiadavky moderných spotrebiteľov. To znamená, že médiá a telekomunikácie môžu pôsobiť spolu, v kolegiálnom duchu a v rovnakých podmienkach.
<P>
Je tu však aj tretia strana a bola by som rada, keby sa jej požiadavky zohľadňovali rovnako ako požiadavky ostatných zúčastnených strán: ide konkrétne o tých používateľov, aj používateľov bez licencie, ktorých zastupujú charitatívne orgány, miestne spolky, malé komunitné siete a združenia všeobecného záujmu. Ďalšia téma, ktorou svoj príspevok zakončím, pán predseda, je tá, na ktorú sú, ako povedali aj zástupcovia Rady, rozdielne názory v Parlamente, ako aj v jednotlivých členských štátoch, a týka sa úrovne spolupráce medzi rozličnými orgánmi v tejto oblasti.
<P>
Domnievam sa, že na jednej strane, a s tým Parlament súhlasí, musíme rešpektovať zodpovednosť členských štátov, pokiaľ ide o prideľovanie frekvencií, ale takisto musíme spolu posúdiť absolútne nevyhnutnú potrebu harmonizácie, lebo všetci by sme si mali uvedomiť, že ak sa nám nepodarí dosiahnuť harmonizáciu, ak sa nám nepodarí dosiahnuť koordináciu a prijať spoločné rozhodnutia, hospodárska a sociálna hodnota frekvenčného spektra sa zníži. V duchu myslím na úspešný a príjemný výsledok zavedenia GSM.
<P>
Preto na základe analýz nákladov a výnosov, vypracovaných v rozličných krajinách ako súčasť národných projektov týkajúcich sa dividendy, ktorými sa zaoberáme v našej správe, na základe čo najširšej diskusie, ktorá sa má uskutočniť v členských štátoch a na ktorej sa majú zúčastniť prevádzkovatelia, ako aj široká verejnosť, verím, že s pomocou veľkej dávky politickej vôle na európskej úrovni musíme napokon všetci dospieť k uznaniu pridanej hodnoty celoeurópskeho riadenia tohto zdroja, o ktorom verím, že ponúkne Európe sociálnu aj hospodársku výzvu.
<SPEAKER ID="221" NAME="Malcolm Harbour">
spravodajca. - Vážená pani predsedajúca, je pre mňa veľkou cťou, že som tu znova, druhý raz ako spravodajca, lebo spravodajcom pre túto smernicu som bol aj v roku 2001. Takisto bolo pre mňa veľkou cťou, že som pracoval so svojimi kolegami pani Trautmannovou a pani del Castillovou, lebo išlo o tímové úsilie. Ide o balík.
<P>
Ako povedala pani komisárka, je to významný úspech. Preto chceme zreformovať a zlepšiť práva spotrebiteľov, aby boli dobre informovaní a schopní využiť ponuky, ktoré sú k dispozícii, a aby mohli podporiť inovácie.
<P>
Prirodzene, potrebujeme štruktúru, ktorá bude fungovať, a pani komisárke by som pripomenul, že práve tento Parlament obhajoval úlohu Komisie podľa článku 7. Práve my sme v tom čase jej úlohu podporili a boli sme proti postoju Rady. Nikto si neuvedomuje lepšie ako tento Parlament, aké dôležité je dosiahnuť rovnováhu, ale ak sa pozrieme na postoj tímu, takmer by som povedal, že je čas, aby regulátori prebrali nielen zodpovednosť na vnútroštátnej úrovni za dôslednú implementáciu regulácie, ale aj určitú časť práce Spoločenstva na tvorbe politiky. Podľa môjho názoru, nech už dosiahneme čokoľvek, bude to fungovať iba vtedy, ak tí, ktorí rozhodujú, budú mať v tomto orgáne nejaký záujem. Posúďte sami, čo tým myslím!
<P>
Chcem vzdať hold všetkým členom tímu, ktorý so mnou pracovali na vylepšení tejto smernice. Úctivo ďakujem pánovi ministrovi aj pani komisárke za postrehy o zlepšeniach, ktoré sme navrhli. Je to kombinovaná práca o právach užívateľov a o smernici o ochrane súkromia v oblasti elektronickej komunikácie.
<P>
V tomto Parlamente má zodpovednosť za ochranu údajov a za zvyškovú expertízu Výbor pre občianske slobody, spravodlivosť a vnútorné veci. Podľa môjho názoru bolo chybou dať tieto dve oblasti do jedného balíka, ale myslím si, že sme to úspešne zvládli. Môj kolega Alexander Alvaro bude reagovať na tieto aspekty a pani komisárka by mu mala poďakovať za to, že vlastne začlenil do práce podrobnosti o tom, ako funguje oznamovanie o nepovolenom prístupe k údajom, lebo pre Komisiu bolo absolútne neprijateľné poslať nám návrh, v ktorom všetky implementačné podrobnosti boli postúpené výboru. Sú to významné politické rozhodnutia. Súhlasím s vami v tom, že ešte nás čaká trochu práce, ale určite by ste sa mu mali v prvom rade poďakovať za to, že pre vás svoj diel práce urobil.
<P>
Pokiaľ ide o moju časť práce, som sklamaný, že všetko, čo sa týka aspektu univerzálnej služby, sa odkladá na neskôr. Robíme to na dve etapy. Očakávame vašu správu, ktorú by sme mali čoskoro dostať. Využil som aspekty práv užívateľov čo najlepšie, ale ešte vždy máme čo robiť. Myslím tým, že chceme, aby si posilnení, dobre informovaní spotrebitelia mohli vyberať na základe maximálneho množstva jasných informácií o cene, o tom, čo zahŕňa servis, či existujú nejaké obmedzenia a či je v cene zahrnutý aj telefón, ak sa rozhodnú pre zmluvu na dlhšie obdobie. Chceme, aby boli schopní nakupovať jednoducho a aby boli schopní rýchlo preniesť svoje číslo, a som rád, že nás v tomto bode podporujete. Chceme aj, aby boli schopní preštudovať si dĺžku trvania zmluvy a aby dĺžka trvania zmluvy nebola použitá ako obmedzenie, keď sa budú chcieť presťahovať.
<P>
Chceme sa pozrieť aj na nároky spotrebiteľov. Spotrebitelia majú nárok na bezpečnosť údajov. Majú nárok na bezpečné a dostupné siete. Majú nárok na siete, v ktorých prevádzkovatelia neblokujú určitý obsah alebo služby v rozpore s hospodárskou súťažou. Súhlasíme s vašou predstavou o novej kvalite záväzného poskytovania služieb a myslíme si, že sme v tom dosiahli zlepšenie. Je to veľmi dôležitý nárok. Spotrebitelia majú nárok na dobrú kvalitu všetkých služieb tiesňového volania a na služby zisťovania polohy volajúceho. Na tieto služby, ale aj na kvalitnejšie služby, majú nárok predovšetkým zdravotne postihnutí používatelia.
<P>
Domnievam sa však, že spotrebitelia majú nárok aj na to, aby boli informovaní o niektorých problémoch, s ktorými sa môžu stretnúť, či už je to možnosť porušenia autorského práva, možnosť neoprávneného používania alebo, povedzme, možnosť zakúpenia výrobkov, ktoré by im mohli poškodiť zdravie, ako napr. falšované lieky. Prečo by sme nemali požadovať, aby poskytovatelia elektronických služieb rozosielali správy o verejných službách rovnako, ako to v súčasnosti robia televízne kanály? O tom hovoríme, kolegovia. Nehovoríme o tom ako o mechanizme na posilnenie autorského práva, čo je povinnosťou národných vlád, ale hovoríme o tom, ako uľahčiť a zlepšiť život spotrebiteľov.
<P>
Máme ešte trochu práce, pani komisárka, ale s potešením môžem povedať, že som dostal súhlas na veľký balík kompromisov, a som presvedčený, že budú prijaté. Teším sa na prácu s francúzskym predsedníctvom, aby sme dodržali náročný časový harmonogram, pretože Európa potrebuje, aby sme ho dodržali.
<SPEAKER ID="223" NAME="Jutta Haug">
spravodajkyňa Výboru pre rozpočet požiadaného o stanovisko. - (DE) Vážená pani predsedajúca, záujem Výboru pre rozpočet, pokiaľ ide o právne predpisy o elektronickej komunikácii, takzvaný telekomunikačný balík, sa prirodzene sústreďuje na časť zahŕňajúcu výdavky z európskeho rozpočtu. Inými slovami, zaujímame sa o agentúru - Európsky úrad pre trh elektronických komunikácií, navrhnutý Komisiou a premenovaný našimi kolegami v špecializovanom výbore na Orgán európskych regulátorov v oblasti telekomunikácií (OERT).
<P>
Aby som to povedala jasne, tak ako sa veci majú, v podkapitole 1a nemáme pre túto agentúru dosť peňazí ani v jednej podobe. Z tohto dôvodu veľmi vítame skutočnosť, že hlavný výbor vzal naše pozmeňujúce a doplňujúce návrhy vo svojej správe do úvahy a navrhuje štruktúru, ktorá kladie na náš rozpočet menšiu záťaž. Musíme však všetci pracovať spolu s cieľom zabezpečiť, aby OERT bol európskym orgánom a aby sme si my v Európskom parlamente nad ním udržali kontrolu. Musím ešte Parlamentu pripomenúť, že podľa článku 47 Medziinštitucionálnej dohody musia Parlament a Rada dospieť k dohode o financovaní orgánu OERT.
<SPEAKER ID="225" NAME="Karsten Friedrich Hoppenstedt">
spravodajca Výboru pre hospodárske a menové veci požiadaného o stanovisko. - (DE) Vážená pani predsedajúca, ako spravodajca Výboru pre hospodárske a menové veci požiadaného o stanovisko k prvej časti, lepšej tvorbe zákonov, odkazujem Parlament na svoje písomné stanovisko, ale sú v ňom tri témy, ktorým prikladám osobitnú dôležitosť. Prvou je podpora a rozvoj sietí z optických vlákien, známych ako siete ďalšej generácie. Aby sa mohli tieto siete podporiť, treba venovať pozornosť spoločnému znášaniu rizika pri financovaní nových zariadení a spoločnému využívaniu káblovodov. Do spoločného využívania káblovodov musia byť okrem telekomunikačných spoločností zapojené aj iné verejné podniky.
<P>
Mojou druhou témou, a tej sme sa už letmo dotkli, je silná tendencia Komisie k centralizácii, ktorá sa prejavuje prostredníctvom autoritatívnosti, práva na veto a komitologickým postupom a ktorej treba rázne vzdorovať. Po tretie, presné rozdelenie frekvencií by sa nemalo ustanoviť skôr, ako budú zodpovedané početné predbežné otázky. Nesie za to zodpovednosť EÚ? Na ktoré aspekty je kompetentná? Aký je skutočný rozsah digitálnej dividendy? A aký je vplyv špecifických distribučných modelov?
<P>
Sekundárne služby, ako napr. bezdrôtové mikrofónové systémy, nesmú byť ohrozené, pretože sú zodpovedné za prenosy významných podujatí, akými sú napr. olympijské hry. Z tohto dôvodu výsledky súčasných štúdií špecializovaných orgánov musia byť zohľadnené v procese politického rozhodovania o rozdelení frekvenčného spektra.
<P>
Dúfam, že potom spoločne dosiahneme európsku pridanú hodnotu pre všetky zúčastnené strany.
<SPEAKER ID="227" NAME="Gunnar Hökmark">
spravodajca Výboru pre hospodárske a menové veci požiadaného o stanovisko. - Vážená pani predsedajúca, schopnosť Európy stať sa vedúcim predstaviteľom v oblasti telekomunikácií a mobilného internetu závisí od našej schopnosti byť prístupnými novým inováciám a novým službám.
<P>
Z tohto hľadiska by bolo nebezpečné pokúšať sa obhajovať staré štruktúry a starých aktérov. Musíme sa stať prístupnými, a preto je veľmi dôležité používať digitálnu dividendu tak, aby uvoľnila cestu v celom frekvenčnom spektre pre nové služby a nové príležitosti, pričom bude zároveň ochraňovať starých prevádzkovateľov a ich dnešné služby.
<P>
Musí sa uvoľniť cesta možnosti rozvoja rozličných služieb vo všetkých častiach frekvenčného spektra. Musíme zabezpečiť, aby tam, kde ešte neexistuje hospodárska súťaž, existovala ozajstná hospodárska súťaž prostredníctvom oddelenia funkcií.
<SPEAKER ID="229" NAME="Robert Goebbels">
spravodajca Výboru pre hospodárske a menové veci požiadaného o stanovisko. - (DE) Vážená pani predsedajúca, dovoľte mi, aby som v rozmedzí šesťdesiatich sekúnd predniesol niekoľko krátkych poznámok v mene svojho váženého kolegu Bernarda Rapkaya. Vytvorenie hladko fungujúceho vnútorného trhu v oblasti telekomunikačných služieb je najmä pre nás socialistov veľmi vysokou prioritou. Vítame aktívnu úlohu Komisie v tejto oblasti. Spotrebitelia musia byť chránení predovšetkým pred zjavným zneužitím moci zo strany veľkých prevádzkovateľov. Ešte vždy je nepochybne veľa priestoru na zníženie poplatkov. Iniciatívy Komisie v otázke roamingu ukazujú, že zásahy pri určovaní cien sú nevyhnutné aj v trhovom hospodárstve. Radšej vidíme viditeľnú ruku Komisie, ako cítime neviditeľnú ruku trhu, ktorá je často rukou vreckového zlodeja v peňaženkách a náprsných taškách spotrebiteľov.
<P>
spravodajca Výboru pre hospodárske a menové veci požiadaného o stanovisko. - (FR) Na záver, vážená pani predsedajúca, chcem poďakovať všetkým spravodajcom, a najmä pani Catherine Trautmannovej, ktorá vykonala úžasnú prácu, a môžeme očakávať, že jej výsledkom bude v zajtrajšom hlasovaní veľmi veľká väčšina.
<SPEAKER ID="232" NAME="Sophia in 't Veld">
spravodajkyňa Výboru pre hospodárske a menové veci požiadaného o stanovisko. - (NL) Vážená pani predsedajúca, balík sám osebe obsahuje rozumné návrhy na ochranu práv a súkromia spotrebiteľov, ale nanešťastie v ňom chýba ucelenosť, a tak vytvára právnu neistotu pre obchodné podniky, ako aj pre spotrebiteľov, lebo rozsah pôsobnosti je úplne nejasný.
<P>
Mám dojem, že Komisia sa dala viesť skôr vnútornými inštitucionálnymi štruktúrami a právnym základom než reálnymi faktami, lebo o čom vlastne teraz presne hovoríme? O telefónnych systémoch? To už vôbec nie je v móde! Alebo o mobilných telefónoch? Čo je teda Skype? Čo je využívanie telefónu na platobné služby? Sú takisto súčasťou telekomunikácií? A čo siete RFID? Nie je to jasné. Prečo existujú pravidlá na oznamovanie narušenia pre telekomunikácie a poskytovateľov internetu, ale neexistujú, napríklad, pre banky, poisťovne a sociálne služby, ktoré často používajú rovnaké údaje? Čo ak osobné údaje zhromaždené nejakou firmou používa niekto iný, napr. oddelenia vlády, polícia, súdne orgány, ako je to stanovené v smernici o ochrane údajov? Kto je v takom prípade za tie údaje zodpovedný? Aký to má zmysel pre občana? Na koho sa môžem ako občianka obrátiť?
<P>
Na záver sa domnievam, že spolu so Spojenými štátmi sa bezodkladne musíme začať zaoberať transatlantickými a medzinárodnými normami v tejto oblasti.
<SPEAKER ID="234" NAME="Reino Paasilinna">
spravodajca Výboru pre priemysel, výskum a energetiku požiadaného o stanovisko. - (FI) Vážená pani predsedajúca, vážení páni ministri, vážení páni komisári, a predovšetkým pani Trautmannová, teraz je čas rozmýšľať naozaj z hľadiska ľudských práv v informačnej spoločnosti, ktorú skvalitňujeme, pričom hlavnými cieľmi sú demokracia a osvedčené obchodné postupy. Skvalitnenie je preto nevyhnutné a skvalitňujeme takisto ochranu súkromia a bezpečnosť, napríklad v prípade nevyžiadanej pošty. Trváme na tom, aby zásada práva na prístup hrala významnú úlohu, a pripravujeme zákon o prístupe k službám, ktorý vôbec nie je bezvýznamnou záležitosťou: poplatky musia byť nízke a širokopásmové pripojenie pre všetkých, napríklad, je občianskym právom. Teraz sme posilnili predovšetkým postavenie starších a zdravotne postihnutých ľudí a domnievam sa, že je to humánny a správny cieľ.
<P>
Po druhé, siete musia byť konkurencieschopné a musíme zamedziť prevádzkovateľom, aby bránili hospodárskej súťaži. Práve naopak, hospodársku súťaž treba povzbudiť a koncové zariadenia, ktoré umožňujú pripojenie len k jednému prevádzkovateľovi, by sa nemali vyrábať. Bolo by to rovnako nenormálne ako mať rádio, na ktorom sa dá naladiť len jedna stanica.
<P>
Prevádzkovateľom vysielania by mali byť teraz a navždy zaručené vlastné frekvencie, lebo nikdy nemajú peniaze na to, aby sa zúčastnili na aukcii. Je to vlastne pevný základ pre informačnú spoločnosť a musíme ho vždy ochraňovať. Predsa však potrebujeme priestor pre 3G a na tom sa v súčasnosti pracuje. Potrebujeme taktiež zabezpečiť priestor pre nové technológie a inovácie.
<P>
Chcem ešte povedať jedno. Čím je Európa spravodlivejšia a technicky vyspelejšia, tým lepšie budeme fungovať ako demokratická sila v informačnej spoločnosti aj ako spoločenstvo, ktoré plní lisabonské ciele, od čoho sme v súčasnosti, zdá sa, veľmi vzdialení. Je to na nás: toto je legislatívny balík, ktorý je krokom správnym smerom.
<SPEAKER ID="236" NAME="Marian Zlotea">
spravodajca Výboru IMCO, požiadaného o stanovisko. ( (RO) Vážená pani predsedajúca, milí kolegovia, vážená pani komisárka, vážení páni ministri, rád by som zablahoželal spravodajcom, ktorí boli zapojení do práce na telekomunikačnom balíku.
<P>
Myslím, že správa pani Trautmannovej predstavuje vyvážené stanovisko, a podporujem navrhované kompromisné zmeny a doplnenia. Som takisto rád, že boli prijaté určité zmeny a doplnenia, predovšetkým tie, ktoré sa týkajú harmonizácie frekvenčného spektra, ako aj určité opatrenia súvisiace s globálnymi telekomunikačnými službami.
<P>
Európsky hospodársky rast, ako aj blaho spotrebiteľov, závisí od dynamického a konkurencieschopného sektora telekomunikácií. Konkurencieschopné trhy majú k dispozícii širokopásmové pripojenie, noví účastníci na trhu priniesli väčšiu rýchlosť a inovačné služby.
<P>
Rámcová smernica o telekomunikačnom balíku by sa mala sústrediť na zvýšenie investícií; musíme vziať do úvahy aj siete novej generácie a možnosti spotrebiteľov musia byť rozmanitejšie a musia viesť k nižším cenám a lepším službám v ich prospech.
<P>
Na záver by som rád vyjadril dôveru v zmeny, ktoré máme v úmysle zaviesť do telekomunikačného balíka a ktoré budú na prospech spotrebiteľom a poskytnú im širokú škálu výberu, nižšie ceny a rozmanitejšie služby.
<SPEAKER ID="238" NAME="Edit Herczog">
spravodajkyňa Výboru pre vnútorný trh a ochranu spotrebiteľa požiadaného o stanovisko. - (HU) Ďakujem, vážená pani predsedajúca. Bez obáv môžeme povedať, že za posledných desať rokov možno Únii pripísať k dobru úspechy v sektore elektronických komunikácií. Popritom však ešte vždy existujú niektoré cezhraničné problémy a nerovnosti, pokiaľ ide o prístup k širokopásmovým službám, rozširovanie digitálnej spoločnosti a služieb. Ak skutočne chceme "spoločný" trh, musia byť preň vytvorené podmienky.
<P>
Na základe výsledku našich rozpráv, ktoré sa uskutočnili v posledných mesiacoch, sme hlasovali za vytvorenie orgánu OERT, ktorý by zjednodušil spoluprácu medzi vnútroštátnymi regulačnými úradmi a zabezpečil by skutočnú účasť. Predsa si však myslíme, že OERT by sa mal zodpovedať európskym inštitúciám a byť pred nimi transparentný. Podmienkou toho je však financovanie Spoločenstvom; spolufinancovanie členskými štátmi by zrejme zabezpečilo väčšiu nezávislosť a efektívnosť, ale nie je to tak: vyňali by sme túto organizáciu spod kontroly Európskej únie a Európskeho parlamentu. Nemôžeme k tomu prispieť. Musíme naďalej bojovať s Komisiou a chrániť záujmy spotrebiteľov, aby museli znášať, v prípade potreby, len náklady na stále sa rozpínajúce nové technológie, a aby, podobne ako pri roamingu, nemohli byť podvedení ani pri fakturovaní. Ďakujem.
<SPEAKER ID="240" NAME="Manolis Mavrommatis" LANGUAGE="EL">
Vážená pani predsedajúca, ako spravodajcovi Výboru pre kultúru a vzdelávanie, požiadaného o stanovisko, mi dovoľte poznamenať, že je mimoriadne dôležité zaobchádzať s právami duševného vlastníctva tvorcov ako s rovnocennými základnými právami.
<P>
My všetci, a najmä zákonodarcovia, by sme mali mať na pamäti, že ak duševná tvorivosť nie je chránená a ak sú v mene ochrany osobných údajov porušované zákonné práva tvorcov, potom bude obmedzený aj umelecký obsah sprístupnený používateľom.
<P>
Pirátstvo a nelegálna distribúcia hudby a filmov na internete sú nepopierateľnou realitou. Rubom technológie je však to, že poškodenou stranou sú tvorcovia. Či sa nám to páči, alebo nie, pôvodcami ponúkaného materiálu sú práve oni.
<P>
V mene Výboru pre kultúru teda vyzývam všetkých poslancov vo všetkých výboroch a politických skupinách, aby bránili európsku tvorivosť a aby tak ochraňovali umelecký obsah poskytovaný prostredníctvom nových médií.
<SPEAKER ID="242" NAME="Cornelis Visser">
spravodajca Výboru pre kultúru a vzdelávanie požiadaného o stanovisko. - (NL) Vážená pani predsedajúca, pani komisárka Redingová opäť raz preukázala rozhodnosť v súvislosti s telekomunikačným balíkom. Pokiaľ ide o návrh Komisie o digitálnej dividende, za Výbor pre kultúru a vzdelávanie som veľmi konštruktívne spolupracoval s pani Toiaovou. V mene Výboru pre kultúru a vzdelávanie by som sa rád poďakoval aj predsedníčke Výboru pre priemysel, výskum a energetiku pani Nieblerovej za vynikajúcu spoluprácu.
<P>
Výbor pre kultúru a vzdelávanie považuje rozhlas a televíziu za rozhodujúce médiá pre šírenie kultúry a jazyka. V súvislosti s prechodom z analógového na digitálne televízne vysielanie sa v súčasnosti otvára priestor pre frekvenčné spektrum. Poskytovatelia mobilných telefónov a širokopásmového internetu prejavujú veľký záujem o tieto frekvencie. Výbor pre kultúru a vzdelávanie nemá výhrady voči technologickým inováciám, ale chce, aby boli chránené práva súčasných verejných i obchodných používateľov. Kultúrna a lingvistická rôznorodosť vysielania musí byť aj naďalej plne zabezpečená a záujmy spotrebiteľov a ich investície do televízneho zariadenia musia byť chránené.
<SPEAKER ID="244" NAME="Gyula Hegyi">
spravodajca Výboru pre kultúru a vzdelávanie požiadaného o stanovisko. - Vážená pani predsedajúca, je dôležité zdôrazniť, že rozvoj telekomunikácií nie je len technologický a hospodársky proces, ale aj sociálna a kultúrna udalosť. Mali by sme zachovať a potvrdiť vedúcu úlohu Európy v tomto procese.
<P>
Mali by sa zohľadniť dva aspekty: všeobecný a demokratický prístup k službám elektronických komunikácií, čo znamená, že každý by mal mať právo na prístup k takýmto službám, ako aj zásada, že kultúrne a vzdelanostné dedičstvo by sa malo vysielaním prenášať a rešpektovať. Výbor pre kultúru sa usiloval dosiahnuť rovnováhu medzi týmito dvoma záujmami.
<P>
Ako spravodajca Výboru pre kultúru o Orgáne európskych regulátorov v oblasti telekomunikácií (OERT) som sa zameral len na aspekty, ktoré patria do oblasti zodpovednosti Výboru pre kultúru. OERT by mal byť prístupný kontaktom nielen s priemyslom a so skupinami spotrebiteľov, ale aj so skupinami kultúrnych záujmov, keďže poskytujú užitočné a spoľahlivé informácie o kultúrnych aspektoch.
<P>
Myslím, že telekomunikačný vývoj využívame správne, a celý proces môže prispieť k tomu, že Európa sa stane vedúcou znalostnou spoločnosťou vo svete, čo je naším hlavným cieľom.
<SPEAKER ID="246" NAME="Ignasi Guardans Cambó" LANGUAGE="FR">
Vážená pani predsedajúca, v prvom rade by som rád zablahoželal spravodajcom k ich práci.
<P>
Výbor pre kultúru a vzdelávanie od začiatku berie celú túto otázku veľmi vážne, lebo už ďalej nemôžeme vydávať zákony o elektronickej sieti alebo o rádiovom frekvenčnom spektre, a zároveň ignorovať skutočnú podstatu obsahu, ktorý sa šíri. Nemôže sa to robiť na základe čisto technických, ba ani hospodárskych kritérií, v ktorých sa nezohľadňujú ciele kultúrnej politiky ani ochrana rôznorodosti. Realita digitálneho sveta od nás vyžaduje, aby sme pracovali spoločne s televíznymi spoločnosťami a poskytovateľmi elektronických služieb a aby sme vydávali zákony pre vnútorný trh s telekomunikáciami, ktorý sa stal neoddeliteľný od audiovizuálneho trhu.
<P>
Potrebujeme aj vyváženú reakciu na problém nelegálneho obsahu na internete, čo každého z nás prinúti vziať na seba vlastný podiel zodpovednosti v zápase, ktorý sa musí týkať nás všetkých, ak naše deti a naša kultúra, ako ich poznáme, majú byť chránené.
<P>
Preto podporujem všetky tieto texty v ich terajšej podobe a dúfam, že naša rozprava a záverečné hlasovanie nebudú narušené vonkajším tlakom na základe nesprávnych informácií.
<SPEAKER ID="248" NAME="Lidia Joanna Geringer de Oedenberg">
spravodajkyňa Výboru pre právne veci požiadaného o stanovisko. - (PL) Vážená pani predsedajúca, európske rámcové právne predpisy o telekomunikáciách boli prijaté v 90. rokoch minulého storočia a v skutočnosti oslobodili vnútroštátne trhy od štátnych monopolov. V dôsledku toho nastal značný pokles cien hovorov poskytovaných konkurenčnými prevádzkovateľmi. V nedávnych rokoch sme boli svedkami revolučných zmien v komunikačných technológiách: mobilné telefóny a rozvoj internetu a bezdrôtových sietí diametrálne zmenili podobu telekomunikácií. Zákony EÚ musia odzrkadľovať tieto zmeny vrátane sociálnych dôsledkov.
<P>
Približne 15 % Európanov je zdravotne postihnutých a do roku 2020 budú starší ľudia tvoriť 25 % spoločnosti. Práve týmto ľuďom so špeciálnymi potrebami by mal byť poskytnutý ľahší prístup k telekomunikačným službám. Je nevyhnutné zabezpečiť bezplatný prístup k spoločnému tiesňovému číslu 112 pre ľudí v celej Únii vrátane používateľov internetového telefonovania, a k ostatným elektronickým hlasovým komunikačným službám. Okrem toho musia mať zákazníci právo na úplné informácie o právnych povinnostiach vyplývajúcich z používania príslušnej služby, napríklad, pokiaľ ide o autorské práva, ako aj o právne zavedených obmedzeniach. Kľúčom k lepšej ochrane spotrebiteľa je predovšetkým presné definovanie povinností vnútroštátnych regulačných orgánov vzhľadom na každodenné uplatňovanie práv spotrebiteľov.
<SPEAKER ID="250" NAME="Manuel Medina Ortega">
spravodajca Výboru pre právne veci požiadaného o stanovisko. - (ES) Vážená pani predsedajúca, spravodajkyňa pani Trautmannová povedala, že otázky duševného vlastníctva by nemali byť súčasťou tejto rozpravy. Súhlasím s ňou, lebo si myslím, že ochrana duševného vlastníctva, tak ako ochrana súkromia a iné právne pojmy, už boli definované v iných právnych rámcoch.
<P>
Teraz však treba upozorniť na to, že ochrana duševného vlastníctva je ešte vždy dôležitá, pokiaľ ide o aktualizáciu obsahu. Telekomunikácie boli charakterizované ako diaľnice, kde sa môžeme pohybovať slobodne; ak však niekto na diaľnici spácha trestný čin, zasiahne polícia. Nemôžete ukradnúť auto, jazdiť s ním po diaľnici, a keď vás zastaví polícia, povedať, že na diaľnici je slobodný pohyb.
<P>
Myslím, že z hľadiska Parlamentu je pre nás dôležité, aby sme opätovne stanovili dôležitosť ochrany duševného vlastníctva, opätovne stanovili ochranu súkromia, opätovne stanovili dokonca aj právo, ktoré majú ľudia na súkromie, právo, ktoré v súčasnosti porušujú veľké telekomunikačné spoločnosti.
<SPEAKER ID="252" NAME="Alexander Alvaro">
spravodajca Výboru pre občianske slobody, spravodlivosť a vnútorné veci požiadaného o stanovisko. - (DE) Vážená pani predsedajúca, keby ste mi pridelili na vystúpenie rovnaký čas ako trom predchádzajúcim rečníkom, veľmi by mi to vyhovovalo. Rád by som však iba letmo poznamenal, že som mal dojem, že budem mať dve a pol minúty.
<P>
Aby som teda z toho času nič nestratil, dovoľte mi poďakovať pánovi Malcolmovi Harbourovi, pani Catherine Trautmannovej a pani Pilar del Castillovej Veraovej za našu skutočne vynikajúcu spoluprácu, o ktorej sa Malcolm už zmienil. Riešili sme tú otázku bez rozporov v duchu vzájomnej dôvery a v mimoriadne úzkej spolupráci. Nanešťastie je už príliš neskoro, aby sme naprávali štrukturálny nedostatok spôsobený tým, že dve smernice sa zliali do jednej.
<P>
Predsa však mi dovoľte povedať v krátkom čase, ktorý mám k dispozícii, že som veľmi rád, že Komisia riešila všeobecnú otázku ochrany osobných údajov, aj keď dosť povrchne. Skutočnosť je taká, vážená pani komisárka, že pravdepodobne by ste mi nepovedali podrobnosti o svojej kreditnej karte, vaše telefónne číslo a adresu, ani keby som vás o to milo požiadal. Problémom je, že keď používate internet, väčšina týchto informácií sa tam možno už nachádza, a to na miestach, ktoré si ani neviete predstaviť a kde by ste ich nerada videla. Do tej miery som rád, že som bol schopný v spolupráci s ostatnými skupinami a poslancami zabezpečiť, že práva spotrebiteľov na to, aby sa s ich osobnými údajmi zaobchádzalo utajovane a aby ich osobné systémy boli chránené, budú zahrnuté do tohto balíka.
<P>
Vidím, že môj čas sa napĺňa, ale dúfam, že budeme mať viac príležitostí prediskutovať tú alebo onú otázku dôkladnejšie. Preto by som sa vám ešte raz rád poďakoval za našu konštruktívnu spoluprácu a možno sa nám podarí posunúť vývoj ochrany osobných údajov v prospech spotrebiteľov.
<SPEAKER ID="254" NAME="Angelika Niebler">
v mene skupiny PPE-DE. - (DE) Vážená pani predsedajúca, vážená pani komisárka, vážený pán úradujúci predseda, dámy a páni, dovoľte aj mne, aby som začala poďakovaním našim spravodajcom pani Trautmannovej, pánovi Harbourovi, pani del Castillovej a pani Toiaovej a všetkým tieňovým spravodajcom za dobrú prácu, ktorú všetci vykonali, ako aj za ich plodnú spoluprácu s tými, ktorí neboli do práce na tomto materiáli až tak úzko zapojení.
<P>
Posledný právny rámec pre liberalizáciu trhu pochádza z roku 2002. Dôležitosť trhu bola už dnes zdôraznená. Koniec koncov, ak vám môžem pripomenúť štatistické údaje, len v samotnej Európe dosiahol sektor telekomunikácií obrat vyše 300 miliárd EUR. Od tohto trhu sú závislé tisícky pracovných miest, a tak je dôležité, aby sme naďalej rozvíjali právny rámec, ktorý v skúške od roku 2002 obstál takým spôsobom, že do tohto európskeho úspešného príbehu možno pridať nové kapitoly. Aby sme dosiahli tento cieľ, v prvom rade musíme, prirodzene, upraviť náš právny rámec tak, aby sa v ňom zohľadňoval technologický vývoj.
<P>
V krátkom čase, ktorý bol pridelený aj mne, by som rada zdôraznila dve témy, ktoré sú pre mňa osobne mimoriadne dôležité. Prvou sú investície do infraštruktúry odvetvia špičkových technológií v Európe. V Európe čelíme ohromnej výzve investovať čo najviac a čo najrýchlejšie do týchto nových vysokorýchlostných širokopásmových sietí. Je to jeden z kľúčov na dosiahnutie konkurencieschopnej Európy. Musíme vytvoriť právne podmienky, v ktorých tieto investície prinesú ovocie. Na druhej strane, nesmieme vytvoriť nové monopoly a zatvorené trhy.
<P>
Vo výbore sme zabezpečili, že riziko spojené s vytvorením nových sietí bude spravodlivo rozdelené a že regulátori budú v budúcnosti musieť brať toto spoločné znášanie rizika do úvahy.
<P>
Okrem toho sme venovali veľkú pozornosť téme frekvenčnej politiky. V Európe uprednostňujeme flexibilnejšiu frekvenčnú politiku. Verím, že je možné nájsť dobrý spôsob na rozdelenie digitálnej dividendy, tak aby sa zohľadnili legitímne záujmy prevádzkovateľov vysielania, pričom aj pre nové služby sa poskytne čo možno najviac flexibility.
<SPEAKER ID="256" NAME="Erika Mann">
v mene skupiny PSE. - (DE) Vážená pani predsedajúca, chcem sa venovať iba dvom témam. Rada by som začala oblasťou, v ktorej nám treba ešte objasniť jednu alebo dve záležitosti s pani Pilar del Castillovou Veraovou. Mám na mysli otázku, ako môže byť zabezpečená nezávislosť a autonómia budúcej malej agentúry a aký je najvhodnejší spôsob jej financovania. Na tento problém existujú veľmi odlišné názory. Veľmi rada by som sa od Rady dozvedela, ako sa pripravujú diskusie na túto tému a ako by si Rada predstavovala, aby bolo zabezpečené vytvorenie sekretariátu alebo orgánu OERT - alebo aký názov sa pre tento orgán prijme - a aký spôsob financovania plánuje. Vzhľadom na to si myslím, že pani komisárka úplne správne uviedla, že chceme európsku štruktúru a neželáme si vytvorenie štruktúr, ktoré presne nezapadajú do európskeho právneho systému.
<P>
Ako viete, existujú dva spôsoby financovania, o ktorých sa vedie diskusia. Prvou je zmiešané financovanie, ktoré navrhla spravodajkyňa, a druhou je návrh, ktorý som predložila ja a ktorý podporuje moja skupina, aby sme poskytli financovanie z rozpočtu Spoločenstva. Nech to bude akokoľvek, bolo by zaujímavé počuť, aký postoj k otázke financovania teraz zaujíma Rada, ktorá, samozrejme, priostrila diskusie o tomto bode, a vlastne aj vnútroštátni regulátori.
<P>
Moja druhá otázka, ktorá je takisto adresovaná Rade, sa týka financovania nových sietí. Aj tu sme prijali rôzne pozmeňujúce a doplňujúce návrhy vrátane toho, ktorý som predložila na prerokovanie vo Výbore pre priemysel, výskum a energetiku a ktorý sa trochu podrobnejšie zaoberá možnou formou systému spoločného znášania rizika, ak podniky zrealizujú požadované investície a ak účastníci hospodárskej súťaže majú mať prístup k sieťam hneď od začiatku. Podľa toho, čo som počula, Rada má odlišný názor a neželá si zachádzať do takých podrobností ani dávať spoločnostiam záruku, že sa môže uskutočniť akékoľvek spoločné znášanie rizika. Bola by som vám vďačná za postrehy k týmto témam.
<SPEAKER ID="258" NAME="Patrizia Toia">
v mene skupiny ALDE. - (IT) Vážená pani predsedajúca, dámy a páni, spomalenie výroby a hospodárskeho rastu v Európe pocítil aj sektor telekomunikácií, ktorý v súčasnosti prechádza rozličnými krízami. Je to sektor, ktorý si vyžaduje investície, ktorého hnacou silou je výskum a inovácie a ktorý potrebuje aj slušné množstvo času, aby mohol urobiť vlastné rozhodnutia. Preto si myslím, že mu treba poskytnúť všetku možnú podporu a že náš "balík preskúmania", týkajúci sa regulačného rámca, môže povzbudiť oživenie tohto sektora poskytnutím stabilného, pevného a efektívneho právneho rámca.
<P>
Toto je podľa mňa zmyslom našej práce v Parlamente a vo Výbore ITRE. Naším zámerom pri práci bolo poskytnúť rámec, ako hovorila pani Trautmannová, ktorý je menej komplikovaný, jasnejší a efektívnejší ako predchádzajúci rámec, v presvedčení, že niekedy nepotrebujeme viac pravidiel ani viac zákonov, ale skôr spoľahlivé a účinné nástroje na uplatňovanie existujúcich pravidiel, a niekedy dokonca na odstránenie súčasného rámca.
<P>
Tvrdo sme pracovali na vytvorení otvoreného, konkurencieschopného trhu a usilovali sme sa vyriešiť večnú dichotómiu medzi starými, nechcem povedať historickými, a predtým monopolistickými prevádzkovateľmi a novými prevádzkovateľmi tvrdením, že vo vyváženom rámci môže byť priestor pre každého, pokiaľ existuje obchodná šikovnosť a expertíza v oblasti návrhov a ak sú k dispozícii zdroje.
<P>
Na záver, domnievam sa, že sme zdôraznili, a osobne si myslím, že toto je rozhodujúci moment, že vo flexibilnejšom a deregulovanom rámci je úloha regulácie, rozličných povinností a reťazca zodpovedností mimoriadne dôležitá; a súhlasím s názorom, ktorý teraz vyslovila pani komisárka, že pre rozličné orgány zodpovedné za základnú úlohu regulácie je dôležité, aby mali jasne určené úlohy a oblasti zodpovednosti.
<P>
Ešte celkom posledná téma, ktorú spomenuli viacerí kolegovia, ako aj spravodajkyňa, ktorej prácu sme všetci ocenili, a tou je úloha spotrebiteľa: spotrebiteľ je často odsunutý do úzadia, ale chceme ho dostať do popredia a urobiť z neho stredobod záujmu, pretože podľa mňa on spolu s obchodom je ozajstnou hybnou silou trhu.
<SPEAKER ID="260" NAME="Roberts Zīle" LANGUAGE="LV">
Ďakujem, vážená pani predsedajúca. Rád by som začal poďakovaním všetkým spravodajcom za ich prácu na balíku o elektronických komunikáciách, počnúc organizáciou vypočutí a končiac prípravou správ. Rád by som poďakoval aj pani komisárke Redingovej za spoľahlivú a aktívnu prácu v oblasti elektronických komunikácií, na problematike roamingu, ako aj na tomto balíku. Zároveň však nie som presvedčený, že pozmeňujúce a doplňujúce návrhy vypracované rôznymi výbormi k návrhom predloženým Komisiou prinesú lepšie využitie zdrojov, hospodársku súťaž v rámci jednotného trhu EÚ a efektívnosť pre spotrebiteľov. Uvediem len niekoľko dôvodov, prečo mám tento názor.
<P>
Po prvé, je možné, že spoločná štruktúra vytvorená z vnútroštátnych regulačných orgánov OERT bude demokratickejšou regulačnou štruktúrou ako úrad navrhnutý Komisiou, ale OERT bude možno pôsobiť v súlade s horšími zásadami spolupráce a oslabí schopnosť Komisie prijímať regulačné rozhodnutia. Aby som uviedol druhý príklad, funkčné rozdelenie podnikov v oblasti telekomunikácií, ktorým sa prístup k sieťam oddelí od iných maloobchodných produktov, bolo zo strany Komisie odvážnym návrhom. Zdá sa však, že táto požiadavka na oddelenie, ako výnimočné opatrenie, ktoré majú zaviesť vnútroštátni regulátori, sa v skutočnosti na mnohých trhoch nikdy nevyužije. Nie je tajomstvom, že právomoci regulátorov v menších štátoch EÚ na prijatie takýchto výnimočných opatrení proti veľkých spoločnostiam budú veľmi obmedzené, a tak nie som presvedčený, že Parlament v tomto prípade robí pokroky, pokiaľ ide o posilnenie jednotného európskeho trhu, v porovnaní s návrhom Európskej komisie.
<SPEAKER ID="262" NAME="Rebecca Harms">
v mene skupiny Verts/ALE. - (DE) Vážená pani predsedajúca, k tým mnohým poďakovaniam, ktoré sme počuli, by som rada pridala jedno veľmi špeciálne, svoje vlastné. Bola som zodpovedná za rámcovú smernicu vo Výbore pre priemysel, výskum a energetiku a práve vďaka politickým inštinktom Catherine Trautmannovej v záležitostiach týkajúcich sa médií a jej schopnosti pracovať veľmi štruktúrovane a systematicky sme my v Parlamente možno boli prostredníctvom správy o rámcovej smernici schopní zabrániť vykonávaniu chybne vedenej mediálnej politiky. Uvidíme.
<P>
Vážená pani komisárka, podľa môjho názoru Parlament urobil veľmi významné zmeny v návrhu rámcovej smernice, pokiaľ ide o právne predpisy o hospodárskej súťaži a predovšetkým o obchodovaní s frekvenciami. Zistila som, že vaše pôvodné návrhy na rámcovú smernicu sa zameriavali výlučne na trh a vysoko preceňovali digitálnu dividendu. Tieto návrhy sa našťastie nepáčili členom Výboru pre kultúru a vzdelávanie a následne ani Výboru pre priemysel, výskum a energetiku. Naopak, moji kolegovia, poslanci Parlamentu, vo svojich rokovaniach zaradili na prvé miesto verejné kultúrne a politické záujmy a všeobecné verejné dobro a toto sa podľa mňa veľmi jasne odzrkadľuje v nasledujúcich častiach správy pani Trautmannovej:
<P>
Rádiové frekvencie sú definované ako verejné dobro a zodpovednosť za ne budú mať aj naďalej členské štáty. Prednosť bude mať najmä vysielanie, ale aj služby zamerané na vytváranie verejnej mienky. Váš pokus zatlačiť vysielanie do defenzívy zlyhal, pani komisárka. Bude jednoduchšie zaviesť celoeurópske služby, je to dobré riešenie a som presvedčená, že budete súhlasiť. Členské štáty budú mať aj hlavnú zodpovednosť za ďalšiu harmonizáciu frekvencií. Ak sa vyskytnú problémy, rozhodnutia nebude prijímať Komisia sama. Do rozhodovania sa zapojí aj Parlament. Významnú úlohu bude hrať OERT. Pokiaľ ide o mňa, je úplne samozrejmé, že jeho financovanie musí byť európske. Dúfam, že sa nám podarí zabezpečiť, aby to tak bolo.
<P>
Okrem rámcovej smernice a poznámky o frekvenciách by som rada povedala niečo aj o dvoch ďalších správach a začnem správou pána Harboura. Vo vašej správe, pán Harbour, je naozaj niekoľko veľmi dobrých ustanovení pre spotrebiteľov a pre záujmy spotrebiteľov. V budúcnosti sa bude venovať väčšia pozornosť, napríklad, záujmom ľudí so zdravotným postihnutím. Taktiež verím, že podporíte dokonca aj pluralitu médií prostredníctvom vami navrhnutých pravidiel o povinných službách.
<P>
Moja skupina však nesúhlasí s pokusom regulovať aj autorské práva, o ktorom sa hovorí v správe. Vôbec sa nám to nepáči. Na druhej strane, nepáči sa nám ani francúzsky model, a túto poznámku adresujeme aj predsedníctvu Rady, a našu podporu nemá ani model "trikrát a dosť". Tento pokus vôbec nezmierňuje naše obavy o autorské práva ani o ochranu súkromia na internete.
<P>
Na záver mi dovoľte povedať niekoľko slov o správe pána Alvara.
<P>
Opäť ste, pán Alvaro, hovorili s veľkým presvedčením o ochrane osobných údajov. Domnievam sa, ako ste aj vy naznačili vo svojich vystúpeniach, že v otázkach, ako napr. ochrana IP adries, ešte neexistuje dôsledný prístup. Naša skúsenosť so škandálom v telekomunikáciách a s obchodovaním s adresami prostredníctvom zákazníckych telefonických centier ukázala, že v prípade IP adries sa musí zabezpečiť maximálna ochrana, a dúfam, že v tomto zmysle dosiahneme dohodu v priebehu najbližších dvoch týždňov.
<SPEAKER ID="264" NAME="Eva-Britt Svensson">
v mene skupiny GUE/NGL. - (SV) Vážená pani predsedajúca, dúfam, že mnohí naši občania sledujú túto rozpravu a že sa do nej zapoja ešte pred hlasovaním, keďže zahŕňa veľmi významné zmeny, najmä pokiaľ ide o internetové služby.
<P>
Európska zjednotená ľavica by chcela zvlášť upozorniť na tri hlavné oblasti:
<P>
po prvé, Konfederatívna skupina Európskej zjednotenej ľavice/Nordická zelená ľavica je proti návrhu zriadiť nový európsky orgán v tejto oblasti. Bude to drahšie a zložitejšie. Nie je nevyhnutné vytvárať ešte ďalší európsky orgán.
<P>
Po druhé, ak ide o elektronické služby, musí sa klásť väčší dôraz na geografické rozdiely a na rozdielnu infraštruktúru. Musíme zdôrazniť, že prístup pre spotrebiteľov musí byť rovnaký, aby v našich spoločnostiach nevznikli ďalšie priepasti. V prístupe k elektronickým službám nesmú byť žiadne rozdiely medzi tými, ktorí žijú v mestách a v regiónoch so silným hospodárstvom, a tými, ktorí žijú v regiónoch so slabým hospodárstvom a v riedko obývaných oblastiach. Ak majú také významné investície do infraštruktúry na seba prevziať súkromní aktéri, a nie spoločnosť alebo štát, vzniká jasné riziko, že nie všetci občania budú mať rovnaký prístup za rovnakú cenu.
<P>
Po tretie, skupina GUE/NGL namieta proti významnému vplyvu, ktorý si uplatňujú rozličné priemyselné lobistické skupiny. Telekomunikačný balík by nemal ovplyvňovať autorské práva, ale lobisti napriek tomu dosiahli vypočutie predovšetkým o tejto téme v návrhu. Návrhy lobistických skupín, ktoré boli prijaté všetkými skupinami okrem Európskej zjednotenej ľavice, ktorá bola jedinou skupinou hlasujúcou proti vo Výbore pre vnútorný trh a ochranu spotrebiteľa, otvárajú možnosti na kontrolu sťahovania z internetu a bezplatného prístupu, napríklad na webové stránky, akými sú MySpace a YouTube.
<P>
Pozmeňujúce a doplňujúce návrhy prišli neskoro a zadnými dverami bez toho, aby sa medzi občanmi uskutočnila veľká diskusia o týchto významných zmenách. Vo Švédsku sme, napríklad, mali rozsiahlu diskusiu o výmene súborov na internete. Pracujem proti rozhodnutiu zakázať výmenu súborov na internete na vnútroštátnej úrovni a robím to aj na úrovni EÚ. Riziko, že teraz prijmeme rozhodnutie na úrovni EÚ, je väčšie ako riziko prijatia rozhodnutí na vnútroštátnej úrovni, lebo lobistické skupiny majú v systéme EÚ významný vplyv a dosah a mnohým občanom chýbajú dostatočné informácie, keď sa o týchto otázkach diskutuje na úrovni EÚ. Dúfam, že zo strany občanov sa zdvihne mohutná vlna názorov, aby sa zaručila sloboda vyjadrovania a prístup k internetovým službám.
<SPEAKER ID="266" NAME="Nils Lundgren">
v mene skupiny IND/DEM. - (SV) Vážená pani predsedajúca, moje druhé krstné meno je Sizyfos. Zvolilo ma 15 % obyvateľov Švédska, aby som tu v Európskom parlamente bol v opozícii voči tomu, že EÚ sa angažuje v čoraz väčšom množstve oblastí, a tak pokračuje v centralizácii a byrokratizácii európskej spoločnosti. Je to sizyfovská úloha.
<P>
Telekomunikácie sú jednou z oblastí, kde má EÚ vykonávať dôležitú funkciu, a ja sa s uspokojením dívam na navrhnutý telekomunikačný balík, ktorý zahŕňa vyššiu mieru hospodárskej súťaže a väčšiu ochranu súkromia, ale zdá sa neodvratné, že získame aj centralizáciu a byrokratizáciu. V tejto súvislosti existujú dva prvky, voči ktorým som v opozícii. Po prvé, navrhuje sa, aby sa frekvenčné spektrum, ktoré je digitalizáciou uvoľnené, prideľovalo podľa pravidiel EÚ. Po druhé, navrhuje sa vytvorenie nového Európskeho úradu pre trh elektronických komunikácií.
<P>
Naliehavo žiadam Parlament, aby obidva tieto návrhy zamietol. Uvoľnené frekvenčné spektrum musí byť prideľované členskými štátmi a prirodzeným riešením je rozvíjať orgány európskych dozorných úradov nad telekomunikáciami, ktoré už existujú.
<SPEAKER ID="268" NAME="Desislav Chukolov" AFFILIATION="NI">
(BG) Vážená pani predsedajúca, vážení kolegovia, žasnem nad tým, čo sa tu, v tejto sále, dnes povedalo, a nikto nezdôraznil to, že treba zachovať dôverný charakter informácií. Keď sa diskutuje o takej dôležitej otázke, vyzývam vás, aby sme v žiadnom prípade nenasledovali príklad Spojených štátov.
<P>
Viete, že pod zámienkou nazývanou "boj proti terorizmu a pirátstvu” sa nadnárodná oligarchia usiluje dostať čo najviac občanov pod úplnú, neobmedzenú a pred občianskou spoločnosťou neodôvodniteľnú kontrolu. Dôverný charakter našich osobných informácií musí byť zachovaný za každú cenu. Opakujem - za každú cenu!
<P>
V Bulharsku sú v súčasnosti všetky telefonické hovory kontrolované. Tí, čo sú v mojej krajine pri moci, chcú, aby od budúceho roka bol úplný a neobmedzený prístup ku všetkým logovacím súborom a k zaslaným elektronickým správam z každého jedného počítača. Toto sa nerobí z bezmocnosti. V Bulharsku, ako aj v Európe, je dosť vysoko kvalifikovaných a schopných odborníkov, ktorí dokážu bojovať proti každému druhu počítačovej trestnej činnosti. Znova opakujem, že toto sa robí s cieľom úplnej kontroly nad občanmi.
<P>
Právo na slobodu nám zaručuje aj právo na ľudskú dôstojnosť. Každý, kto sa pokúša zbaviť nás dôstojnosti, by mal byť pokarhaný a verejne odhalený, a nemala by sa mu poskytnúť mediálna podpora, aby mal úspech s takýmito úmyslami a týmto spôsobom.
<P>
Pred časom sa v Bulharsku uskutočnila na tému občianskych práv v elektronickom svete diskusia, ktorej charakter bol ľahostajný. Jediným záverom v tom čase bolo, že nech chcú občania čokoľvek, žijú s tým, čo sa im vnúti. S pevným presvedčením môžem zaručiť všetkým obyvateľom Bulharska, že strana Ataka zruší, dokonca už na začiatku svojej vlády na budúci rok, akékoľvek zasahovanie do korešpondencie a monitorovania na internete.
<P>
Na záver by som rád povedal, že ak sa naše právo na súkromnú korešpondenciu raz obmedzí, zostane obmedzené navždy.
<P>
Dokonca aj vtedy, ak teroristi začnú na roznášanie pošty používať holuby.
<P>
Ak niekto nahradí slobodu bezpečnosťou, nezaslúži si ani slobodu, ani bezpečnosť. Ďakujem.
<SPEAKER ID="270" NAME="Paul Rübig" AFFILIATION="PPE-DE">
(DE) Vážená pani predsedajúca, vážená pani komisárka Redingová, dámy a páni, dovoľte mi, aby som začal blahoželaním Komisii. Dospeli sme teraz do druhého štádia v procese znižovania roamingových poplatkov za hlasové telefónne služby. Myslím, že táto regulácia sa v praxi ukázala ako veľmi účinná. Napriek tomu však na konci dovolenkového obdobia našich spotrebiteľov opäť nepríjemne zasiahnu znepokojujúco vysoké účty, lebo, ak máme povedať pravdu, na trhu, v oblasti SMS a predovšetkým pokiaľ ide o dátový roaming, sa dosiahol veľmi malý pokrok.
<P>
Z tohto dôvodu vyzývam Komisiu, aby v tejto veci konala a vytvorila jednotný európsky trh pre európskych spotrebiteľov. Môžeme len konštatovať, že táto časť európskeho vnútorného trhu ešte nie je spôsobilá na prevádzku a že v tejto oblasti je bezodkladne potrebné vytvoriť jednotný trh, najmä prostredníctvom postupného zavedenia spoločného flexibilného plánu na prideľovanie frekvencií. Výkonné riadenie tohto vzácneho zdroja je obzvlášť dôležité.
<P>
Digitálna dividenda je historickou príležitosťou a aj pre televízne spoločnosti bude dôležité, aby boli schopné prenášať svoje programy do mobilných telefónov tretej generácie, aby sme mohli dospieť k vytvoreniu spoločnej európskej mediálnej oblasti. Digitálna dividenda vytvára aj nové príležitosti vo sfére európskych komunikácií.
<P>
Rád by som zdôraznil aj význam implementácie rozhodnutí Svetovej konferencie o rádiokomunikácii na základe tohto prístupu a vyzývam Komisiu, keďže pre orgán OERT neexistuje nijaké ustanovenie, aby sa mohol zaoberať týmito otázkami, aby zriadila svoj vlastný úrad alebo skupinu na preskúmanie týchto záležitostí a aby ustanovila smerodajné usmernenia na spoluprácu.
<P>
Rovnako si myslím, že OERT by mal byť plne financovaný zo zdrojov Spoločenstva, pretože celkom jednoducho potrebujeme úrad alebo inštitúciu, ktorá je zaviazaná európskemu vnútornému trhu a pretože vnútroštátnym regulátorom v ostatných členských štátoch by malo byť udelených viac práv.
<SPEAKER ID="272" NAME="Silvia-Adriana Ţicău" AFFILIATION="PSE">
(RO) Milí kolegovia, rozvoj informačnej spoločnosti sa opiera o siete a služby elektronických komunikácií.
<P>
Prechodom z analógového na digitálne televízne vysielanie do roku 2012 sa uvoľní značný rozsah frekvencií na európskej úrovni, čo umožní rozvoj nových technológií a inovačné riešenia na povzbudenie európskej konkurencieschopnosti v tomto sektore. S cieľom plne využiť digitálnu dividendu v Európe Európsky parlament podporuje svoj spoločný, flexibilný a vyvážený prístup, ktorý, na jednej strane, umožňuje prevádzkovateľom vysielania naďalej poskytovať a rozširovať svoje služby a, na druhej strane, prevádzkovateľom elektronických komunikácií využívať tento zdroj na poskytovanie nových služieb súvisiacich s dôležitým sociálnym a hospodárskym používaním, a zdôrazňuje skutočnosť, že digitálna dividenda by mala byť prideľovaná v súlade so zásadou technologickej neutrality.
<P>
Používanie digitálnej dividendy môže pomôcť dosiahnuť ciele lisabonskej stratégie poskytovaním skvalitnených, vzájomne spolupracujúcich sociálnych služieb, ako napríklad elektronická štátna správa, elektronická zdravotná starostlivosť, elektronické vzdelávanie, predovšetkým pre ľudí žijúcich v zanedbaných, izolovaných alebo dokonca vidieckych oblastiach.
<P>
Keďže uznávame právo členských štátov rozhodovať o používaní digitálnej dividendy, domnievame sa, že koordinovaný prístup Spoločenstva významne zvýši hodnotu digitálnej dividendy a že je najúčinnejším spôsobom, ako zamedziť škodlivým rozporom medzi členskými štátmi, ako aj medzi členskými štátmi a tretími krajinami, a ako zabezpečiť, aby používatelia frekvenčného spektra mali prospech zo všetkých výhod vnútorného trhu.
<P>
Spotrebiteľská dôvera k službám informačnej spoločnosti závisí od kvality služieb elektronickej komunikácie, ich bezpečnosti a ochrany osobných údajov. Je nevyhnutné, aby vnútroštátne regulačné orgány konzultovali so všetkými poskytovateľmi služieb elektronickej komunikácie, predtým ako prijmú osobitné opatrenia v oblasti bezpečnosti a integrity elektronickej komunikačnej siete. Takisto sa domnievam, že členské štáty by mali zaviesť opatrenia na podporu vytvorenia trhu pre výrobky a služby dostupné vo veľkom rozsahu, ktoré by mali zahŕňať zariadenia určené pre zdravotne postihnutých používateľov.
<SPEAKER ID="274" NAME="Alexander Alvaro" AFFILIATION="ALDE">
(DE) Vážená pani predsedajúca, týmto dostávam neočakávanú príležitosť reagovať na príspevok pani Harmsovej, čo spravím s mimoriadnou radosťou, pretože sa domnievam, že rozdiel medzi návrhmi a faktami je v správe rozhodne zrejmý. V podstate sme zahrnuli rozhodnutie Spolkového ústavného súdu, ktorý vytvoril nové základné právo. Právo na dôvernosť a integritu systémov IT bolo prvou záležitosťou, ktorá mala byť zachovaná v tomto legislatívnom akte. Preto sme konali rýchlejšie než ktorýkoľvek členský štát, predovšetkým štát, z ktorého pochádzam. Do tohto legislatívneho aktu boli zahrnuté aj verejne prístupné súkromné siete, služby ako Facebook, Bebo a iné, ktorých sa doteraz smernica vôbec netýkala. Ako postupovať v prípade "cookies" a podobného softvéru alebo iných aplikácií, ktoré prenášajú údaje o užívateľovi späť na server danej spoločnosti v pôvodnom stave a bez predchádzajúceho súhlasu spotrebiteľa? Stanú sa minulosťou? Spotrebitelia v podstate poskytli svoj predchádzajúci súhlas v súvislosti so všetkými údajmi vo svojich počítačoch, mobilných telefónoch a iných aplikáciách, ktoré patria, alebo sú dokonca prístupné tretím stranám. Informácie o mieste užívateľa bude v budúcnosti možné zachytiť anonymne alebo s predchádzajúcim súhlasom spotrebiteľa. Smernica vylúči všetky nevyžiadané reklamné správy, všetky iritujúce textové správy, hlúpe e-maily a podobné záležitosti. Oznámenie úradov na ochranu údajov bude v budúcnosti povinné hneď, ako ktorýkoľvek orgán pristúpi k vyhľadávaniu osobných údajov ktorejkoľvek osoby.
<P>
V neposlednom rade sme vytvorili jasnejší rámec oznamovacej povinnosti v prípade narušenia bezpečnosti a straty údajov. Vzhľadom na to, že sme predtým diskutovali o návrhoch, chcem spomenúť, že zvažujeme spôsob postupu v súvislosti s IP adresami, pretože IP adresy, a to si nesmieme zamieňať, nie sú údaje, s ktorými sa obchoduje, čo sú osobné údaje, údaje o kreditných kartách atď., a aj keby sa s nimi obchodovalo, toto iba v krátkosti vysvetlím, IP adresy nie sú nevyhnutne informáciami o osobe, aspoň nie vtedy, keď vaša chladnička vysiela správy vášmu počítaču.
<P>
(Predsedajúca prerušila rečníka.)
<SPEAKER ID="276" NAME="Seán Ó Neachtain" AFFILIATION="UEN">
(GA) Vážená pani predsedajúca, je nevyhnutné, aby mali ľudia prístup k širokopásmovému internetu a moderným technológiám bez ohľadu na to, kde žijú, v obciach, na dedine alebo mestách, či veľkomestách. Spoločnosti, ktoré sídlia v určitých oblastiach, sa spoliehajú na rýchle internetové služby. Pokiaľ nebudú širokopásmové služby v niektorých oblastiach prístupné, nemožno tam prilákať investície a spoločnosti.
<P>
Je nevyhnutné, aby sa vlády zaoberali nerovnomernosťou medzi vidieckymi a mestskými oblasťami v súvislosti s digitálnymi a širokopásmovými službami s cieľom zabezpečiť konkurencieschopnosť a investície v týchto oblastiach. Osobitne sa to týka Írska, kde je nerovnomernosť dôsledkom existencie súkromnej spoločnosti Ericom, ktorá kontroluje internetové služby a následkom toho dochádza k ohromnému nepomeru medzi vidieckymi a mestskými oblasťami. Bol by som rád, keby pani komisárka preskúmala tento stav, pretože podľa všetkého sa zdá, že to nie je schopný vykonať ani národný regulačný orgán, ani vláda.
<SPEAKER ID="278" NAME="David Hammerstein" AFFILIATION="Verts/ALE">
(ES) Je zrejmé, že s ambiciózneho projektu, ktorý Komisia predložila pred rokom, zostal iba nevýrazný tieň. Je to smutné z viacerých dôvodov, keďže spotrebitelia potrebujú nezávislé európske riadenie a nie klub národných regulačných orgánov, ktoré sú výrazne ovplyvňované vedúcimi domácimi firmami.
<P>
Skupina Verts/ALE nesúhlasí s tým, aby sa Európsky úrad pre trh elektronických komunikácií stal iba klubom regulačných orgánov, ktoré ho finančne podporujú, ktorý postráda transparentnosť a nad ktorým nemá Európska komisia dostatočnú kontrolu alebo právo veta. Nezávislosť nového orgánu je sporná.
<P>
Je tiež škoda, že pre tlak zo strany veľkých telekomunikačných spoločností, nové, inovatívne podniky nemajú prístup k hlavným telekomunikačným infraštruktúram a musí dochádzať k zdvojeniu infraštruktúry.
<P>
Skupina Verts/ALE obhajuje neutralitu v technológiách a oddelenie činností s cieľom odstrániť dominantnú pozíciu štátnych telekomunikačných gigantov. Európsky parlament bol však príliš obozretný a príliš ovplyvnený lobistickými skupinami a prehliadol záujmy nových a inovatívnejších podnikov, ktoré poskytujú najviac bezdrôtových služieb v Európe a ponúkajú výhody spotrebiteľom.
<P>
S poľutovaním konštatujem, že nám v podstate unikla príležitosť vytvoriť oveľa vyššiu pridanú hodnotu na telekomunikačnom trhu. Najviac nás znepokojujú niektoré nebezpečné návrhy v správe pána Harboura, ktoré sú zreteľným porušením zásady neutrality internetu ako prostriedku komunikácie, zásahom do súkromia užívateľov, ohrozením slobody na internete a okrem toho jasne presahujú právny rámec telekomunikačného balíka pokiaľ ide o obsah, vymedzenie zákonného a nezákonného postupu a vymedzenie toho, čo je zákonné a nezákonné v oblasti duševného vlastníctva a pokiaľ ide o triedenie informácií.
<P>
Tento balík sa týka infraštruktúry trhu, spotrebiteľov a nie spôsobu, ako zmeniť poskytovateľov internetových služieb na digitálnych policajtov.
<SPEAKER ID="280" NAME="Hanne Dahl" AFFILIATION="IND/DEM">
(DA) Vážená pani predsedajúca, telekomunikačný balík vo svojej súčasnej podobe obsahuje mnoho kvalitných opatrení. Bežní spotrebitelia získajú jednoduchší prístup k internetu a internet zlacnie zároveň so zvýšením transparentnosti na trhu. Avšak balík má aj niektoré veľmi nešťastné stránky, ktoré spomenul predchádzajúci rečník. Otázka vymedzenia zákonného a nezákonného obsahu na internetových stránkach ponúka priestor pre dohľad, registráciu a kontrolu v súvislosti s každou našou komunikáciou a transakciami na internete do tej miery, že sú krajiny, ktoré by sme podľa bežných kritérií nepovažovali za demokratické.
<P>
Nemôžeme umožniť registráciu rovnako, ako nemôžeme poskytovateľom služieb umožniť svojvoľné blokovanie prenosu informácií, ktoré niekto považuje za škodlivé. Tento krok by sa vo veľkej miere podobal tomu, keby sme zamestnali armádu inšpektorov na európskych poštách s cieľom zničiť listové zásielky, ktorých čítanie by, podľa ich názoru, adresátovi uškodilo. Kto bude oprávnený čítať moje zamilované listy? Musíme zabezpečiť, aby sa budúce právne predpisy nestali elektronickou zvieracou kazajkou, ale rámcom, ktorý umožní rozvoj kultúry, spoločenskej rozpravy a interaktívneho života v budúcnosti.
<SPEAKER ID="282" NAME="Jerzy Buzek" AFFILIATION="PPE-DE">
(PL) Vážená pani predsedajúca, na úvod by som rád zablahoželal pani komisárke Redingovej. Rok po prijatí nariadení o roamingu máme ďalší balík, ktorý je veľmi dôležitý najmä pre spotrebiteľov. Tiež by som chcel zablahoželať spravodajcom. Museli zosúladiť štyri správy a zdá sa, že sa im to úspešne podarilo.
<P>
Ochrana spotrebiteľa uvedená v nariadeniach, ktorých sa týka správa pána Malcolma Harboura, veľmi úzko súvisí so správnym prideľovaním digitálnej dividendy, ktorú spotrebitelia očakávajú. V súlade s návrhom pani komisárky Redingovej bude dôležité prispôsobiť využitie frekvenčného spektra prostredníctvom koordinácie na celoeurópskej úrovni. Poskytovatelia televíznych služieb a služieb mobilného telefonovania sú navrhovaní ako hlavní príjemcovia digitálnej dividendy. Chcem však zdôrazniť dôležitosť bezdrôtového internetu. V mnohých častiach Európy je to jediný možný spôsob prístupu k internetu pre milióny obyvateľov, predovšetkým vo vidieckych a vzdialených oblastiach. Takže ak bude hospodársky rast odvetvia, o ktorom rokujeme, mimoriadne silný, potom by mala byť značná časť výslednej dividendy pridelená širokopásmovému bezdrôtovému internetu.
<P>
Výskum prispôsobenia a prideľovania dividendy je ďalšou dôležitou otázkou. Mohlo by ho uskutočniť Spoločné výskumné centrum a chcel by som sa spýtať pani komisárky, či sa o tejto možnosti naozaj uvažuje. V tom prípade sú toto tri najdôležitejšie požiadavky: spotrebitelia musia mať možnosť výberu, nariadeniami musíme podporovať investície a konkurencieschopnosť a vnútorný trh sa musí posilniť. Podľa môjho názoru tým vyvstáva potreba lobizmu nielen pokiaľ ide o oblasť pôsobnosti Parlamentu, ale aj v súvislosti s Radou, to znamená v každom členskom štáte.
<SPEAKER ID="284" NAME="Éric Besson">
úradujúci predseda Rady. - (FR) Vážená pani predsedajúca, ďakujem za možnosť vyjadriť sa k tejto otázke a musím sa ospravedlniť, že budem musieť zakrátko odcestovať do Paríža.
<P>
Môj kolega, pán Luc Chatel, odpovie na veľa otázok nastolených v tejto rozprave. Dovoľte mi iba krátke vyjadrenie k poznámkam pána Harboura v súvislosti s nedostatočnou rozpravou o rozsahu univerzálnej služby. Najprv by som rád vyjadril svoj súhlas so spravodajcom v tom, že prístup k širokopásmovémi pripojeniu je hlavnou výzvou, ktorej čelia naše spoločnosti, či už ide o prístup k poznatkom alebo k základným službám. Ako povedal pán Harbour, prístup k širokopásmovému pripojeniu nie je zahrnutý v súčasnom rozsahu univerzálnej služby. Francúzske predsedníctvo si jednoducho želá začať rozpravu o spôsobe zabezpečenia prístupu k širokopásmovému pripojeniu v celej Európe.
<P>
Po vypočutí stanovísk rôznych členských štátov je zjavné, že do úvahy prichádza niekoľko možných scenárov. Prvá možnosť spočíva v rozšírení rozsahu smernice o univerzálnej službe s cieľom zahrnúť širokopásmové služby. Druhá možnosť by zahŕňala slobodu výberu a umožnila by zahrnúť prístup k širokopásmovému pripojeniu v rámci univerzálnej služby iba tým členským štátom, ktoré si to želajú. A nakoniec tretia, kompromisná možnosť by spočívala v tom, že zahrnutie širokopásmového pripojenia v rámci univerzálnej služby by bolo povinné v tých členských štátoch, v ktorých širokopásmové pripojenie dosiahlo dostatočnú úroveň vývoja. Preto máme všetci možnosť počas francúzskeho predsedníctva začať túto rozpravu a pokúsiť sa zosúladiť svoje stanoviská. To je aj cieľom Komisie.
<P>
Rád by som iba povedal niekoľko slov pani Harmsovej. Naším cieľom nie je postaviť vývoj internetu proti ochrane autorských práv. V období konvergencie potrebujeme rozvíjať komunikačný kanál a obsah zlepšením kvality sietí a zároveň podporovať vytvorenie obsahu a poskytovať podporu autorom. Ako ste uviedli, Francúzsko prikladá autorským právam mimoriadny význam, ale cieľom francúzskeho predsedníctva nie je vnútiť model, ktorý budeme rozvíjať vo Francúzsku na základe preventívnych opatrení a diferencovanej reakcie známej v našej krajine ako zákon o ochrane autorských práv a používaní internetu.
<P>
Ako ste povedali, skutočne si uvedomujeme nevyhnutnosť ochrany súkromia aj osobných údajov. Domnievame sa, že to v žiadnom prípade nie je v rozpore s inými obavami, ktoré by sme mohli mať.
<SPEAKER ID="286" NAME="Bernadette Vergnaud" AFFILIATION="PSE">
(FR) Vážená pani predsedajúca, páni ministri, pani komisárka, dámy a páni, po mesiacoch rokovaní, ktoré ešte neboli uzavreté, som presvedčená, že môžem povedať, že v dôsledku úsilia pána Harboura a tieňového spravodajcu sme dosiahli kompromisy, ktorých cieľom je najlepší záujem spotrebiteľa. V súlade s tým je nevyhnutné podporovať lepšiu hospodársku súťaž zavedením niekoľkých opatrení s cieľom vyžadovať od telekomunikačných spoločností, aby ponúkali zmluvy s prijateľnou dobou platnosti a zrealizovali možnosť prenosu čísla do jedného dňa, ak si predplatiteľ želá zmeniť poskytovateľa služieb.
<P>
V súvislosti s ochranou sa v telekomunikačnom sektore musia uplatňovať všeobecné pravidlá o ochrane spotrebiteľa, plánuje sa zavedenie mechanizmov kontroly nákladov, ako aj skvalitnenie postupov pri mimosúdnych riešeniach sporov.
<P>
Ďalšou veľmi dôležitou otázkou je prístup k núdzovým službám a poskytovanie informácií o mieste volajúceho, ktoré musí byť sprístupnené spoľahlivým spôsobom bez ohľadu na využívané technológie.
<P>
Ochrana súkromia je tiež prioritou, ako aj ochrana detí. Poskytovatelia prístupu musia zákazníkom zadarmo poskytovať softvér s funkciou rodičovskej kontroly.
<P>
Je nevyhnutné zabezpečiť, aby každý takýto vývoj slúžil v prospech čo najvyššieho počtu ľudí. Mnoho opatrení sa preto týka rovnakého prístupu pre užívateľov so zdravotným postihnutím a ľudí s nízkym príjmom. Zohľadnili sa aj potreby malých a stredných podnikov. V správe je tiež zdôraznená potreba rozšíriť rozsah univerzálnej služby, predovšetkým s cieľom zahrnúť širokopásmové pripojenie. Je potešiteľné, že francúzske predsedníctvo vníma túto otázku ako jednu zo svojich priorít.
<P>
Teraz by som sa rada vrátila k otázke obsahu a autorských práv, ktoré zatláčajú do úzadia ostatné zlepšujúce návrhy v správe. Našim cieľom vždy bolo poskytovať spotrebiteľom všeobecné informácie o porušovaní autorských práv v súlade s pôvodným návrhom Komisie. Budeme pracovať až do záverečného hlasovania s cieľom zlepšiť formuláciu kompromisov tým, že zabezpečíme zachovanie zásady neutrality pri poskytovaní prístupu k obsahu. Niektoré pozmeňujúce a doplňujúce návrhy prijaté v smernici o ochrane súkromia však naozaj spôsobujú problémy a musíme zabezpečiť, aby boli vypustené.
<P>
Rada by som ešte raz poďakovala svojim kolegom a teším sa na podrobnejšie návrhy zo strany predsedníctva s cieľom ďalej vylepšiť tento text pred nasledujúcou parlamentnou schôdzou.
<SPEAKER ID="288" NAME="Cristian Silviu Buşoi" AFFILIATION="ALDE">
Vážená pani predsedajúca, telekomunikačný balík je dôležitým krokom vpred pri modernizácii a harmonizácii telekomunikačných služieb v Európe. Spolupracoval som na smernici týkajúcej sa občianskych práv a spolu so spravodajcom, pánom Harbourom, sme vynaložili veľa úsilia a dosiahli konsenzus v mnohých otázkach.
<P>
Táto smernica zabezpečí lepšiu ochranu práv spotrebiteľov v elektronických komunikáciách. Prenos čísla, ochrana súkromia a bezpečnosť telekomunikačných služieb sú ďalšie príklady zlepšení v dôsledku tejto smernice.
<P>
Viedli sme veľmi chúlostivú diskusiu o neutralite siete. Zastávam názor, že extrémnou neutralitou siete, obsiahnutou v niektorých pozmeňujúcich a doplňujúcich návrhoch, budú siete preplnené, pomalšie, menej účinné a drahšie. Pre účinné a inteligentné fungovanie sietí a pre maximalizáciu celkovej skúsenosti užívateľa a jej hodnoty je nevyhnutné radenie siete. Som veľmi spokojný s tým, že sme sa dohodli na pozmeňujúcich a doplňujúcich návrhoch týkajúcich sa tiesňového čísla 112 a po prijatí smernice, členské štáty vynaložia ďalšie úsilie, aby informovali a vyškolili verejnosť čo sa týka používania čísla 112. Číslo 112 bude prístupné z celého územia EÚ a členské štáty budú musieť zabezpečiť zavedenie možnosti identifikácie miesta volajúceho.
<P>
Okrem toho, prístup k službám tiesňového volania prostredníctvom čísla 112 možno blokovať v prípade opakovaného zneužitia užívateľom a číslo 112 bude prístupnejšie ľuďom so zdravotným postihnutím.
<P>
Dúfam tiež, že bude prijatý pozmeňujúci a doplňujúci návrh týkajúci sa vytvorenia systému včasného varovania v rámci celej EÚ. Tento pozmeňujúci a doplňujúci návrh nevyžaduje založenie agentúry v Bruseli, ale to, aby spoločné zásady o systéme varovania vymedzili spoločne príslušné orgány členských štátov. Samozrejme, že systém varovania by zo začiatku fungoval na miestnej úrovni, ale na základe spoločných noriem, ktorými by sa zabezpečilo, aby všetci potenciálne postihnutí občania EÚ dostali túto správu, rozumeli jej a konali spôsobom, ktorý zachráni ich životy.
<P>
Som si istý, že telekomunikačným balíkom sa podporí úsilie spoločností v rámci zvyšovania ich výkonu a investícií do nových technológií a zároveň povedie ku konsolidácii spotrebiteľských práv európskych občanov.
<SPEAKER ID="290" NAME="Leopold Józef Rutowicz" AFFILIATION="UEN">
. - (PL) Vážená pani predsedajúca, európska spoločnosť a svet vo všeobecnosti čoraz viac závisia od elektronických komunikácií. Elektronické komunikácie sú nervovým systémom hospodárstva. Využívajú sa v oblasti vzdelávania, administratívy, zdravotnej starostlivosti, v médiách a v oblasti celoživotného vzdelávania. Okrem mimoriadnych výhod, elektronické komunikácie zahŕňajú aj niekoľko priamych hrozieb pre občanov, inštitúcie a podniky.
<P>
Očakávania občanov, ktorí využívajú systém menej intenzívne, zahŕňajú široký prístup k službám za najnižšie možné ceny, napríklad za roamingové hovory v rámci členských štátov EÚ a odstránenie hrozieb pre užívateľov elektronickej komunikácie, uvedených v správe Malcolma Harboura a v iných súvislostiach. Musíme splniť tieto očakávania na základe moderných technológií, konkurencieschopnosti a s finančnou podporou Európskej únie, najmä vo vidieckych a hornatých oblastiach. Vzhľadom na interakciu a prepojenie týchto požiadaviek a regulačných mechanizmov, ako aj vzhľadom na prehľadnosť, by sme mali zvážiť, či je vhodné spájať ustanovenia, o ktorých diskutujeme v rámci jednej smernice. Rád by som poďakoval všetkým spravodajcom za vynaložené úsilie.
<SPEAKER ID="292" NAME="Kathy Sinnott" AFFILIATION="IND/DEM">
Vážená pani predsedajúca, komunikačné kanály sú pre náš súčasný život životne dôležité. Je nevyhnutné zabezpečiť dostupnosť širokopásmového pripojenia, predovšetkým pre občanov vo vzdialených oblastiach a pre občanov so zdravotnými ťažkosťami, napríklad pre zrakovo postihnutých. Kým využívame slobodu, ktorú internet poskytuje, musíme rešpektovať, že so slobodou prichádza zodpovednosť.
<P>
Som zanietenou zástankyňou neutrality siete. Pri čoraz rozsiahlejšej globalizácii je nevyhnutné, aby ľudia mali možnosť slobodne komunikovať. S touto slobodou mimoriadnej hodnoty však musíme zaobchádzať s rešpektom. Je nevyhnutné pripustiť, že bez tohto rešpektu internet skrýva potenciál pre zneužitie.
<P>
Prijali sme opatrenia pre niektoré najhoršie prípady zneužitia internetu, napríklad pedofílie. Musíme sa však zaoberať aj inými druhmi zneužitia. Poskytovatelia internetových služieb musia zohrávať svoju úlohu pri predchádzaní tomu, aby ich platformy boli využívané na deštrukčné úsilie, ako napríklad urážky na cti, nenávisť a vykorisťovanie. Rada by som pani komisárke povedala, že musíme urobiť všetko, čo je v našich silách, aby sme chránili slobodu a zároveň podporili zodpovednosť na internete.
<SPEAKER ID="294" NAME="Jacques Toubon" AFFILIATION="PPE-DE">
(FR) Vážená pani predsedajúca, pani komisárka, dámy a páni, je to vynikajúca práca. Výsledok, ktorý dosiahli naše výbory je vyvážený a, vážený pán úradujúci predseda Rady, urobili ste správne, ak ste ho vzali do úvahy v plnej miere. Rád by som zablahoželal svojim kolegom, pani Catherine Trautmannovej, pani Pilar del Castillovej a pánovi Malcolmovi Harbourovi k ich pracovným výsledkom.
<P>
Vzhľadom na to, bez problémov vyjadrím svoj nesúhlas so stanoviskom pani Trautmannovej, že by sme mali úplne vylúčiť akýkoľvek odkaz na práva duševného vlastníctva. Okrem platforiem a kanálov, o ktorých diskutujeme najmä v súvislosti s jej správou, je pre nás mimoriadne dôležité to, že tieto platformy a kanály nám umožňujú prístup, inými slovami, obsah. Pán Guardans, pán Medina a pán Mavrommatis veľmi správne poukázali na tento moment a ja s nimi súhlasím.
<P>
Komisia vo svojom texte uvádza dva odkazy na túto problematiku, bolo by lepšie ich zachovať ich. Rozprava je teraz zameraná na odkaz v súvislosti so smernicami z roku 2001 a 2004 a na spoluprácu medzi rôznymi zúčastnenými stranami. Prečo? Pre podporu legálnych ponúk, inými slovami, obsahu, ktorý nášmu odvetviu a našej kultúrnej rôznorodosti umožní, aby prosperovali? Kritika vznesená v týchto textoch, niektoré z nich opäť zazneli dokonca aj v tomto Parlamente, oživila napríklad prízrak tzv. Olivennesovej dohody. Model, ktorý by sme mali nasledovať je memorandum o porozumení, ktoré 24. júla prijala vláda Spojeného kráľovstva, spoločnosť OFCOM a iné zúčastnené strany. Pokiaľ viem, nepodporujú byrokraciu alebo diktatúru na internete.
<P>
Podstatné nie je to, aby sme bránili presadzovaniu zákonov v členských štátoch s cieľom zabezpečiť súlad so základnými právami, ani to, aby sme bránili novým technológiám a novému hospodárskemu odvetviu konať v prospech našej kultúrnej rôznorodosti, našim pokrokovým odvetviam a inteligencii a talentu európskych občanov, pretože oni sú našimi najdôležitejšími zbraňami a najvýznamnejšími výhodami v celosvetovej hospodárskej súťaži.
<SPEAKER ID="296" NAME="Evelyne Gebhardt" AFFILIATION="PSE">
(DE) Vážená pani predsedajúca, podobne ako pani Vergnaudová, vítam tú časť správy pána Harboura, ktorá sa týka ochrany spotrebiteľa, a ktorá obsahuje množstvo veľmi dobrých rozhodnutí. Univerzálny prístup k týmto službám je veľmi dôležitou zásadou a nie je možné ju dostatočne zdôrazniť. Môžem vás opäť ubezpečiť, pán Harbour, že túto časť správy moja skupina podporuje v plnej miere.
<P>
V správe sú však časti, ktoré je potrebné preskúmať. Súhlasím s vami, pani Redingová. Vo svojich úvodných poznámkach ste vyjadrili prekvapenie nad tým, že Európsky parlament by sa mal snažiť o zmiernenie ochrany osobných údajov. Rada by som vám povedala, že to nie je stanovisko Európskeho parlamentu, pretože Parlament nebude hlasovať ďalšie dva týždne a až potom spoznáme jeho stanovisko k týmto otázkam. Dovtedy budeme riešiť tie záležitosti, ktoré sú stále pomerne nevyriešené. Sľubujem vám, že naša skupina nebude podporovať zmiernenie ochrany osobných údajov a súkromia. Ak Parlament nedosiahne uspokojivé dohody o ochrane údajov, prístupu k sieti a neutralite siete, moja skupina nebude môcť hlasovať v prospech balíka a potom uvidíme ako budeme konať ďalej.
<SPEAKER ID="298" NAME="Erna Hennicot-Schoepges" AFFILIATION="PPE-DE">
(FR) Vážená pani predsedajúca, pani komisárka, rada by som vám zablahoželala k obetavosti a samozrejme by som rada zablahoželala spravodajcom a najmä pani Trautmannovej, ktorá vynaložila mimoriadne úsilie, aby dosiahla tento konsenzus, v súvislosti s ktorým chcela, aby bol neutrálny a neobsahoval rozdiely v jednotlivých odvetviach.. Pokiaľ však ide o práva na využívanie frekvenčného spektra, je potrebné poznamenať, že investície a amortizačné cykly sú v každom sektore rozdielne. Ustanovenia v texte v súvislosti s prideľovaním a harmonizáciou frekvencií a licencií však stavajú satelitných operátorov vzhľadom na osobitný charakter ich odvetvia do situácie právnej neistoty . Nový článok 8a navrhovaný spravodajkyňou poskytuje určité záruky, ale jeho formulácia musí byť prísnejšia v súlade so zásadou subsidiarity a predpismi ITU. Otvorených zostáva aj niekoľko otázok týkajúcich sa podstaty a rozsahu rokovacieho mandátu Komisie.
<P>
Pokiaľ ide o správu pána Harboura, rada by som nastolila otázku vymedzenia "verejne prístupnej telefónnej služby" uvedenej v článku 1, bod 2b. Toto vymedzenie by sa malo týkať len dvojsmerných služieb v súlade s vymedzením v smernici o ochrane súkromia. Prenos hlasu cez internet (VOIP) a herné konzoly nie sú v žiadnom prípade porovnateľné s tradičnými telefónnymi službami. Ich prispôsobenie ako také by vytvorilo regulačný rámec, ktorý bráni inováciám a poskytuje neinformovaným užívateľom nástroje, ktoré nevnímajú ako nástroje určené na isté využitie, napríklad možnosť núdzového hovoru z herných konzol, pomocou ktorých možno komunikovať jednosmerne. Je preto dôležité obmedziť definíciu na dvojsmerné služby.
<P>
Pokiaľ ide o autorské práva, rada by som podporila poznámky všetkých svojich kolegov, ktorí nastolili túto otázku.
<SPEAKER ID="300" NAME="Francisca Pleguezuelos Aguilar" AFFILIATION="PSE">
(ES) Najprv by som rada zablahoželala spravodajcom ku kvalitne vykonanej práci. Táto reforma dosahuje stanovené ciele a prispôsobuje sa novým časom a výzvam v prípade podnikov, ako aj spotrebiteľov.
<P>
Dovoľte mi však podrobnejšie sa venovať jednému konkrétnemu bodu v správe pána Harboura. Je pravda, že spravodajca odviedol úžasnú prácu, ale domnievam sa, že by sme sa nemali zaoberať skupinou konečných pozmeňujúcich a doplňujúcich návrhov v súvislosti s obsahom internetu v tejto fáze, v rámci tejto smernice, pretože, v krátkosti povedané, tieto pozmeňujúce a doplňujúce návrhy umožňujú sprostredkujúcim poskytovateľom služieb triediť a blokovať obsah na sieti, čím v konečnom dôsledku spotrebitelia stratia svoju anonymitu.
<P>
Dámy a páni, tento prístup je v rozpore s článkom 12 smernice o elektronickom obchode, v ktorom je stanovené, že sprostredkujúci poskytovatelia služieb musia pri šírení elektronických informácií konať ako nestranní sprostredkovatelia.
<P>
V právnom štáte nemôžeme v prípade internetu konať inak, než by sme konali v prípade iných spôsobov komunikácie. Preto žiadam, aby pán Harbour stiahol tieto pozmeňujúce a doplňujúce návrhy, aby sa znovu dosiahla rovnováha medzi autorskými právami a právami užívateľov internetu.
<SPEAKER ID="302" NAME="Zita Pleštinská" AFFILIATION="PPE-DE">
(SK) Úvodom by som sa chcela poďakovať spravodajcom za výborne pripravené správy. Práca na legislatívnych balíkoch nikdy nie je jednoduchá, a práve preto oceňujem ich koherentnosť.
<P>
Chcela by som opäť zdôrazniť základný cieľ tohto balíka, a tým sú lepšie komunikačné služby pri používaní mobilných telefónov, širokopásmového pripojenia na internet či káblovej televízie pre spotrebiteľov. Myslím, že vďaka nášmu spravodajcovi Malcolmovi Harbourovi budú spotrebitelia lepšie a skôr informovaní.
<P>
Keď sa spotrebitelia rozhodujú o zmene operátora, častokrát nemajú k dispozícii porovnateľné ponuky a proces prenositeľnosti čísla stále trvá neprimerane dlho. Vítam preto správu Malcolma Harboura, na základe ktorej operátori musia spotrebiteľom poskytovať transparentné a hlavne porovnateľné ceny a zmena operátora a zachovanie si existujúceho čísla bude možná počas jedného dňa.
<P>
Napriek tomu, že by som každému priala, aby nikdy nemusel vytočiť číslo 112 pre tiesňové volanie, je treba prízvukovať, že na základe tejto smernice bude mať záchranná služba prístup k informáciám o polohe volajúceho, a tým bude vedieť poskytnúť prvú pomoc rýchlejšie a účinnejšie.
<P>
Prechodom na digitálne vysielanie sa uvoľní spektrum, ktoré by v budúcnosti mohlo zabezpečiť širokopásmové pripojenie k internetu aj v najodľahlejších kútoch EÚ. Vážená pani komisárka, verím, že Komisia bude dozerať na čo najefektívnejšie využitie týchto "digitálnych dividend" v záujme každého spotrebiteľa.
<SPEAKER ID="304" NAME="Stavros Lambrinidis" AFFILIATION="PSE">
(EL) Vážená pani predsedajúca, dámy a páni, žijeme vo svete, v ktorom všetci, vlády, súkromné spoločnosti a aj kriminálnici hľadajú najlepší možný spôsob prístupu k našim elektronickým údajom spôsobom, ktorý je najmenej obmedzený.
<P>
Z toho dôvodu, každá zmena smernice o súkromí a elektronických komunikáciách musí spĺňať presne to, čo vyjadruje jej názov: zabezpečovať najväčšiu možnú ochranu našich osobných údajov a súkromného života.
<P>
Som preto proti každému pokusu o oslabenie definície v súvislosti s akýmikoľvek osobnými údajmi týkajúcimi sa európskych občanov, pretože vzhľadom na to, že sú osobné, sú chránené zákonom. Požadované výnimky, najmä v prípade IP adries, sú nepriamo v rozpore s platnou európskou legislatívou.
<P>
Okrem toho si nemyslím, že poskytovateľom internetových služieb by malo byť umožnené, aby sami posudzovali, ktoré porušenia ich bezpečnosti ich siete poškodzujú jej užívateľov a ktoré nie. Nemali by sami rozhodovať o tom, kedy informovať užívateľov a orgány o očividných aktoch zanedbania.
<P>
Rešpektujem úlohu a prínos súkromných spoločností, ale hospodárskym záujmom internetových gigantov nesmie byť dovolené diktovať zákony, ktoré prijíma Európa s cieľom chrániť základné práva svojich občanov.
<SPEAKER ID="306" NAME="Ruth Hieronymi" AFFILIATION="PPE-DE">
(DE) Vážená pani predsedajúca, mnohokrát ďakujem všetkým spravodajcom za ich úsilie, ktoré bolo naozaj na vynikajúcej úrovni. Dovoľte mi však, aby som sa venovala dvom osobitným otázkam. Európska únia je nielen hospodárskym spoločenstvom, ale je tiež zaviazaná podporovať spoločné hodnoty, a preto je ochrana osobných údajov životne dôležitou otázkou. Zároveň však nesmieme vnímať technologický pokrok a ochranu kultúrnych a kreatívnych diel ako ciele, ktoré si navzájom odporujú. Obidva budú v budúcnosti kľúčovými faktormi konkurencieschopnosti. Z toho dôvodu, spolu s mnohými inými poslancami, ktorí dnes oslovili Parlament, s vážnosťou žiadam o posilnenie pozície držiteľov práv, inými slovami o posilnenie pozície tých, ktorí chcú, aby boli chránené ich autorské práva. Nikto iný nepotrebuje túto ochranu, inak povedané, zavedenie modelov spolupráce s poskytovateľmi internetových služieb. Krok týmto smerom odzrkadľuje technologickú konvergenciu, ako aj konvergenciu v posilňovaní autorských práv.
<SPEAKER ID="308" NAME="Katerina Batzeli" AFFILIATION="PSE">
(EL) Vážená pani predsedajúca, pani komisárka, pri riadení a prideľovaní rádiového spektra musíme zabezpečiť úplný a účinný prístup všetkých občanov k tomuto verejnému vlastníctvu.
<P>
Návrhy v správach pani Trautmannovej a pani Toiaovej o rádiovom spektre a digitálnej dividende stavajú túto záležitosť od začiatku na pevné základy. Poukazujú predovšetkým na sociálny, kultúrny a demokratický význam a na nové možnosti v rámci digitálnej dividendy, ktoré by sme mali ponúkať európskym občanom.
<P>
Rozprava o digitálnej dividende by sa nemala obmedziť na čiernobielu voľbu medzi komercionalizáciou a sociálnymi výhodami. Plánovať dôležitú stratégiu na národnej úrovni a zároveň umožniť každému členskému štátu, aby stanovil ciele verejného záujmu, plnil a riadil ich, toto sú všetky dosiahnuteľné opatrenia, ktoré môžeme prijať na úrovni Spoločenstva.
<P>
Zdá sa však, že nový prístup, ktorý prijala Komisia v rámci väčšej harmonizácie na úrovni EÚ v súvislosti so spôsobom prideľovania rádiového spektra na základe spoločných administratívnych kritérií, akým je zásada neutrality služieb a rozšírenie zásady všeobecnej licencie, prehliada verejný charakter rádiového spektra a zvýhodňuje komerčný aspekt.
<P>
Z toho dôvodu sa domnievam, že musíme nesúhlasiť a musíme pokračovať v reakciách na návrhy predložené našimi spravodajcami.
<SPEAKER ID="310" NAME="Dumitru Oprea" AFFILIATION="PPE-DE">
(RO) Vďaka správe, o ktorej rokujeme, máme príležitosť podnietiť, prostredníctvom najlepšieho možného využitia digitálnej dividendy, širšie využívanie širokopásmových technológií vo vidieckych, izolovaných a znevýhodnených regiónoch vzhľadom na to, že stále existuje mnoho miest, na ktorých digitálne technológie úplne chýbajú, alebo prístup k digitálnym službám nie je možný z dôvodu nedostatočnej infraštruktúry.
<P>
Podporujem urýchlenie vypracovania národných stratégií týkajúcich sa digitálnej dividendy zo strany členských štátov, ktoré zaostávajú vrátane Rumunska. Tieto členské štáty by mali zaviesť opatrenia navrhnuté s cieľom umožniť rýchlejší a jednoduchší prístup občanov k interoperabilným sociálnym službám, najmä k tým službám, ktoré umožňujú prístup k vzdelaniu, odbornej príprave a systému zdravotnej starostlivosti .
<P>
Upozorňujeme na opatrnosť nevyhnutnú na zabezpečenie najvyššej možnej transparentnosti v súvislosti s opätovným prevodom uvoľnených frekvencií a s investíciami do infraštruktúr ďalšej generácie, aby občania všetkých krajín Európskej únie mali prístup k týmto službám.
<SPEAKER ID="312" NAME="Arlene McCarthy" AFFILIATION="PSE">
Vážená pani predsedajúca, chcem využiť túto príležitosť ako predsedníčka Výboru pre vnútorný trh a ochranu spotrebiteľa (IMCO) a poďakovať pánovi Harbourovi a tieňovým spravodajcom za vypracovanie tejto správy a som presvedčená, že tento Parlament zváži vyvážený a prijateľný návrh o univerzálnych službách.
<P>
Chcem tento Parlament upozorniť na jedno ustanovenie, pozmeňujúci a doplňujúci návrh, ktorý som predložila, a ktorý podporil výbor, s cieľom dosiahnuť, aby zavedenie núdzovej linky pre nezvestné deti, 116000, bolo právne záväzné vo všetkých členských štátoch. Pani komisárka pozná výsledky nedávnej správy v súvislosti s tým, že celých 18 mesiacov po jej zavedení v roku 2007 vyhradilo túto núdzovú linku pre nezvestné deti iba sedem členských štátov. Prístup na základe dobrovoľnosti zjavne nefunguje. Každý rok zmizne v celej Európe približne 130 000 detí.
<P>
Tieto štatistické údaje ukazujú, že to je oblasť, v ktorej Európa môže pomôcť, musí konať a musí identifikovať, vystopovať a znovu nájsť nezvestné deti. Vyzývam preto Európsku komisiu a členské štáty, aby podporili toto ustanovenie, urýchlili zavedenie núdzovej linky pre nezvestné deti a významne podporili európske úsilie o systém varovania s názvom Amber Alert pre nezvestné deti v celej EÚ.
<SPEAKER ID="314" NAME="Pierre Pribetich" AFFILIATION="PSE">
(FR) Vážená pani predsedajúca, rád by som pochválil pani Trautmannovú, pani del Castillovú, pani Toiaovú a pána Harboura za dobre vykonanú prácu.
<P>
Ako využijeme všetky výhody digitálnej dividendy? O to ide. Digitálne vysielanie uvoľňuje a bude uvoľňovať frekvencie. Zámerne používam prítomný a budúci čas slovesa "uvoľňovať", aby som zdôraznil skutočnosť, že táto zmena nenastane hneď, lusknutím prstov. Zdá sa, že na toto mnoho hráčov pri diskusii o tejto záležitosti zabudlo. Okrem toho, výška investícií pravdepodobne vystraší mnoho investorov predtým, než vôbec začnú premýšľať nad opätovným získaním zázračnej výhry vo výške 250 miliárd EUR. Tieto obmedzenia sa preto musia stať súčasťou našich politík.
<P>
Rád by som využil tento pomerne krátky rečnícky čas na zdôraznenie naliehavej potreby vytvoriť európsku frekvenčnú politiku, v ktorej bude Parlament zohrávať hlavnú úlohu. Vzhľadom na to si bude musieť uvedomovať obmedzenia vyplývajúce z fyzikálnych vlastností šírenia elektromagnetických vĺn, bude musieť dbať na nevyhnutnosť riadenia frekvenčného spektra a venovať náležitú pozornosť úlohe, ktorú budú zohrávať orgány pre normalizáciu v rámci primeraného využitia tohto vzácneho zdroja a zároveň bude stále zohľadňovať všeobecný záujem európskych občanov.
<P>
Rád by som tiež pripomenul pani komisárke, že vytvorenie sietí s optickými vláknami, aby som parafrázoval Jeana Cocteaua, si určite vyžaduje veľkolepé vyhlásenia o láske, ale potrebuje tiež hmatateľné dôkazy lásky spolu s financovaním zo strany Európy zahrnutým v rozpočte s cieľom uskutočniť toto financovanie, vybudovať tieto širokopásmové siete a zabrániť vzniku digitálnej priepasti.
<SPEAKER ID="316" NAME="Luc Chatel">
úradujúci predseda Rady. - (FR) Vážená pani predsedajúca, na konci tejto rozpravy by som rád začal poďakovaním vám, dámy a páni. Zistil som, že vaša zanietenosť a oddanosť tejto záležitosti vyzdvihuje dôležitosť otázky telekomunikácií v súčasných európskych rozpravách. V dnešnej Európe nám ide o hospodársky strategické oblasti, ktoré majú pre našich spoluobčanov význam. Oblasť telekomunikácií jasne naznačuje hlavnú výzvu strategického významu, poukázali ste na jej prípadné dôsledky pre európsky rast, ale zároveň sa týka otázok, ktoré ovplyvňujú každodenný život našich občanov. Toto je presne ten druh oblasti, ktorú Európa potrebuje. Je to napokon oblasť telekomunikácií, ktorá dala Európe do určitej miery ľudskú tvár.
<P>
Rád by som vyzdvihol veľmi široký konsenzus, ktorý som pozoroval počas tejto rozpravy medzi Parlamentom a Radou, predovšetkým v súvislosti so zlepšením riadenia spektra, zdokonalením ochrany spotrebiteľa a obmedzením využitia oddelenia funkcií s cieľom zabrániť jeho rozšíreniu. Táto otázka bola nastolená niekoľkokrát. Upozorňujem však, že naše inštitúcie budú musieť pokračovať vo svojom úsilí, aby dosiahli kompromis vo viacerých otázkach. Mám samozrejme na mysli zavedenie práva Komisie vetovať nápravné opatrenia a tiež právnu formu a financovanie alternatívnej možnosti Európskeho regulačného orgánu, keďže sa zdá, že jeho úlohu a poslanie zdieľa Parlament a Rada.
<P>
Rád by som sa v krátkosti vrátil k trom otázkam. Prvá sa týka presne tejto otázky, akým spôsobom bude tento nový orgán, o ktorom rozprávalo niekoľko rečníkov, financovaný. Ako určite viete, dámy a páni, členské štáty ešte neprijali jasné stanovisko v tejto záležitosti a je zbytočné hovoriť, že spôsob financovania bude závisieť predovšetkým od právnej formy a poslania tohto orgánu. Ako viete, spomínal som to predtým, väčšina členských štátov má stále nejaké výhrady k plánu vytvorenia dodatočného orgánu. Rada preto bude musieť nájsť rovnováhu medzi rôznymi možnosťami uvedenými dnes popoludní.
<P>
Pokiaľ ide o siete budúcej generácie, ďalšiu nastolenú otázku, domnievam sa, že ako to celkom správne zdôraznila pani Trautmannová, aby sme podporili nové siete, siete budúcej generácie, prvotným záujmom je pokračovať v budovaní infraštruktúry, ktorá poskytuje podnet pre investorov a povzbudzuje rozdelenie rizika medzi rôznymi prevádzkovateľmi. Ako viete, v Rade už v súčasnosti prebiehajú diskusie o tejto otázke. Vyvstáva však naliehavá potreba zaoberať sa týmito otázkami, ktoré si vyžadujú ďalšie kroky a väčšie množstvo krátkodobých opatrení. Ako viete, Komisia zverejnila návrh odporúčania k tejto otázke. Možno by sa pani komisárka mohla k tomu podrobnejšie vyjadriť.
<P>
Tretia otázka, ktorej som sa chcel venovať a ktorú tiež spomínali niekoľkí rečníci, spočíva samozrejme v ochrane osobných údajov a, všeobecne povedané, v otázkach súvisiacich viac s obsahom, než s kanálom využívaným na prenos obsahu. Pán Éric Besson sa už k tejto téme čiastočne vyjadril. Som presvedčený, že cieľom francúzskeho predsedníctva nie je postaviť jednu otázku voči inej otázke, alebo zaviesť osobitný model. Ocenil som však poznámky niekoľkých rečníkov, ktorí vystúpili dnes popoludní a povedali, že kým nepochybne budujeme toto hospodárske odvetvie budúcnosti, tento budúci zdroj rastu v prospech európskeho hospodárstva, musíme tak urobiť aj v prípade kultúry a umožniť kultúre a kultúrnym subjektom, aby zvýšili svoju prítomnosť v globálnej aréne. Preto si nemyslím, že môžeme oddeľovať tieto dve oblasti, hoci si uvedomujem, že iné zainteresované skupiny tiež vedú dôležité rozpravy o tejto téme. Nesmieme zabúdať, že každé úsilie o modernizáciu tejto infraštruktúry musí byť zamerané aj na podporu šírenia nášho obsahu a ochranu autorských práv s cieľom zachovať v Európskej únii kreatívny proces.
<P>
Vážená pani predsedajúca, pani komisárka, dámy a páni, týmto uzatváram poznámky, ktoré som chcel na záver tejto rozpravy povedať.
<SPEAKER ID="318" NAME="Viviane Reding">
členka Komisie. - (FR) Vážená pani predsedajúca, čo chceme dosiahnuť? Chceme zabezpečiť, aby všetci občania, bez ohľadu na to, kde žijú alebo kam cestujú, využívali rýchly prístup k rozmanitým a bezpečným službám, ktoré si môžu dovoliť. Chceme, aby všetci občania mali prístup k bohatstvu obsahu, ktorý je odrazom európskej kultúrnej rôznorodosti.
<P>
Chceme, aby strategicky významné spoločnosti prispievali k hospodárskemu rastu a vytváraniu pracovných miest rozvojom novej infraštruktúry a rôznorodého obsahu. Chceme dosiahnuť vytvorenie slobodného jednotného trhu, ktorý by umožňoval európskemu kontinentu kráčať v popredí v súvislosti s pripojením, komunikáciami a novými technológiami. Na druhej strane tiež dúfame, že Európa bude zohrávať vedúcu úlohu pri ochrane práv spotrebiteľov a súkromia občanov. Toto všetko chceme dosiahnuť a domnievam sa, že mnoho rôznorodých názorov vyjadrených v tomto Parlamente je v súlade s týmito skutočnosťami a vyžaduje si prijatie vyvážených rozhodnutí s cieľom umožniť dosiahnuť konsenzus.
<P>
Nič z toho by sme samozrejme nemohli dosiahnuť bez práce spravodajcov. Rada by som ocenila ich úsilie, pretože v mnohých prípadoch sa im podarilo dosiahnuť kvadratúru kruhu. Naši spravodajcovia, ale aj výbory Parlamentu a koordinátori dosiahli tento pozoruhodný úspech.
<P>
V nasledujúcich týždňoch sa musíme všetci, Komisia, Rada alebo Parlament, pokúsiť uskutočniť tento projekt, ktorý môže posunúť náš kontinent smerom dopredu a dosiahnuť konsenzus medzi Radou a Európskym parlamentom. Čo sa týka mojej osoby a mojich kolegov v Komisii, budeme zohrávať úlohu čestných sprostredkovateľov, aby sme tento cieľ dosiahli.
<SPEAKER ID="320" NAME="Catherine Trautmann">
spravodajkyňa. - (FR) Vážená pani predsedajúca, na konci tejto rozpravy by som rada poďakovala Rade a pani komisárke za pozorné vypočutie toho, čo sme museli povedať. Umožnilo im to uvedomiť si, že v Parlamente sme v súvislosti s telekomunikačným balíkom dosiahli pomerne značný konsenzus a jednotný postoj vo veľkom množstve otázok.
<P>
V našom každodennom živote nemôže byť nič bežnejšie než mobilný telefón, televízny prijímač alebo možnosť komunikovať. Jednotným európskym aktom sa zaviedla mobilita osôb a tovaru ako základné právo, základná sloboda. V súlade s predchádzajúcim vyjadrením pána Paasilinnu, možnosť komunikovať je tiež základným právom a spôsobom, ako dať Európe dušu a zachovať jej existenciu a vzájomný kontakt jej občanov. Úspech telekomunikačného balíka musí preto byť nevyhnutným cieľom.
<P>
Z toho dôvodu vyzývam Radu, aby nepostupovala s cieľom dosiahnuť kompromis, alebo aby nepristupovala ku kompromisu, ktorý by mohol destabilizovať rôzne body, v súvislosti s ktorými sa nám podarilo dosiahnuť dohodu. Medzi nami, s pomocou mojich kolegov, pána Malcolma Harboura, pani Pilar del Castillovej, pána Alexandra Alvara a iných - nie je možné ich uviesť všetkých - domnievame sa, že vďaka zdravému rozumu a spoločnému odhodlaniu sme už dosiahli značnú časť dohody.
<P>
Pokiaľ ide o reakciu na predchádzajúce poznámky pána Tourbona určené mne, rada by som tiež povedala, že nie je možné ma kritizovať za to, že nechcem zohľadniť nevyhnutnosť podpory kreatívneho procesu v Európe. Domnievam sa, že kreatívny proces je silný hnací motor inovácie, pokiaľ ide o rôznorodosť aj duševnú hodnotu, ktorú prináša, a tie sú v dnešných dňoch a v súčasnej dobe jednoznačne rozhodujúce.
<P>
Musíme však vziať do úvahy aj slobodu, ktorú musíme zaručiť v našich zneniach našich textov. Prijali sme mimoriadne dôležité texty o ochrane osobných údajov a sme jediní, ktorí k tomuto kroku v súčasnosti vo svete pristúpili. Musíme zosúladiť tieto dva aspekty. Nie je medzi nimi žiadny rozpor: cieľ je rovnaký, chrániť slobodu kreativity a slobodu každého jedinca. Mali by sme ďalej pracovať v tomto duchu a zlepšiť naše návrhy.
<SPEAKER ID="322" NAME="Pilar del Castillo Vera">
spravodajkyňa. - (ES) Vážená pani predsedajúca, rada by som v tomto záverečnom prejave poďakovala Rade za porozumenie, ktoré bolo dnes opäť zrejmé. Veľmi by som tiež chcela poďakovať Komisii, najmä pani komisárke, za informovanosť, ktorú stále preukazuje v rámci toho, čo by som nazvala neúnavnou obhajobou konkurencieschopnejšieho trhu elektronických komunikácií a ochrany spotrebiteľa. Okrem iného by som tiež rada poďakovala všetkým svojim kolegom, ktorí dnes na tomto mieste rovnako, ako počas mnohých dní v minulosti, prejavili mieru pochopenia dôležitosti tohto odvetvia pre európsky hospodársky rast, a tým pre zamestnanosť a prosperitu všetkých európskych občanov.
<P>
Teraz by som však iba chcela požiadať Radu, v tejto poslednej fáze a pred koncom súčasného predsedníctva, aby prisúdila tomuto telekomunikačnému balíku aspoň takú prioritu, ako oblasti energetiky, (viem, že oblasť energetiky je veľmi dôležitá, ale tento balík nie je menej dôležitý),, aby sme mohli ďalej nadviazať na túto vyváženú zhodu, ktorú sme dosiahli, ako to práve uviedla pani Trautmannová.
<P>
Parlament ponúka niekoľko návrhov, ktoré sú podľa môjho názoru vo všeobecnosti pomerne vyvážené a vypracuje uspokojujúci záver pre rokovania s Radou a Komisiou. Veľmi pekne vám ďakujem. V súvislosti s touto otázkou očakávame od predsedníctva veľa.
<SPEAKER ID="324" NAME="Patrizia Toia">
spravodajkyňa. - (IT) Vážená pani predsedajúca, dámy a páni, tiež by som rada poďakovala všetkým tieňovým spravodajcom a upozornila na dva body. Niekto v tomto Parlamente sa vyjadril, že sme zaujali pozitívny prístup v rámci dohôd, ktoré sme dosiahli a dohôd, ktorými sa budeme v budúcnosti zaoberať. Domnievam sa, že to je znak, typický pre celú našu prácu.
<P>
Pozitívny prístup znamená, že sme reálne zhodnotili záujmy, o ktoré ide, hodnotu priemyselných odvetví, úsilie zamestnancov v tomto odvetví, a tým sme zhodnotili jeho význam v rámci európskeho hospodárstva ako celku, ale zhodnotili sme aj úlohu občana, spotrebiteľa, pričom sme začali s najviac znevýhodnenými skupinami, ktoré pocítia výhody digitalizácie vtedy, ak sa im pri prechode na ňu pomôže. Uvedomujem si, že v niektorých krajinách vrátane Francúzska, prebiehajú v tejto súvislosti informačné a podporné kampane. Ak však po týchto kampaniach nebudú nasledovať ďalšie opatrenia, občania môžu mať ťažkosti.
<P>
Z toho dôvodu sme k tejto záležitosti pristúpili z pozície spotrebiteľa, alebo užívateľa, zhodnotili sme možnosť využívať nové služby, dokonca telekomunikačné služby, ktoré viac vyhovujú novým požiadavkám, potrebám byť lepšie informovaný, viac začlenený do scenára veľkej informačnej siete. Domnievam sa, že ak Európa a trh prijmú tento prístup v súvislosti so spotrebiteľom, potom sa Európa priblíži svojim obyvateľom a myslím, že iniciatíva týkajúca sa cien roamingu vytvorila pozitívny obraz Európy v očiach mnohých občanov a mladých ľudí, ktorí možno v plnej miere nerozumeli úlohe, ktorú mohli zohrávať v osobitných rozhodnutiach ovplyvňujúcich ich život, finančné prostriedky, a teda ich osobný rozpočet.
<P>
Druhý bod sa týka vyváženého prístupu. Domnievam sa, že to je prístup vyvažujúci mnoho záujmov, o ktoré tu ide, dokonca aj konfliktných záujmov, ktoré spomínala pani Trautmannová, a tiež mnoho príslušných odvetví. V tejto chvíli mám na mysli digitálnu dividendu. Vyhlásenie, že existuje priestor pre prevádzkovateľov počnúc audiovizuálnym odvetvím a končiac oblasťou telekomunikácií v kontexte, ktorý sa zohľadnil aj na stretnutí predstaviteľov Výboru pre kultúru a Výboru ITRE myslím znamená, že sme sa snažili prijať vyvážený prístup a dúfajme, že sme boli úspešní.
<P>
Záverom, chcela by som byť svedkom dôsledného európskeho prístupu. Bolo by pre mňa úplne nepochopiteľné, ak by príslušné subsidiárne orgány, nespochybniteľná výkonná moc členských štátov, mali brániť využívaniu pridanej hodnoty, ktorú Európa musí vedieť využívať. Rada by som vyzvala Komisiu a Radu, aby uplatnili túto schopnosť koordinovať, harmonizovať a, podľa môjho názoru, konať ako politickí poradcovia Európy.
<SPEAKER ID="326" NAME="Malcolm Harbour">
spravodajca. - Vážená pani predsedajúca, ocitol som sa v neobvyklej situácii, keď mám posledné slovo v tejto dôležitej rozprave, takže na záver uvediem možno len niekoľko všeobecnejších poznámok.
<P>
V súvislosti so svojou správou by som však najprv chcel poďakovať mnohým kolegom, ktorí prispeli a posilnili odhodlanie nášho výboru prijať a uskutočniť tieto zlepšenia. Rád by som ubezpečil svojich kolegov, že počas nasledujúcich týždňov sa budeme snažiť uskutočniť tieto ďalšie zlepšenia, najmä v oblasti ochrany údajov, v súvislosti s ktorými sme dnes ráno mali veľmi úspešné zasadnutie. Myslím si, že v tejto otázke môžeme dosiahnuť dohodu. Pokiaľ ide o otázku oznamovania prípadov nepovoleného prístupu, možno neprekvapuje, že musíme pokračovať v úsilí, pretože práca, ktorú sme vykonali, bola úplne nová. Úprimne vyzývam Komisiu, ktorá už v tejto oblasti pracovala, aby nám pomohla dokončiť vypracovanie návrhu, pretože v jej pôvodnom návrhu nebola táto oblasť zahrnutá.
<P>
Ďalšia moja poznámka je určená pani Harmsovej, keďže v tejto chvíli je jedinou predstaviteľkou Strany zelených. Bol som úplne ohromený, keď som počul jej kolegu, pána Davida Hammersteina Mintza, s ktorým veľmi dobre vychádzam, že považuje moju správu za nebezpečnú pre neutralitu siete. Strávili sme mnoho času vylepšovaním nového návrhu, aby sme umožnili regulátorom zasiahnuť v prípade narušenia neutrality siete. Potom pán Hammerstein Mintz vstúpi do tohto Parlamentu bez toho, aby mi predtým niečo spomenul a bez predloženia alternatívneho riešenia a povie mi, že moja správa je nebezpečná. Pani Harmsovej by som chcel povedať len to, že ak bude Strana zelených pokračovať v tomto druhu šírenia paniky a démonizovania našej správy, bude nebezpečná pre spotrebiteľov, pretože ohrozí všetky ostatné oblasti. Úprimne ich vyzývam, aby si prisadli k stolu a vyjadrili sa, prečo je naša správa nebezpečná. Uvidíme, či môžeme odstrániť ich obavy. Mnohí z vás zrejme denne dostávajú e-maily. V jednom mi bolo povedané, že táto správa ohrozuje neutralitu siete. Môžem povedať len to, že náš zámer je úplne opačný.
<P>
Na záver by som chcel povedať, že všetci nesieme obrovskú zodpovednosť s cieľom pomôcť francúzskemu predsedníctvu dosiahnuť dohodu. Chcem zdôrazniť tento bod. V reálnom svete je veľa neistoty, medzi ľuďmi, ktorí sú pripravení vložiť do sietí budúcej generácie veľké investície, a ktorí chcú, aby bol tento balík uzavretý čo najskôr. Môžeme tomu pomôcť svojou spoluprácou tak, ako sme to doteraz úspešne robili. Je to naozaj veľká zodpovednosť. Môžem za seba sľúbiť, a viem, že moji kolegovia ma v tejto otázke podporia, že sa budeme zo všetkých síl snažiť spolupracovať s francúzskym predsedníctvom. Rád by som obzvlášť poďakoval pánovi Chatelovi a pánovi Bessonovi za ich hlboké odhodlanie v celom tomto úsilí a za ich skutočnú znalosť danej problematiky. Som presvedčený, že spolu môžeme prácu na tomto balíku dokončiť čo najskôr.
<SPEAKER ID="327" NAME="Predsedajúca">
. - Rozprava sa skončila.
<P>
Hlasovanie sa uskutoční počas nasledujúcej parlamentnej schôdze.
<P>
Písomné vyhlásenia (článok 142)
<SPEAKER ID="803" NAME="Ivo Belet  " AFFILIATION="PPE-DE">
písomne. - (NL) Nový telekomunikačný zákon, o ktorom dnes rokujeme, má ďalekosiahle dôsledky pre nás všetkých, užívateľov internetu a telekomunikačných služieb.
<P>
Naše súkromie na internete má byť chránené lepšie. Osobné informácie uložené v počítači, alebo zaslané na internet (aj vrátane nášho používateľského profilu v prehliadači!) nemožno využiť (zneužiť) bez nášho predchádzajúceho výslovného súhlasu.
<P>
Odvetvie, ktoré sa zaoberá prenosom obsahu (najmä hudobný a filmový priemysel) a prevádzkovatelia telekomunikačných služieb sú nabádaní k spolupráci s cieľom riešiť tento problém pirátstva (nezákonného sťahovania obsahu.) Pre spotrebiteľov je dôležité, aby boli dobre informovaní o tom, čo môžu a čo nemôžu na internete vykonávať, ale prístup na internet im nesmie byť za žiadnych okolností odmietnutý.
<P>
Pre ľudí bude jednoduchšie, ak si telefónne číslo pri zmene operátora prenesú. Prenos by nemal to trvať dlhšie než jeden deň, v súlade s opatreniami brániacimi zneužitiu čísla.
<P>
Veríme, že v tejto otázke dosiahneme dohodu rýchlo, a že predplatitelia budú môcť využívať výhody týchto zlepšení čo najskôr.
<SPEAKER ID="802" NAME="Bairbre de Brún  " AFFILIATION="GUE/NGL">
písomne. - (GA) V dnešnom vysoko prepojenom, globalizovanom svete by osobné súkromie a ochrana údajov mali byť prioritami nás všetkých. V otázke súkromia by sme nemali ustupovať, ako k tomu došlo v správe pána Harboura. Nie je náplňou práce národného alebo európskeho orgánu, aby neodbytným spôsobom monitoroval to, ako ľudia využívajú internet.
<P>
Európsky parlament musí konať, aby zmiernil niektoré regresívnejšie prvky tejto smernice. Prepojenie, ktoré je medzi spoločnosťami a štátnymi orgánmi na jednej strane a ľuďmi, ktorí používajú internet na súkromné účely na strane druhej, by sa pomocou tejto smernice mohlo zvýšiť. Ochranu práv duševného vlastníctva nemožno využívať ako zámienku s cieľom umožniť nezodpovedným orgánom prístup k osobným a súkromným údajom.
<SPEAKER ID="801" NAME="András Gyürk  " AFFILIATION="PPE-DE">
písomne. - (HU) Schválenie legislatívneho balíka, o ktorom dnes rokujeme, je dôležitým krokom smerom k tomu, aby sme umožnili začať využívanie širokopásmových komunikačných technológií. V prípade týchto technológií je dôležité, aby sa rozšírili, aby sa Európa, v súlade s našimi zámermi, naozaj stala jedným z najkonkurencieschopnejších regiónov. V súčasnosti iba musíme vynaložiť zvýšené úsilie a prijať účinné nariadenie týkajúce sa telekomunikácií, pretože rozvoj tohto odvetvia môže významne prispieť k zvyšovaniu zamestnanosti.
<P>
Otvorenie telekomunikačného trhu sa zrýchlilo od druhej polovice deväťdesiatych rokov, pričom sa značne zlepšila úroveň služieb. Domnievame sa však, že je stále potrebné vykonať významnú časť práce v oblastiach posilnenia hospodárskej súťaže a následného zníženia spotrebiteľských cien. Okrem toho, z dôvodu naliehavosti zavedenia nových technológií je potrebné preskúmať platné legislatívne predpisy.
<P>
Za veľmi priaznivé považujeme to, že základným pilierom nového rámcového nariadenia je preskúmanie postupov prideľovania frekvencií až do súčasnosti. Podľa nášho názoru musí v tejto oblasti v záujme rastúcej konkurencieschopnosti prevládnuť zásada technologickej neutrality. Dôležitým výsledkom je aj to, že v budúcnosti sa vytvorí nový rámec aj pre spoluprácu národných regulačných orgánov.
<P>
Mali by sme uvítať skutočnosť, že nové nariadenie má aj legislatívny účinok na ochranu spotrebiteľa, ktorý nie je v žiadnom prípade zanedbateľný. Vytvára transparentnejšie podmienky stanovenia cien a posilňuje slobodu zmeniť poskytovateľa služieb. Domnievame sa, že dôležitosť rámcového nariadenia, ktoré má byť prijaté, spočíva v tom, že zvýši hospodársku súťaž a pritom sa neprehliadne náležitá úroveň ochrany spotrebiteľa.
