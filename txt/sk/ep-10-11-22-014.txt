<CHAPTER ID="014">
Spoločný systém dane z pridanej hodnoty, pokiaľ ide o trvanie povinnosti uplatňovať minimálnu štandardnú sadzbu (rozprava) 
<SPEAKER ID="075" NAME="Predsedajúca">
Ďalším bodom programu je správa, ktorú predložil pán Casa v mene Výboru pre hospodárske a menové veci o návrhu smernice Rady, ktorou sa mení a dopĺňa smernica 2006/112/ES o spoločnom systéme dane z pridanej hodnoty, pokiaľ ide o trvanie povinnosti uplatňovať minimálnu štandardnú sadzbu - C7-0173/2010 -.
<SPEAKER ID="076" NAME="David Casa" LANGUAGE="MT">
Vážená pani predsedajúca, v prvom rade by som chcel Parlament upozorniť na to, že vo Výbore pre hospodárske a menové veci v tejto chvíli prebieha dôležité hlasovanie, a preto chcem ospravedlniť viacerých poslancov, ktorí tu dnes nie sú prítomní, keďže meškáme a hlasovanie sa len začalo.
<P>
Ako pani predsedajúca správne uviedla, správa, ktorú som predložil, má mimoriadny význam, pretože sa týka systému DPH, ktorý sa snažíme zmeniť a doplniť. Vieme, že rokovania s cieľom zmeniť stály systém DPH trvajú už dlhší čas, pritom však nedosiahli žiadny významný pokrok. Platnosť prechodného systému, ktorý sa využíva od roku 1993, sa neustále predlžuje a všetci vieme, že táto situácia nie je udržateľná a že musíme nájsť trvalejšie riešenie.
<P>
Pokiaľ ide o vnútorný trh, súčasný prechodný systém neprináša očakávané výsledky. Tento systém znižuje efektívnosť podnikov a tiež obmedzuje ich cezhraničnú pôsobnosť. Znepokojuje nás aj to, že tento systém vedie k rôznym podvodom, ako sú kolotočové podvody, o ktorých sme v tomto Parlamente nedávno hovorili. To má mimoriadne negatívny vplyv na príjmy členských štátov. Nebude jednoduché nájsť správne riešenie. Toto riešenie bude možné prijať až po dôkladnej diskusii a dlhých konzultačných obdobiach.
<P>
Všetci vieme, že Komisia sa nedávno zaviazala vypracovať v blízkej budúcnosti zelenú knihu s cieľom iniciovať diskusiu o tejto problematike. Správa, ktorú predkladám, vyzýva Komisiu, aby zabezpečila, že tento proces bude účinný a že urobíme všetko pre to, aby sme zabezpečili, že nový systém, po prvé, zlepší účinnosť vnútorného trhu, po druhé, zníži záťaž vo vzťahu k podnikateľskému sektoru a, po tretie, bude čo najúčinnejšie bojovať proti podvodom.
<P>
Táto správa, ktorú už, ako vieme, schválil Výbor pre hospodárske a menové veci, tiež vyzýva Komisiu, aby do roku 2013 zabezpečila zverejnenie konkrétnych návrhov. Dovoľte mi na záver zdôrazniť ešte jednu vec: nehovorím, že systém sa musí schváliť a zaviesť do roku 2013. Hovorím, že do roku 2013 sa musia zverejniť návrhy.
<P>
Bol by som však rád a verím, že poslanci tohto Parlamentu majú rovnaký názor, keby sa tento nový systém začal uplatňovať ešte v tomto funkčnom období, aby sme platnosť súčasného prechodného systému nemuseli opäť predlžovať. Kým schválime zavedenie nového systému, očakávame bezodkladné prijatie konkrétnych opatrení zaoberajúcich sa týmito novými návrhmi.
<P>
Chcel by som poďakovať svojim kolegom, najmä tieňovým spravodajcom, za túto správu a dúfam, že o tejto téme sa budú viesť živé diskusie, ktorých výsledkom bude prijatie okamžitého riešenia.
<SPEAKER ID="078" NAME="Algirdas Šemeta">
člen Komisie. - Vážený pán predsedajúci, chcel by som poďakovať Parlamentu, a najmä spravodajcovi Davidovi Casovi, za konštruktívnu a pohotovú správu o návrhu Komisie na predĺženie platnosti súčasných pravidiel týkajúcich sa minimálnej štandardnej sadzby DPH o päť rokov. Tento návrh je jednoduchý a nie je sporný.
<P>
Rýchle stanovisko Európskeho parlamentu k návrhu Komisie umožní Rade prijať návrh do konca roka - ešte pred skončením platnosti súčasných pravidiel. O návrhu sa už diskutovalo v pracovnej skupine Rady. Urýchlenému schváleniu zrejme nič nestojí v ceste.
<P>
Ako uviedol David Casa, návrh Komisie zabezpečí podnikom potrebnú právnu istotu a umožní ďalšie posúdenie primeranej výšky štandardnej sadzby DPH na úrovni EÚ.
<P>
Komisia čoskoro otvorí širokú diskusiu o budúcnosti DPH s cieľom posúdiť a odstrániť mnohé nedostatky v systéme DPH v EÚ, akými sú zložitosť, neprimeraná administratívna záťaž pre podniky a podvody.
<P>
Do konca roka navrhnem kolegom komisárom zverejniť zelenú knihu o preskúmaní súčasného systému a o vhodnejších riešeniach do budúcnosti. Teším sa na reakcie týkajúce sa problematiky, akou je vytvorenie jednoduchšieho, silnejšieho a modernejšieho systému DPH, návrhy riešení, ako znížiť výber a náklady podnikov, najmä malých a stredných podnikov (MSP), na dosiahnutie súladu s predpismi a zároveň obmedziť podvody a poskytnúť členským štátom flexibilitu. Na základe zistených výsledkov Komisia koncom roka 2011 stanoví vo svojom oznámení budúcu politiku v oblasti DPH.
<P>
Predložené pozmeňujúce a doplňujúce návrhy jasne dokazujú záujem Parlamentu zapojiť sa do diskusie o budúcej stratégii DPH. Vítam tento prejav záujmu a dúfam, že o tejto dôležitej problematike budeme neskôr viesť plodnú diskusiu. Podľa môjho názoru však tieto pozmeňujúce a doplňujúce návrhy presahujú rámec návrhu, o ktorom dnes diskutujeme, pretože tento návrh sa zameriava na predĺženie obdobia, na ktoré sa vzťahuje minimálna štandardná sadzba. Niektoré pozmeňujúce a doplňujúce návrhy navyše predbiehajú diskusiu, ktorú by sme mali viesť na základe zelenej knihy. To platí najmä o pozmeňujúcom a doplňujúcom návrhu, ktorý vyzýva Komisiu na predloženie návrhu o definitívnych pravidlách o sadzbách DPH do roku 2013.
<P>
V tejto chvíli Komisia nemôže prijať záväzný termín predloženia návrhu o sadzbách DPH. Komisia nemôže vedieť, aký bude výsledok konzultácií, ktoré sa budú zaoberať aj inými otázkami, ako sú sadzby DPH. Dúfam, že tieto konzultácie jasne stanovia priority budúcnosti DPH. Plány Komisie v oblasti legislatívnych návrhov budú preto vo veľkej miere závisieť od výsledku týchto konzultácií.
<SPEAKER ID="079" NAME="Sari Essayah" LANGUAGE="FI">
Vážený pán predsedajúci, návrh Komisie sa zameriava na možnosť využívať súčasný systém do roku 2015 a na úsilie obmedziť rozmedzie daňovej sadzby na 10 %. To je veľmi dôležité, pretože inak by v niektorých sektoroch mohlo dôjsť k narušeniu hospodárskej súťaže medzi členskými štátmi.
<P>
V súvislosti s touto parlamentnou správou je najdôležitejšie to, že Komisia bude v krátkom čase iniciovať rozsiahly program konzultácií s cieľom vytvoriť nový systém dane z pridanej hodnoty. Na rozdiel od pána komisára si myslím, že pozmeňujúce a doplňujúce návrhy predložené poslancami sú mimoriadne dôležité, pretože už v tejto fáze chceme vytýčiť smerovanie nového systému DPH. V budúcnosti musíme znížiť administratívnu záťaž spojenú s DPH a vo vzťahu k malým a stredným podnikom musíme DPH čo najviac zjednodušiť, najmä pokiaľ ide o predkladanie hlásení, no zároveň musíme účinne bojovať proti podvodom v oblasti DPH.
<P>
Vo verejnom hospodárstve mnohých európskych krajín v súčasnosti vládne chaos a jedným z navrhovaných riešení je začať zvyšovať sadzby DPH. Tento krok však nijako nepomôže krajinám, v ktorých je bežné vyhýbať sa plateniu DPH. Tu by som chcela spomenúť správu pána Casu, ktorú sme pred chvíľou schválili. Táto správa sa zameriava najmä na možnosti boja proti podvodom v oblasti DPH v súvislosti s tovarom a službami, ktoré majú tendenciu k takémuto zneužívaniu. Dúfam, že Komisia sa týmto problémom začne v budúcnosti skutočne zaoberať.
<SPEAKER ID="080" NAME="George Sabin Cutaş" LANGUAGE="RO">
Vážený pán predsedajúci, ako sa uvádza v návrhu smernice Rady, minimálna sadzba DPH pomohla udržať fungovanie systému na prijateľnej úrovni.
<P>
Myslím si, že by sme mali pouvažovať o vytvorení spoločného regulačného rámca, ktorý by zohľadnil závery vyplývajúce zo skúseností v oblasti rozpočtovej nerovnováhy, na ktorú upozornila finančná kríza. Je potrebné vytvoriť novú európsku stratégiu DPH, zameranú na zníženie byrokracie a daňových prekážok, ktoré obmedzujú podnikanie, najmä pre malé a stredné podniky. Rovnako musíme brať do úvahy potrebu prevencie a boja proti podvodom. Som však presvedčený, že do ukončenia príprav tejto stratégie rozhodnutie predĺžiť prechodné opatrenie o minimálnej sadzbe DPH do 31. decembra 2015 upokojí podnikateľskú komunitu, zabráni vzniku štrukturálnej nerovnováhy v Európskej únii a posilní harmonizáciu daňových právnych predpisov.
<P>
V súvislosti s očakávanou zelenou knihou Komisie o preskúmaní systému DPH by som chcel upozorniť na snahu niektorých vlád, ktoré bojujú s recesiou, zvýšiť sadzbu DPH na 24 - 25 %, ako sa stalo v prípade Rumunska a Maďarska. Spoločný záväzok zachovať maximálnu sadzbu DPH v rozmedzí do 10 % nad hranicou 15 % sme doteraz dodržali. Domnievam sa však, že v tejto súvislosti potrebujeme absolútny zákaz, ktorým zabránime prekročeniu hranice 25 %. Nezabúdajme, že na pozadí týchto štatistík stoja bežní občania, ktorých životnú úroveň stále viac ovplyvňuje politika úsporných opatrení a vysoké dane.
<P>
Na záver by som chcel povedať, že nadmerné dane choré hospodárstvo nevyliečia, iba predĺžia utrpenie.
<SPEAKER ID="081" NAME="Olle Schmidt">
v mene skupiny ALDE. - (SV) Vážený pán predsedajúci, pán komisár, chcel by som veľmi pekne poďakovať pánovi spravodajcovi. V zásade si myslím, že spotrebu by sme nemali regulovať prostredníctvom sadzieb DPH. Pokiaľ však výnimky a znížené sadzby DPH evidentne nenarúšajú voľný trh, rozhodli sme sa rozdiely medzi členskými štátmi EÚ zatiaľ akceptovať. Ako však dobre viete, profesor Monti vo svojej správe o jednotnom trhu uvádza, že súčasné rozdiely môžu mať na jednotný trh aj nepriaznivý vplyv. Preto je dôležité, aby sme presadzovali definitívny systém sadzieb DPH a jasne zdôraznili, že pri preskúmaní smernice o DPH sa treba riadiť skôr stratégiou jednotného trhu ako osobitnými záujmami jednotlivých krajín.
<P>
Je tiež veľmi dôležité, ako povedal pán komisár, aby sme sa zamerali na zníženie administratívnej záťaže, odstránenie daňových prekážok a zlepšenie podnikateľského prostredia, najmä pre malé a stredné podniky, a súčasne vytvorili systém, ktorý bude odolný proti podvodom.
<P>
Dane sú, samozrejme, vo veľkej miere vnútroštátnou záležitosťou, ktorá významne ovplyvňuje národné sebaurčenie. Zároveň je dôležité mať na pamäti, že dobre fungujúci vnútorný trh si bude v porovnaní so súčasnou situáciou zrejme vyžadovať intenzívnejšiu a užšiu spoluprácu, a to aj v záležitostiach týkajúcich sa daňovej problematiky. Preto dúfam, že Komisia - a pán komisár - preukážu v nadchádzajúcich návrhoch odvahu bojovať s týmito problémami a že tieto návrhy budú napriek nesúhlasu na národnej úrovni skutočným východiskovým bodom pre dobre fungujúci vnútorný trh. Zložité problémy si v zložitých časoch vyžadujú podrobnú analýzu.
<SPEAKER ID="082" NAME="Jaroslav Paška" AFFILIATION="EFD">
(SK) V predloženom návrhu Komisia navrhuje uplatniť minimálnu štandardnú sadzbu DPH vo výške 15 % ďalších 15 rokov do roku 2015. Aj keď rozumiem argumentom Komisie, že touto smernicou chce zabezpečiť podnikom právnu istotu, myslím si, že na analýze dane z pridanej hodnoty je treba veľmi intenzívne pracovať. Ako dôvod vidím v tom, že mnohé podniky a mnohé prípady daňových únikov pri cezhraničnom obchode ukazujú, že systém dane z pridanej hodnoty je v Európe veľmi zle organizovaný.
<P>
Nie je to len problém samotnej sadzby, je to problém pravidiel, ktoré sa uplatňujú na vnútornom trhu a v medzištátnom obchode, ktorý umožňuje tieto podvody v mnohých prípadoch dosť legitímne realizovať. Takže: chcel by som podporiť svojim vystúpením a myslím, že je to aj v záujme našich ekonómov a podnikateľov, aby celý systém dane z pridanej hodnoty bol preskúmaný. Termín do roku 2013 považujem za celkom reálny a proste, aby sme posunuli tento problém nie na riešenie sadzieb, ale na riešenie pravidiel.
<SPEAKER ID="083" NAME="Andrew Henry William Brons" AFFILIATION="NI">
Vážený pán predsedajúci, dane sú v lepšom prípade nutné zlo a vždy by mali odrážať potrebu výdavkov. Ak sa daňová sadzba stanoví skôr, ako sa rozhodne o potrebe výdavkov, je to návod, ako vziať ľuďom peniaze a až potom rozhodovať o tom, na čo sa tieto peniaze použijú. Je to návod na rozhadzovanie peňazí.
<P>
Harmonizácia sadzieb DPH s cieľom stanoviť spoločnú štandardnú a spoločnú zníženú sadzbu, ako navrhovala Komisia už v roku 1993, by ešte viac oslabila právomoci členských štátov. Výber daní je jedným z charakteristických znakov suverénneho štátu. Harmonizácia sadzieb však bude aj ďalším krokom smerom k suverénnemu štátu a Európska únia a členské štáty budú len jej bezmocnými doplnkami. Boj proti podvodom a zníženie záťaže vo vzťahu k MSP sú len zastieracím manévrom. Harmonizácia DPH sa týka centralizácie a konsolidácie moci EÚ.
<SPEAKER ID="084" NAME="Elena Băsescu" AFFILIATION="PPE">
(RO) Vážený pán predsedajúci, cieľom novej stratégie DPH musí byť zníženie administratívnej záťaže, odstránenie daňových prekážok a zlepšenie podnikateľského prostredia najmä pre MSP. Pokiaľ ide o rozvoj vnútorného trhu, existuje tu značná nerovnováha. Preto sú európske podniky v nevýhode. Okrem toho má systém DPH v podobe, v akej je navrhnutý a uplatňovaný členskými štátmi, nedostatky, ktoré podvodníci využívajú vo svoj prospech.
<P>
Chcela by som Komisiu vyzvať, aby predložila výsledky svojich analýz. Komisia bude musieť dohodnúť konzultácie o novej stratégii DPH so všetkými zainteresovanými stranami. Z tohto hľadiska sa bude treba zaoberať spoločnými aspektmi, akými sú znížené sadzby DPH, odchýlky od systému, možnosť stanoviť maximálnu sadzbu a v neposlednom rade zaviesť zdaňovanie dodávok vnútri EÚ.
<SPEAKER ID="085" NAME="Algirdas Šemeta">
člen Komisie. - Vážený pán predsedajúci, chcel by som vám poďakovať za pripomienky a názory, ktoré ste vyjadrili počas tejto rozpravy. Som veľmi rád, že Európsky parlament a Komisia majú rovnaký názor na potrebu prehodnotiť súčasný systém DPH.
<P>
Ako som spomenul v úvode, vítam stanoviská uvedené v pozmeňujúcich a doplňujúcich návrhoch o budúcnosti DPH. Napriek tomu sa Komisia domnieva, že tento technický návrh sa týka iba pravidelného predĺženia obdobia uplatňovania minimálnej úrovne štandardnej sadzby DPH.
<P>
Výsledok konzultácií o novej stratégii DPH sa spomína iba ako zdôvodnenie, prečo je predčasné stanoviť stálu výšku štandardnej sadzby. Z tohto hľadiska a v tejto etape preto nie je potrebné hovoriť o cieľoch a rámci novej stratégie DPH.
<P>
Zopakujem tiež, že Komisia dnes nemôže prijať záväzný termín predloženia budúceho legislatívneho návrhu o sadzbách. Najskôr sa musí uskutočniť diskusia o budúcnosti DPH, ktorá dá Komisii jasnú predstavu o prioritách. Komisia sa pri plánovaní budúceho legislatívneho návrhu bude riadiť výsledkom týchto konzultácií.
<P>
V súčasnosti dokončujeme zelenú knihu a v nadchádzajúcich týždňoch pripravíme dôležité otázky do diskusie pre všetkých zainteresovaných: širokú verejnosť, poslancov Európskeho parlamentu, zainteresované strany a členské štáty. Predložené otázky sa budú jednoznačne týkať tém, ktoré zazneli počas dnešnej rozpravy.
<P>
Teším sa na plodnú diskusiu počas nadchádzajúcich mesiacov, ktorá Komisii umožní do budúcnosti vypracovať omnoho lepšiu stratégiu DPH.
<SPEAKER ID="086" NAME="David Casa" LANGUAGE="MT">
Vážený pán predsedajúci, som skutočne rád, že pán komisár chápe našu výzvu na bezodkladné vypracovanie zelenej knihy v úsilí rozprúdiť podrobnejšiu diskusiu o návrhoch Komisie. Ako spomenuli kolegovia poslanci v tomto Parlamente, systém musíme urýchlene zbaviť podvodov všetkého druhu a pomôcť podnikateľskému sektoru v maximálnej miere odstrániť prekážky, ktoré vytvára súčasný systém. Chceme tiež účinnejší vnútorný trh.
<P>
Dnes sme nehovorili o tom, aké riešenia treba prijať. Žiadame Komisiu, aby bezodkladne predložila návrhy a pomohla iniciovať korektnú diskusiu o novom systéme, čo nám umožní urýchlene zlepšiť súčasný stav. Viem, že cieľom tejto správy je v podstate predĺžiť časový rámec. Chcel by som však Komisii pripomenúť, že nástojčivo očakávame urýchlené predloženie návrhov, ktoré nám následne umožnia vymeniť si názory a napokon zaručia spravodlivejší systém pre všetkých.
<SPEAKER ID="087" NAME="Predsedajúci">
Rozprava sa skončila.
<P>
Hlasovanie sa uskutoční zajtra o 11.30 hod.
<P>
Písomné vyhlásenia (článok 149)
<SPEAKER ID="998" NAME="Franz Obermayr" LANGUAGE="DE">
Pre väčšinu členských štátov EÚ a tretích krajín s medzinárodne prepojenými trhmi predstavuje DPH (alebo daň z obratu) jeden z hlavných zdrojov financovania štátu. Daň z obratu má preto minimálne taký význam ako priame dane. Predĺženie platnosti minimálnej štandardnej sadzby vo výške 15 % o ďalších 5 rokov pomôže zlepšiť hospodársku súťaž na vnútornom trhu a poskytne firmám právnu istotu. Pokiaľ ide o znížené sadzby DPH v EÚ, v prípade znížených sadzieb DPH na vybrané služby, akými sú opravy, kaderníctva alebo salóny krásy, musí Komisia postupovať opatrne, aby nenarušila hospodársku súťaž. Takéto formy daňových úľav majú negatívny vplyv napríklad na rakúske malé podniky, ktoré nie sú schopné konkurovať slovenským alebo maďarským poskytovateľom služieb. Riešenie tohto problému je takéto: ÁNO cielenej podpore MSP, a to aj vo forme nižšej dane z obratu, ALE bez narúšania hospodárskej súťaže medzi členskými štátmi.
