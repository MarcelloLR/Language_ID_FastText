<CHAPTER ID="013">
Mandát Medzinárodného trestného tribunálu pre bývalú Juhosláviu (rozprava) 
<SPEAKER ID="385" NAME="Predsedajúca">
Ďalším bodom programu je rozprava o správe pani Neytsovej-Uyttebroeckovej v mene Výboru pre zahraničné veci o návrhu na odporúčanie Európskeho parlamentu Rade o mandáte Medzinárodného trestného tribunálu pre bývalú Juhosláviu.
<SPEAKER ID="386" NAME="Annemie Neyts-Uyttebroeck">
spravodajkyňa. - (NL) Vážená pani predsedajúca, pán komisár, úradujúci predseda Rady, dámy a páni, od svojho založenia v roku 1993 Medzinárodný trestný tribunál pre bývalú Juhosláviu obžaloval 161 ľudí. Konania proti 116 z nich boli plne uzavreté a zároveň stále prebieha trestné konanie voči niekoľkým z ostatných obžalovaných.
<P>
Konania sa ešte nezačali len v dvoch prípadoch, pričom dvaja hlavní obžalovaní, páni Mladič a Hadžič, sú stále na úteku. Hoci Bezpečnostná rada OSN požiadala tribunál o skončenie jeho aktivít najneskôr do konca roku 2010, ponechala mu určitý priestor na manévrovanie.
<P>
Po pochopiteľne ťažkom začiatku - napokon všetko bolo nové a muselo byť vytvorené priamo na mieste, ako sa aj stalo - sa tribunál stal veľmi rozumným, serióznym a schopným právnym orgánom, ktorý neobmedzuje svoje aktivity len na vykonávanie spravodlivosti, čo mimochodom robí s najväčšou starostlivosťou a čo posilnilo jeho legitimitu. Tribunál navyše vytvoril náležité programy aktívnej pomoci, aby prispel k asimilačným a zmierovacím procesom v krajinách, ktoré vznikli po rozpade bývalej Juhoslávie.
<P>
Tribunál tiež pomáha vzdelávať vnútroštátne právne orgány, ktoré nakoniec musia spracovať leví podiel spisov obsahujúcich informácie o vojnových zločinoch a zločinoch proti ľudskosti. Skutočne nikdy nebolo zámerom tribunálu natrvalo prevziať úlohu vnútroštátnych súdov v celej bývalej Juhoslávii.
<P>
Práve naopak. Sú to predmetné krajiny, ktoré musia zabezpečiť, aby vojnové zločiny a zločiny proti ľudskosti boli trestne stíhané a súdené. Z tohto dôvodu tribunál odovzdal niekoľko spisov vnútroštátnym súdom a zameral sa na najdôležitejšie prípady.
<P>
Tribunál takisto vytvoril konkrétnu stratégiu dokončenia svojej misie v troch etapách, aby splnil požiadavky Bezpečnostnej rady OSN. Tento plán stanovuje dokončenie všetkých súdnych konaní do konca roku 2011 s možnosťou predĺženia do roku 2012. V záujme pripravenia sa na všetky eventuality a predovšetkým v záujme zabezpečenia toho, aby páni Mladič a Hadžič v každom prípade podstúpili rovnaké trestné konanie, bude potrebné vytvoriť efektívny, vysoko kvalifikovaný a dostatočne vybavený mechanizmus, ktorý sa postará o plnenie zvyšných úloh aj po skončení mandátu tribunálu.
<P>
Z týchto všetkých dôvodov by sme chceli požiadať Radu, aby vyzvala Organizáciu Spojených národov, a konkrétne Bezpečnostnú radu, na predĺženie mandátu tribunálu o najmenej dva roky a na dohliadnutie na to, aby po uplynutí tejto lehoty bol stanovený prijímací mechanizmus, ktorý zabezpečí, že archívy budú zachované a sprístupnené.
<P>
V podobnom, ale trochu širšom kontexte by sme chceli požiadať, aby dobré pracovné vzťahy s tribunálom a rozvoj efektívneho súdneho systému, ktorý by sa zaoberal aj zločinmi proti ľudskosti, zostali hodnotiacimi kritériami pre naše vzťahy s krajinami západného Balkánu. Naliehavo žiadame predmetné krajiny, aby pokračovali v spolupráci s tribunálom a poskytovali hlavnému prokurátorovi rozumné odpovede.
<P>
Nakoniec žiadame Komisiu, aby naďalej venovala pozornosť tréningovým programom a iným iniciatívam, ktoré sú zamerané na vzájomný dialóg, spoločné hľadanie pravdy a zmierenie. Samotné vykonávanie spravodlivosti - akokoľvek dobré - nakoniec ešte nevedie k zmiereniu, ktoré je nesmierne potrebné, aby muži a ženy západného Balkánu mohli konečne začať pracovať na svojej budúcnosti.
<SPEAKER ID="387" NAME="Alexandr Vondra">
úradujúci predseda Rady. - Vážená pani predsedajúca, myslím si, že táto rozprava je správne načasovanou rozpravou a že správa pani Neytsovej-Uytterbroeckovej obsahuje množstvo dôležitých odporúčaní. Poskytuje mi príležitosť prediskutovať problematiku, ktorá je ústredná pre našu politiku voči západnému Balkánu.
<P>
Práca Medzinárodného trestného tribunálu pre bývalú Juhosláviu (MTTJ) je zásadným prvkom pre vykonávanie spravodlivosti, pre vyrovnanie sa s minulosťou a napredovanie. Je takisto kľúčovou pre posilnenie princípov právneho štátu v regióne. Tento proces môže byť pomalý a niekedy zložitý, ale MTTJ dosiahol výrazný pokrok. Doteraz ukončil konania proti 116 obvineným s veľmi rozdielnymi rozsudkami. Iba dvaja zo 161 obvinených zostávajú na slobode.
<P>
Keď bol MTTJ v roku 1993 založený, vnútroštátne súdne systémy v bývalej Juhoslávii neboli pripravené zaoberať sa zločinmi takéhoto rozsahu. Napriek tomu bolo jasné, že tieto zločiny bolo potrebné súdiť. Žiadna zmluva, žiadna dohoda, žiadna spoločnosť nie je udržateľná bez spravodlivosti. Našou stratégiou voči tomuto regiónu je prispievať k stabilizácii krajín západného Balkánu a pomáhať im pri realizácii ich perspektívy vstupu do EÚ. Ústredným prvkom tejto politiky je spolupráca s MTTJ. Podporujeme jeho mandát viacerými spôsobmi.
<P>
Po prvé, krajiny západného Balkánu sa zúčastňujú procesu stabilizácie a pridruženia (SAP). Tento proces záleží na dodržiavaní demokratických princípov, zásad právneho štátu, ľudských práv a menšinových práv, základných slobôd a zásad medzinárodného práva a regionálnej spolupráce. Takisto záleží na plnej spolupráci s Medzinárodným trestným tribunálom pre bývalú Juhosláviu. Plnenie podmienok procesu SAP je monitorované prostredníctvom výročných správ o pokroku vypracovaných Komisiou. Nasledujúce správy o pokroku budú zverejnené v októbri 2009.
<P>
Okrem toho sú otázky ľudských práv a právneho štátu, zahŕňajúce posilnenie fungovania, nestrannosti a zodpovednosti súdneho systému a boj proti korupcii a organizovanému zločinu, kľúčovými prioritami Európskeho partnerstva EÚ s krajinami západného Balkánu. Tieto priority sú pravidelne aktualizované.
<P>
Rada navyše prijala dve spoločné pozície zamerané na podporu implementácie mandátu MTTJ prostredníctvom zmrazenia aktív obvinených, ktorí sú na úteku, a prostredníctvom zákazu cestovať uvaleného na osoby napomáhajúce obvineným MTTJ unikať pred spravodlivosťou. Tieto spoločné pozície sú pravidelne rozširované a aktualizované.
<P>
Európska únia bude podporovať prácu MTTJ až kým nebude dokončená. Plne súhlasím, že z dlhodobého hľadiska musí byť odkaz MTTJ zachovaný. Kedykoľvek k tomu príde - a o tom EÚ nerozhoduje - vnútroštátne súdne systémy budú musieť byť pripravené prevziať spisy MTTJ. Toto je jeden z dôvodov prečo je taký dôležitý dôraz, ktorý sme kládli na reformu súdnictva a dobrú správu vecí verejných v rámci procesu SAP.
<P>
Práca mimovládnych organizácií a jednotlivcov ako Centrum pre humanitárne právo v Belehrade a Centrum výskumu a dokumentácie v Sarajeve, ktoré hľadajú pravdu, si takisto zaslúžia našu plnú podporu.
<P>
Dovoľte mi skončiť poďakovaním sa tomuto Parlamentu za jeho podporu v tejto oblasti a obzvlášť za túto užitočnú a konštruktívnu správu.
<SPEAKER ID="389" NAME="Olli Rehn">
člen Komisie. - Vážená pani predsedajúca, vítam iniciatívu a správu pani Neytsovej-Uyttebroeckovej. Táto iniciatíva a správa vysielajú veľmi vítaný signál o oddanosti Európskeho parlamentu podpore Medzinárodného trestného tribunálu pre bývalú Juhosláviu (MTTJ).
<P>
Z hľadiska Komisie je jasné, že medzinárodné spoločenstvo musí zachovať plnú podporu MTTJ, aby mohol dokončiť svoje zvyšné úlohy. Pre vojnové zločiny nemôže existovať beztrestnosť, a ako dobre viete, plná spolupráca s MTTJ je podmienkou pre pokrok v európskej integrácii. Táto nevyhnutná podmienka dnes ovplyvňuje prístupový proces Srbska do EÚ a mala vplyv na Chorvátsko. Verím, že Chorvátsko znovu nepostihne, pod podmienkou, že Chorvátsko zachová svoju plnú spoluprácu s MTTJ.
<P>
Tento princíp tiež zahŕňa riešenie prípadov vojnových zločinov, ktoré MTTJ odovzdal do pôsobnosti vnútroštátnej jurisdikcie. Poskytli sme finančnú podporu a zintenzívňujeme svoju podporu a úsilie pri budovaní kapacít v tejto dôležitej oblasti, hlavne v Bosne a Hercegovine, ktorá má zďaleka najväčší počet prípadov.
<P>
Komisia nedávno schválila poskytnutie finančných prostriedkov na projekt iniciovaný hlavným prokurátorom Sergeom Brammertzom, ktorý sa týka stáží v jeho úrade, na ktorých sa budú vzdelávať prokurátori stíhajúci vojnové zločiny a mladí profesionáli z juhovýchodnej Európy.
<P>
S hlavným prokurátorom Brammertzom tiež pracujeme na iných projektoch zahŕňajúcich regionálnu konferenciu pre prokurátorov z krajín západného Balkánu stíhajúcich vojnové zločiny. Tá sa bude konať v Bruseli budúci mesiac, začiatkom apríla.
<P>
V konečnom dôsledku Komisia zostáva plne oddaná MTTJ a naďalej podporuje pána Brammertza a jeho odhodlaných kolegov v ich úsilí o predvedenie tých, ktorí sú zodpovední za vážne porušovanie medzinárodného humanitárneho práva, pred súd, a preto chceme podporovať túto dôležitú prácu, prispievajúc k zmiereniu a zachovaniu mieru na západnom Balkáne.
<P>
V tomto ohľade sa teším na pokračovanie spolupráce s parlamentom.
<SPEAKER ID="390" NAME="Ria Oomen-Ruijten" LANGUAGE="NL">
Vážená pani predsedajúca, rada by som čo najsrdečnejšie poďakovala pani Neytsovej za úplnosť jej správy. Má pravdu, keď hovorí, že parlament by vskutku mal stanoviť svoje priority veľmi jasne. Vojnoví zločinci by nemali byť oslobodení od trestu. Všetky krajiny v regióne musia plne spolupracovať a MTTJ by malo byť umožnené, aby náležite dokončil svoje aktivity.
<P>
Vážená pani predsedajúca, so 116 ukončenými prípadmi a množstvom práce v regióne tribunál v Haagu určite môže predložiť vynikajúce výsledky. Nikto už nemôže naďalej tvrdiť, že vinníci unikajú bez trestu. Rovnako ma teší aj dôraz, ktorý je kladený na plnú spoluprácu, ktorá má byť tribunálu poskytnutá. Týka sa to všetkých krajín, z ktorých podozriví pochádzajú. Ľudia, ktorí sú stále na úteku, by mali byť predvedení pred súd a všetky krajiny v tomto regióne dali Európskej únii v tomto zmysle svoje slovo. Neboli by sme dôveryhodní, keby sme na tomto netrvali. Pravdupovediac, so súhlasom pani spravodajkyne zajtra predložím v tejto veci ústny pozmeňujúci a doplňujúci návrh.
<P>
Vážená pani predsedajúca, hodnota tribunálu je značná v neposlednom rade preto, že toho treba ešte veľa urobiť v súdnom systéme na Balkáne. Z tohto dôvodu je takisto dobré, že táto správa zdôrazňuje dôležitosť správneho fungovania nezávislého a nestranného súdneho systému. Toto je nakoniec jedným z kodanských kritérií.
<P>
Rada by som poukázala na dve veci. Čo sa týka lehoty ukončenia aktivít tribunálu do roku 2010 alebo 2011, som toho názoru, že by sme nemali byť takí prísni. Je nakoniec omnoho dôležitejšie, aby tribunál mohol naďalej fungovať po tejto lehote, pokiaľ by to bolo potrebné pre uzavretie určitých prípadov.
<P>
Po druhé, čo sa týka dokončenia úlohy tribunálu, aj v prípade zatknutia a súdenia pánov Mladiča a Hadžiča práca tribunálu nebude ukončená. Mechanizmus na riešenie ostávajúcich úloh a Medzinárodný trestný súd by mohli na seba prevziať aktivity tribunálu, ale na dobré a menej dobré skúsenosti by sme, podľa môjho názoru, nikdy nemali zabudnúť.
<SPEAKER ID="391" NAME="Richard Howitt">
v mene skupiny PSE. - Vážená pani predsedajúca, od svojho založenia v roku 1993 Medzinárodný trestný tribunál pre bývalú Juhosláviu (MTTJ) zásadným spôsobom zmenil úlohu medzinárodného humanitárneho práva a poskytol obetiam tragických konfliktov na Balkáne, ktoré by inak ostali nevypočuté, príležitosť na vyjadrenie hrôz, ktoré spolu s rodinami zažili, a príležitosť na dosiahnutie spravodlivosti.
<P>
MTTJ preukázal, že nikto, bez ohľadu na postavenie alebo status v čase konfliktu, nie je voči spravodlivosti imúnny - precedens, na základe ktorého teraz Medzinárodný trestný súd presadzuje dodržiavanie ľudských práv po celom svete.
<P>
Dnes opakujeme, že v prípade bývalej Juhoslávie nemôže existovať beztrestnosť pre tých obžalovaných, ktorí sú stále hľadaní. Ratko Mladič a Goran Hadžič stále sú renegátmi spravodlivosti a musia byť odovzdaní tribunálu.
<P>
Tiež by sme mali poskytnúť svoju plnú podporu žiadosti hlavného prokurátora Brammertza, aby mal tribunál k dispozícii potrebné dokumenty nevyhnutné pre prípad bývalého generála Ante Gotovinu a iných - záležitosť, ktorá je relevantná pre prístupový proces do EÚ, ako, medzi inými, vedia naši chorvátski priatelia.
<P>
Socialistická skupina v Európskom parlamente navrhla na plenárnom zasadnutí dva doplňujúce a pozmeňujúce návrhy. Po prvé, malo by byť jasne stanovené, že akékoľvek návrhy na prípadné predĺženie mandátu by nemali odvádzať pozornosť od kľúčovej úlohy, ktorou je dokončenie súdnych konaní a smerovanie k čo najrýchlejšiemu zatvoreniu tribunálu. Po druhé žiadame, aby archívy MTTJ boli sprístupnené prokurátorom, obhajcom a nakoniec aj historikom a výskumným pracovníkom.
<P>
Ďakujem pani spravodajkyni a odporúčam Parlamentu tieto doplňujúce a pozmeňujúce návrhy.
<SPEAKER ID="392" NAME="Sarah Ludford">
v mene skupiny ALDE. - Vážená pani predsedajúca, musíme do konca podporovať ohromujúcu prácu Haagskeho tribunálu pri predvádzaní páchateľov strašných zločinov pred súd a nemali by sme nariadiť jej umelé prerušenie, pretože spravodlivosť súdnych procesov by bola dotknutá časovou tiesňou a skratky by ohrozili bezpečnosť svedkov. Pokiaľ mnohé prípady obvinených na nižšej úrovni boli úspešne postúpené na vnútroštátne súdy, niektoré z nich by mohli byť neschopné alebo neochotné viesť trestné konania v súlade s medzinárodnými štandardmi, čo znamená, že obete a svedkovia sa niekedy stavajú proti takémuto postúpeniu.
<P>
V záujme umožnenia kontinuity mandátu MTTJ, naliehavo žiadame Radu, aby podnietila Bezpečnostnú radu OSN na poskytnutie dostatočných zdrojov zo svojho všeobecného rozpočtu, najmä s cieľom udržať kľúčových špecialistov a vysokokvalifikovaný personál. Tribunál musí zanechať rozumné dedičstvo, jednak ako model pre iné budúce ad hoc tribunály, a tiež ako príspevok k posilneniu spravodlivosti v balkánskych krajinách.
<P>
Existuje potreba zvýšenej podpory EÚ pre vnútroštátne vyšetrovania a súdne procesy za vojnové zločiny a je potrebné, aby kodanské kritériá zahŕňali ešte väčšiu podporu dobre pripraveného a vysoko účinného súdnictva. Odkazom však je, že tribunál takisto musí prispieť k zmiereniu a medzietnickému porozumeniu a práca mimovládnych organizácií si zaslúži viac prostriedkov.
<P>
Komisár Rehn nám pripomína, že plná spolupráca s MTTJ je podmienkou vstupu do EÚ, ale pravdou je, ako mi včera večer úprimne povedal pán komisár Orban v neprítomnosti pán komisára Rehna, že v Rade neexistuje jednohlasnosť v súvislosti s tým, čo to znamená. Toto viedlo k zmätku a k dôslednému odkladaniu termínov. Aj keď všetci veľmi chceme prijať Srbsko a Chorvátsko, Rada, Komisia a Parlament musia byť jednotní a neoblomní, keď vyhlasujú, že obžalovaní páni Mladič a Hadžič musia byť odovzdaní súdu a že v prípade Chorvátska musia byť podporené dôkazy a svedkovia. Nemôžeme si dovoliť poľaviť z týchto podmienok.
<SPEAKER ID="393" NAME="Jan Marinus Wiersma" AFFILIATION="PSE">
(NL) Vážená pani predsedajúca, rád by som v tejto krátkej rozprave poukázal na niekoľko vecí. Práca Medzinárodného tribunálu pre bývalú Juhosláviu má mimoriadny význam, nielen preto, že garantuje predvedenie pred súd tých, ktorí sú zodpovední za vojnové zločiny na Balkáne, ale aj preto, že slúži zmyslu verejnosti pre spravodlivosť. Okrem toho tribunál zohráva významnú úlohu v európskej politike voči krajinám západného Balkánu. Toto je takisto zdôraznené v správe pani Neytsovej.
<P>
Teraz keď sa blíži koniec mandátu tribunálu, musíme premýšľať o ukončení jeho práce. Pre moju parlamentnú skupinu je najdôležitejšie, aby kapacity boli zachované na rovnakej úrovni pre ukončenie stále prejednávaných prípadov a pre predvedenie posledných dvoch podozrivých, ktorí sú stále na úteku, pánov Mladiča a Hadžiča, pred tribunál.
<P>
Skutočne nikdy by sme nemali chcieť vytvoriť dojem, že dĺžka mandátu a skončenie jeho platnosti budú určitým spôsobom znamenať, že títo ľudia by mohli zostať na slobode. Či už to urobíme predĺžením mandátu, alebo vytvorením mechanizmu na riešenie ostávajúcich úloh, nie je to pre nás otázka princípu a doposiaľ sa nám zdá, že možno nájdeme spôsob, ako udržať sudcov, právnikov a sekretariát v určitej forme pohotovostného režimu.
<SPEAKER ID="394" NAME="Véronique De Keyser" AFFILIATION="PSE">
(FR) Vážená pani predsedajúca, Európska únia uplatňuje zásadu rovnakého zaobchádzania voči všetkým balkánskym štátom.
<P>
Ak na jednej strane trváme na tom, že Belehrad musí vydať Mladiča predtým, ako môže byť implementovaná dočasná dohoda o obchode v rámci Dohody o stabilizácii a pridružení, je pochopiteľné, že od Chorvátska tiež žiadame plnú spoluprácu s tribunálom.
<P>
Avšak, táto spolupráca má, mierne povedané, veľa nedostatkov. Počas poslednej návštevy hlavného prokurátora, pána Brammertza, v Záhrebe vo februári, kam odišiel s cieľom vyžiadať si chýbajúce dokumenty týkajúce sa nasadenia delostrelectva v operácii "Búrka", ktorá, pre záznam, vyústila v exodus 200 000 Srbov a v smrť 350 civilistov, žalobca žiadal od Chorvátska plnú spoluprácu a hoci Európska komisia práve dala zelenú otvoreniu 23. kapitoly, Súdnictvo a základné práva, niektoré európske vlády sa jej nebudú venovať, rovnako ako Európsky parlament.
<P>
V skutočnosti podpora pre Balkán nebude existovať bez zaručenia mieru a najlepšími zárukami sú pravda a úprimnosť o zločinoch z minulosti.
<P>
Rád by som pogratuloval pani Neytsovej-Uytterbroeckovej k jej správe, ktorá získala jednohlasnú podporu vo Výbore pre zahraničné veci.
<SPEAKER ID="395" NAME="Alexandru Nazare" AFFILIATION="PPE-DE">
(RO) Gratulujem spravodajkyni, pani Neytsovej, a vítam správu o mandáte Medzinárodného trestného tribunálu pre bývalú Juhosláviu, správu, ku ktorej som prispel aj ja niekoľkými pozmeňujúcimi a doplňujúcimi návrhmi a ktorá nastoľuje niekoľko závažných otázok, ktorými sa musíme zaoberať.
<P>
Musíme zaistiť, aby boli výsledky, ktoré tento tribunál pre potrestanie vojnových zločinov a presadzovanie zmierenia na západnom Balkáne dosiahol, využité efektívne. Práca tribunálu musí byť úplne dokončená. Je tiež dôležité prehodnotiť doteraz dosiahnuté výsledky, predovšetkým tie ciele, ktoré zatiaľ neboli dosiahnuté. Na základe tohto odhadu by mala Rada zvážiť predĺženie jeho mandátu na tak dlho, ako bude potrebné.
<P>
Je isté, že tento tribunál nebude pokračovať vo svojej činnosti na neurčito. Práve preto musíme zaistiť existenciu mechanizmu, ktorý bude naďalej vykonávať zvyšné funkcie, ktoré dnes nie sú splnené, tak dlho ako bude potrebné. V tejto súvislosti vítam návrh Bezpečnostnej rady OSN, zameraný na vytvorenie inštitúcie, ktorá berie tieto otázky do úvahy.
<P>
Ďalším opatrením, ktoré považujem za kľúčové pre rozvoj dôležitých inštitúcií na západnom Balkáne, je vytvorenie súboru nariadení a hodnotiacich kritérií pre súdny systém v týchto krajinách s cieľom podporiť národné súdy.
<SPEAKER ID="396" NAME="Bogusław Rogalski" AFFILIATION="UEN">
(NL) Vážená pani predsedajúca, Medzinárodný trestný tribunál pre bývalú Juhosláviu výrazne prispel k procesu zmierenia na západnom Balkáne a pomohol k dosiahnutiu obnovy a zachovania mieru v regióne. Taktiež prispel k vytvoreniu základov pre nové svetové štandardy riešenia konfliktov po skončení vojny. Malo by byť ale zdôraznené, že podpora rozvoja potenciálu vnútroštátneho súdnictva na Balkáne je základom pre to, aby mohli lokálne súdy pokračovať v činnosti, ktorú začal tribunál. Korektná spolupráca medzi súdmi a žalobcami na západnom Balkáne je ďalšou dôležitou úlohou, predovšetkým v prípadoch zahŕňajúcich vydávanie a vzájomnú právnu pomoc. Existuje i zjavná potreba vytvorenia mechanizmov, ktoré po zatvorení tribunálu zaistia, že jeho činnosť a materiály, ktoré vyprodukoval, posilnia tie zásady, ktorými sa riadia právne štáty.
<P>
Na záver by som chcel požiadať krajiny západného Balkánu a krajiny EÚ, aby podporili činnosť mimovládnych organizácií a aj ostatných inštitúcií, ktoré pomáhajú obetiam, rozširujú dialóg a porozumenie medzi etnickými skupinami, a ktoré podporujú zmierenie na Balkáne.
<SPEAKER ID="397" NAME="Alexandr Vondra">
úradujúci predseda Rady. - Vážená pani predsedajúca, chcel by som znovu v stručnosti zopakovať našu plnú podporu prebiehajúcej činnosti MTTJ ako dôležitej súčasti súčasného a budúceho uzdravovacieho a zmierovacieho procesu na západnom Balkáne.
<P>
Dovoľte mi spomenúť, že zajtra sa v Prahe stretneme s hlavným žalobcom, Sergeom Brammertzom. Súhlasím, že tribunál by mal pokračovať vo svojom mandáte, dokončiť prebiehajúce konania a otvoriť nové proti dvom obžalovaným, ktorí sú stále na slobode. Tiež súhlasím, aby bolo dedičstvo tribunálu zachované posilnením miestnych kapacít, ktoré sa zaoberajú výnimočnými prípadmi. V konečnom dôsledku, sú to prípady, ktoré sa týkajú krajín západného Balkánu a za ktoré sami potrebujú prevziať zodpovednosť.
<SPEAKER ID="398" NAME="Olli Rehn">
člen Komisie. - Vážená pani predsedajúca, chcel by som poďakovať za veľmi stručnú, ale dôležitú diskusiu a zagratulovať pani Neytsovej-Uyttebroeckovej k jej správe a iniciatíve.
<P>
MTTJ je skutočne prejavom európskych hodnôt spravodlivosti a právneho poriadku, a preto je táto diskusia taká dôležitá. Zároveň predstavuje základný prvok našej politiky rozširovania na západnom Balkáne.
<P>
V súvislosti s dátumami, môžem iba súhlasiť so samotným MTTJ, že dátumy v stratégii dokončenia úlohy medzinárodného tribunálu sú iba cieľovými dátumami a nie lehotami, ako je správne uvedené v správe pani Neytsovej-Uyttebroeckovej.
<P>
Pre Komisiu je kľúčovou otázkou zachovanie podpory medzinárodného spoločenstva pre dokončenie existujúceho mandátu medzinárodného tribunálu, čo zaistí, že v budúcnosti nebude existovať beztrestnosť pre vojnové zločiny.
<SPEAKER ID="399" NAME="Annemie Neyts-Uyttebroeck">
spravodajkyňa. - Vážená pani predsedajúca, chcela by som poďakovať každému kto sa zapojil do tejto diskusie.
<P>
Chcela by som tiež povedať, že v každom, kto pracuje alebo pracoval v MTTJ, som našla odhodlanie a oddanosť, ktoré som len zriedka videla na iných miestach. Bolo mi cťou.
<P>
To boli ďalšie dôvody predložiť tento návrh.
<SPEAKER ID="400" NAME="Predsedajúca">
Rozprava sa skončila.
<P>
Hlasovanie sa uskutoční zajtra, vo štvrtok 12. marca 2009.
<P>
Písomné vyhlásenia (článok 142)
<SPEAKER ID="401" NAME="Marek Aleksander Czarnecki  " LANGUAGE="PL">
Vážená páni predsedajúca, činnosť Haagskeho medzinárodného tribunálu si zaslúži podporu Európskej únie predovšetkým preto, že vytvára základy nových štandardov riešenia konfliktov a tiež kvôli tomu, že významne prispieva ku zmiereniu v regióne západného Balkánu.
<P>
Vzhľadom na rezolúciu OSN vyzývajúcu k ukončeniu činnosti MTTJ súhlasím s pani spravodajkyňou, že by mala byť preskúmaná možnosť predĺženia mandátu tejto inštitúcie. Pokračovanie činnosti tribunálu je potrebné, aj keby to bolo iba pre to, že mnohí zločinci ostávajú na slobode a veľký počet prípadov si stále vyžaduje spoľahlivé preskúmanie.
<P>
Som presvedčený, že kľúčovým faktorom v tomto prípade je i jednoznačný mechanizmus činnosti súdneho systému na Balkáne, ktorý prevezme pôvodné funkcie medzinárodného tribunálu, a to po jeho zatvorení. Okrem toho žiadam členské štáty, aby podporili činnosť mimovládnych organizácií a tiež iných inštitúcií, ktoré pomáhajú obetiam, presadzujú dialóg a podporujú snahy o zmierenie.
<SPEAKER ID="402" NAME="Athanasios Pafilis  " LANGUAGE="EL">
Desať rokov po tom čo USA, NATO a EÚ rozpútali špinavú vojnu proti Juhoslávii tí, ktorí sú vinní zo zločinov proti jej obyvateľstvu, slintajú nad tisíckami zavraždených vrátane žien a detí a nad masívnymi škodami, ktoré spôsobili na Balkáne. Príslušná správa vychvaľuje tribunál v Haagu, ktorí zriadili v snahe súdiť svoje obete a očistiť amerických a európskych imperialistov od ich zločinov, tribunál s vykonštruovanými obvineniami, s paródiami na súdne konania, ktoré vyústili do vraždy bývalého juhoslovanského prezidenta Slobodana Miloševiča. S neuveriteľnou drzosťou vyzývajú k predĺženiu jeho činností, aby mohli postaviť nových vinníkov a teroristickým spôsobom tlačiť na ľud Juhoslávie a vyzývať ho k podpisu deklarácie ľútosti za obranu ich štátu a podrobenia sa európskym vrahom.
<P>
Jednoducho, hlasovanie proti tejto ohavnej správe nestačí. Komunistická strana Grécka sa zdržala hlasovania. Odmieta sa svojou prítomnosťou podieľať na legitimizácii týchto imperialistických zločinov Európskym parlamentom. Týmto spôsobom vzdáva parlament minimálnu úctu tým, ktorí zaplatili za imperialistické barbarstvo USA, NATO a EÚ krvou.
<P>
Skutočné ľudové tribunály budú zriadené a skutoční vinníci a vrahovia v USA, NATO a EÚ, stredoľavé a stredopravé vlády, budú súdení a odsúdení za svoje zločiny.
