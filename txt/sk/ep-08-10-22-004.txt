<CHAPTER ID="004">
Hlasovanie
<SPEAKER ID="072" NAME="Predsedajúci">
Ďalším bodom programu je hlasovanie.
<P>
(Informácie o výsledkoch a ďalších podrobnostiach hlasovania: pozri zápisnicu)
<P>

<SPEAKER ID="073" NAME="Gay Mitchell" AFFILIATION="PPE-DE">
Vážený pán predsedajúci, na základe článku 166 vznášam procedurálnu námietku s cieľom zamerať pozornosť predsedajúceho na nerešpektovanie rokovacieho poriadku Parlamentu, konkrétne včerajšej hodiny otázok. Myslím si, že sa stala pohyblivým sviatkom, ako aj hlasovanie v tomto Parlamente. Otázky sa zoraďujú tak, ako to vyhovuje Komisii a Rade, nie poslancom; potom sa spoja, rovnako ako doplňujúce otázky. Včera sme sa dostali len k 12 otázkam. Pre tých z nás, ktorí majú len málo príležitostí, aby vystúpili, je v dôsledku toho účasť na pléne takmer nemožná. Volíme predsedajúceho, podpredsedov a predsedov jednotlivých skupín, aby sa starali o záujmy Parlamentu a poslancov. To sa však nedeje. Chcem požiadať o preskúmanie a aby sa úloha poslancov v pléne - ktorí zastupujú verejnosť - chránila a neobetovala rozmaru niekoho, kto chce prísť do Parlamentu. Predsedajúci musí chrániť práva poslancov, nie ich obratom ruky rušiť. Dôrazne protestujem proti tomu, čo sa v tomto pléne deje.
<P>
(potlesk)
<SPEAKER ID="074" NAME="Predsedajúci">
Ďakujem vám, pán Mitchell. Vaše pripomienky a vaša sťažnosť budú náležite preskúmané na nasledujúcej schôdzi predsedníctva.
<SPEAKER ID="075" NAME="Bernd Posselt" AFFILIATION="PPE-DE">
(DE) Vážený pán predsedajúci, chcel by som len varovať pána Mitchella: už niekoľko rokov mi hovoria, že sa táto záležitosť prediskutuje na nasledujúcej schôdzi predsedníctva, ale nikdy sa nič nezmenilo.
<P>
(potlesk)
<SPEAKER ID="076" NAME="Predsedajúci">
Pán Posselt, vašu pripomienku takisto oznámime predsedníctvu.
<P>
(smiech)
<P>

