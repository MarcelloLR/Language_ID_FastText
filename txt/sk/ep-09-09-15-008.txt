<CHAPTER ID="008">
Inauguračný prejav predsedu Európskeho parlamentu
<SPEAKER ID="101" NAME="Predseda">
Vážení predsedovia Európskeho parlamentu, ministri, predsedovia a zástupcovia európskych inštitúcií, dámy a páni, ale predovšetkým drahí priatelia.
<P>
Stojím tu dnes pred vami ako trinásty predseda priamo voleného Európskeho parlamentu. Som rád, že tu dnes medzi nami vidím aj niekoľkých bývalých predsedov: pani Nicole Fontainovú a pánov Emilia Colomba, Enriqueho Baróna Crespa, Egona Klepscha, Klausa Hänscha, Josého Maríu Gila-Roblesa, Pata Coxa a Hansa-Gerta Pötteringa.
<P>
(potlesk)
<P>
Vaša prítomnosť je pre nás všetkých veľkou cťou.
<P>
Ako už mnohí z vás povedali, moje zvolenie je tiež symbolické. Je symbolom sna občanov v našej časti Európy o spojenom svetadiele, sna, ktorý sa teraz naplnil.
<P>
Vážení kolegovia z Estónska, Lotyšska, Litvy, Českej republiky, Maďarska, Rumunska, Bulharska, Cypru, Malty, zo Slovenska a Slovinska, poznám a chápem obavy, potreby a očakávania tých, ktorí sa len nedávno stali členmi Únie. Poznám ich, pretože v našej krajine sú rovnaké. Tentoraz však nesieme spoločnú zodpovednosť za budúcnosť nášho kontinentu. Už neexistuje stará a nová Európa. Toto je naša Európa! Chceme, aby bola moderná a silná. Chceme, aby ju takúto videli aj naši občania. Bude si to vyžadovať energiu a usilovnú prácu. Je to cieľ, o ktorom snívajú celé generácie Európanov, cieľ, ktorý je hodný veľkého úsilia potrebného na jeho dosiahnutie. Tie sny boli aj mojimi snami, a preto som pripravený túto prácu robiť a toto úsilie vynakladať.
<P>
(potlesk)
<P>
Dámy a páni, na začiatku tohto nového volebného obdobia čelí Európa i my, jej predstavitelia, mnohým problémom. Tieto problémy musíme vyriešiť. Musíme pamätať na to, že v boji o lepšiu Európu zohráva Európsky parlament nielen inštitucionálnu úlohu, ale aj sociálnu a hlboko symbolickú úlohu. Európsky parlament je podstatou európskeho demokratického systému. Predstavuje základ stálosti a stability tohto systému. Je ochrancom ideálov a hodnôt obsiahnutých v našich rozhodnutiach a ich účinkoch, ale aj v našich rozpravách. Európsky parlament má však ešte jednu úlohu, ktorú musí splniť - musí vytvoriť víziu novej Európy, víziu, ktorá presahuje súčasnú Európu, teda takú, akou je dnes, smerom k takej, akou by mala byť. Na to, aby sme mohli takúto víziu spolu vytvoriť, potrebujeme predstavivosť, vedomosti, múdrosť a predovšetkým odvahu.
<P>
Hannah Arendtová, nemecká filozofka židovského pôvodu, povedala, že politika je jedinou oblasťou života okrem náboženstva, kde sa dejú zázraky. Presne pred dvadsiatimi rokmi sme boli v Európe svedkami takého zázraku, a preto veríme v silu odvahy, predstavivosti a múdrosti. Myslím si, že my všetci tomu spoločne veríme.
<P>
(potlesk)
<P>
Na problémy, ktorým čelíme, sa dívam s optimizmom. Podľa mňa pred nami stoja tieto významné problémy: po prvé ekonomická kríza a európska solidarita, po druhé energia a životné prostredie, po tretie zahraničná politika, po štvrté ľudské práva a náš systém hodnôt a po piate náš Parlament a otázka, ako ho reformovať.
<P>
Najpálčivejšia a najzložitejšia otázka, ktorá stojí pred nami, je hospodárska kríza. Musíme ju prekonať a my ju prekonáme. Európa sa dostala na čelo pri navrhovaní riešení pre samity G8 a G20, riešení, ktoré pri zachovaní nášho sociálneho modelu môžu pomôcť svetu napraviť jeho hospodárstvo. V dôsledku globalizácie sa musí Európa naučiť hovoriť jednohlasne.
<P>
Teraz, v čase krízy, sa musíme viac ako kedykoľvek predtým zamerať na hospodársky rast a boj proti nezamestnanosti. Do myšlienok lisabonskej stratégie musíme vdýchnuť nový život. Musíme nájsť spôsoby, ako investovať do nových technológií, inovácií, vzdelávania a ľudských zdrojov. Rozpočet Spoločenstva zohráva dôležitú úlohu pri zabezpečovaní jasných priorít a postupov európskych výskumných programov.
<P>
Parlament a Rada budú mať podľa novej Zmluvy rovnaké rozpočtové právomoci. Spolurozhodovací postup sa bude týkať poľnohospodárstva, rybného hospodárstva, zahraničného obchodu, spravodlivosti a vnútorných vecí. Popritom nám poskytne rovnakú zodpovednosť v oblasti poľnohospodárskych výdavkov.
<P>
Musíme sa chrániť pred pokušením uplatňovať protekcionizmus a opätovne prenášať spoločné politiky na národnú úroveň. Ak chceme dosiahnuť úplnú integráciu nášho znovu zjednoteného kontinentu, musí politika súdržnosti zostať prioritou pri tvorbe budúceho rozpočtu Spoločenstva. Jednotný trh je naším veľkým úspechom. Musíme ho chrániť a upevňovať, aby Európa zostala konkurencieschopná. Znamená to, že európska integrácia sa musí posilniť a nie oslabiť. Nájdime odvahu presadiť naše presvedčenie!
<P>
Ak máme žiť v Spoločenstve, ktoré budujeme, oživiť ho a pochopiť, sú nevyhnutné dve veci: solidarita a sociálna súdržnosť. Žiadne skutočné spoločenstvo nemôže existovať bez záujmu o všetkých a hlavne o tých najzraniteľnejších - nezamestnaných, najmenej vzdelaných či žijúcich v odľahlých regiónoch. Hlavným cieľom švédskeho predsedníctva je boj proti nezamestnanosti. V tejto úlohe im budeme aktívne pomáhať.
<P>
Ulicami za železnou oponou sa kedysi ozývalo heslo: "Sloboda nemôže existovať bez solidarity." Dnes môžeme povedať, že bez solidarity nemôže existovať ani spoločenstvo, ani moderná a silná Európa.
<P>
(potlesk)
<P>
Bez využitia obrovského intelektuálneho, ekonomického a kreatívneho potenciálu žien nemôžeme prekonať hospodársku krízu.
<P>
Demografická kríza si vyžaduje posilnenie rodiny a pôrodnosti. Musíme sa postarať o to, aby ženy nemuseli pre rodinu a výchovu detí obetovať svoju kariéru.
<P>
(potlesk)
<P>
Ak chceme prekonať demografickú krízu pri dodržiavaní demokratických princípov, musíme byť otvoreným spoločenstvom. Prisťahovalectvo prinášalo odjakživa Európe úžitok. Musíme navrhnúť riešenia, ktoré nám umožnia pritiahnuť prisťahovalcov a ktoré im vytvoria podmienky na integráciu za predpokladu, že budú takejto integrácii otvorení.
<P>
Čelíme energetickej kríze. Európania možno nerozumejú geopolitike, ale rozumejú tomu, keď im vypnú kúrenie. Musíme pokračovať v diverzifikácii našich zdrojov energie a zvýšiť investície do obnoviteľných zdrojov energie a fosílnych palív. K dispozícii máme jadrovú energiu a to je záležitosť, ktorú musia rozhodnúť členské štáty.
<P>
Musíme rozšíriť vonkajšiu potrubnú sieť, aby sme neboli závislí od žiadnej konkrétnej krajiny. Musíme zlepšiť prepojenie medzi našimi plynovodnými a elektrickými sieťami. Musíme tiež zvážiť možnosť nakupovať zemný plyn spoločne s cieľom vybudovať pravý európsky energetický trh založený na solidarite. Verím, že prišiel čas, aby mala Únia skutočne spoločnú energetickú politiku, a budem sa snažiť, aby sme to dosiahli.
<P>
(potlesk)
<P>
Energia podnietila aj založenie Európskeho spoločenstva uhlia a ocele v roku 1951, semienka, z ktorého vzišlo naše Spoločenstvo. Vtedy Robert Schuman povedal, že takto vybudovaná solidarita vo výrobe dokáže, že akákoľvek vojna bude nielen nepredstaviteľná, ale aj nemožná po materiálnej stránke. Toto bola pôvodná myšlienka za tým spoločenstvom. Naša energetická politika musí zohľadňovať environmentálne hrozby spojené so zmenou klímy. Potrebujeme ekologickú revolúciu a musíme obmedziť vlastné prebytky.
<P>
Európsky parlament je v čele diskusie o tejto záležitosti. S mnohými z vás som pracoval v Dočasnom výbore pre klimatické zmeny. Poznáte môj postoj a viete, že s vami budem spolupracovať, aby sme v Kodani dosiahli kompromis.
<P>
Parlament je významným aktérom na medzinárodnej scéne. Toto od nás naši občania očakávajú. Európa musí byť viditeľnejšia nielen v rámci Európskej únie, ale aj celého sveta. Tvorba koherentnej a efektívnej zahraničnej politiky, ktorá zahŕňa víziu o svetovom poriadku, musí byť jednou z veľkých úloh počas tohto volebného obdobia.
<P>
Jean Monnet kedysi povedal, že všetci máme ambície. Otázkou je, či tieto ambície využijeme na to, aby sme sa stali niekým, alebo skôr na to, aby sme niečo dosiahli. V tomto volebnom období nech je našou ambíciou niečo dosiahnuť.
<P>
Takže ktoré sú tie najdôležitejšie ciele? Po prvé: aktívna politika voči štátom susediacim s Európskou úniou na juhu a východe. Z tohto hľadiska by sme mali pokračovať v práci na Euro-stredomorskom parlamentnom zhromaždení a podnikať kroky v rámci zhromaždenia Euronest.
<P>
Po druhé: mali by sme podporovať demokraciu a modely dobrej správy vecí verejných. Mali by sme využívať medziparlamentné zhromaždenia a naše delegácie, ktoré budú organizovať parlamentné samity pred bilaterálnymi samitmi Únie. Je to dôležité, pretože Európsky parlament bude rozhodovať o väčšom počte politík. Zhromaždenie EUROLAT je dobrým príkladom takéhoto druhu spolupráce.
<P>
Po tretie: je na čase, aby sme mali skutočné transatlantické parlamentné partnerstvo a spoločne vybudovali nový rámec pre svetový poriadok. Vynaložím veľké úsilie na to, aby sme nadviazali užšie vzťahy s Kongresom USA na všetkých úrovniach.
<P>
Po štvrté: musíme pracovať na našom strategickom partnerstve s Ruskom. Nesmieme pritom zabúdať, že tak ako pri našom vzťahu s Čínou nesmú mať ekonomické a politické záujmy prednosť pred ľudskými právami, pred princípmi právneho štátu a demokracie.
<P>
(potlesk)
<P>
Ako predseda tohto Parlamentu sa budem plne zapájať do dialógu s ruskými partnermi hlavne v súvislosti s novou stratégiou pre oblasť Baltského mora.
<P>
Po piate: musíme posilniť naše vzťahy s Indiou a ostatnými rozvíjajúcimi sa mocnosťami, ako sú Brazília a Juhoafrická republika. India musí byť ekonomickým, ako aj politickým partnerom.
<P>
Po šieste: Blízky východ zostáva kľúčom ku globálnej stabilite. Európa musí v tejto oblasti zohrávať aktívnu úlohu.
<P>
Po siedme: rozširovanie je jednou z našich najúspešnejších politických stratégií. Tešili sa vôbec niekedy naši európski predkovia takému dlhému obdobiu mieru a blahobytu, aké máme dnes? Zdá sa, že Chorvátsko a možno Island sú momentálne najbližšie k pristúpeniu.
<P>
Po ôsme: Európska únia je najväčším poskytovateľom pomoci na svete. Musíme preskúmať momentálny stav súčasných a možných príjemcov pomoci a nesmieme zabúdať na naše záväzky voči nim podľa rozvojových cieľov tisícročia. Pred niektorými, ktorí by sem prišli, môžeme zatvoriť dvere. Nezatvárajme však svoje srdcia a urobme, čo môžeme, pre to, aby sme ich život v krajinách, z ktorých pochádzajú, priblížili štandardom, z ktorých sa tešíme v Európe.
<P>
Po deviate: musíme posilniť misie Únie v rámci európskej bezpečnostnej a obrannej politiky. Za posledných šesť rokov bolo už dvadsaťdva takých misií. Mali by mať jasný mandát a potrebné zdroje na výkon svojej práce. Európsky parlament chce zabezpečiť starostlivejšiu kontrolu a monitorovanie týchto misií. Väčšie rozpočtové právomoci, ktoré bude mať Parlament na základe Lisabonskej zmluvy, môžu zlepšiť našu pružnosť pri prideľovaní zdrojov základným misiám, ktoré podporujeme.
<P>
Uplatňovanie novej Zmluvy musí byť v blízkej budúcnosti našou prioritou. Zaväzujem sa pripraviť Parlament na fungovanie v súlade s novými ustanoveniami hneď, ako Zmluva nadobudne platnosť. Bez ohľadu na Zmluvu však cítime potrebu zmeny. Cítime potrebu dynamickejšieho parlamentného rozmeru v rámci našej inštitúcie.
<P>
Ako predseda Parlamentu chcem ťažiť z podstatnej práce na parlamentnej reforme, ktorú začali v nedávnych rokoch moji predchodcovia. Tým smerom však musíme ísť ešte ďalej. Urobím všetko, čo môžem, aby som poskytol väčší priestor na tvorivú politickú rozpravu v rámci nášho Parlamentu.
<P>
(potlesk)
<P>
Pevne podporujem väčšie využívanie systému "catch-the-eye”, kde rečníkov určuje predsedajúci. Je to spôsob, ako rozprúdiť naše plenárne rozpravy a tento systém použijeme po mojom prejave. Je to zvlášť dôležité pri zabezpečovaní práv menšín.
<P>
Najvýznamnejším chýbajúcim článkom v reformnom procese je zlepšenie vzťahov s ostatnými inštitúciami Európskej únie - Komisiou a Radou. Tejto otázke venujem veľkú časť svojho funkčného obdobia.
<P>
Ako predseda sa budem snažiť rozvíjať nový model partnerstva s Komisiou s cieľom posilniť parlamentnú kontrolu exekutívy a preniesť na exekutívnu zložku väčšiu zodpovednosť voči tomuto Parlamentu podľa nariadení Lisabonskej zmluvy.
<P>
V júli som pozval predsedu Komisie na účasť na hodine otázok, ktorá sa bude konať každý mesiac v Parlamente. Počas nej budú môcť poslanci klásť otázky zo svojho miesta. Navrhujem, aby sme tento postup predstavili hneď, ako bo bude možné.
<P>
(potlesk)
<P>
Pán predseda Barroso nám pred dvoma týždňami poslal svoje "politické usmernenia" na druhé volebné obdobie. Je to významná novinka, znamená totiž prijatie skutočnosti, že je to práve Európsky parlament, ktorý volí predsedu Komisie. S tým som veľmi spokojný.
<P>
Tiež som odporučil parlamentným výborom, aby preskúmali pripravované právne predpisy a rozhodli, či sa hodlá nová Komisia svojich legislatívnych návrhov vzdať, pozmeniť a doplniť ich alebo zachovať. Tiež podporujem výbory pri vedení vážnych diskusií o budúcej politickej stratégii s cieľom zabezpečiť vypočutia kandidátov na komisárov založené na podrobnom legislatívnom programe a nie iba na posúdení ich životopisov a profesionálnych skúseností.
<P>
Musíme vytvoriť užšie vzťahy s Radou ministrov. Ak majú byť tieto vzťahy dôveryhodné, musia odrážať skutočnosť, že v súčasnej Európskej únii je Parlament skutočným spoločným zákonodarcom.
<P>
Spoločne musíme pracovať aj na inštitucionálnych otázkach vyplývajúcich z Lisabonskej zmluvy. Tieto otázky sa týkajú rozšírenia spolurozhodovacieho postupu, nového komitologického postupu, menovania nového vysokého splnomocnenca a podpredsedu Komisie, demokratickej kontroly nad novým útvarom pre vonkajšiu činnosť a riešenia "dvojitého predsedníctva v Rade" počas plenárnych zasadnutí.
<P>
Naše vzťahy s dvadsiatimi siedmimi národnými parlamentmi Európskej únie sa musia vyvíjať v rovnakom duchu. V posledných rokoch spolupráca rastie a Lisabonská zmluva tieto kontakty ešte viac posilní a podporí ich úlohu pri vytváraní zákonov, ktoré sú ústretovejšie k občanom. Pekným príkladom tejto spolupráce medzi Európskym parlamentom a národnými parlamentmi je Štokholmský program, ktorý je zameraný na spravodlivosť a verejnú bezpečnosť.
<P>
Chcem presadiť reformy využívania ľudských zdrojov a výdavkov Parlamentu, aby boli zamerané priamo na naše programy.
<P>
Bohatstvo a sila našej inštitúcie vychádzajú aj z našich rozdielov - odlišných národností, odlišných spôsobov myslenia a odlišných jazykov. Preto musia mať poslanci, ak chcú, možnosť hovoriť svojou materinskou rečou, aby mohli riadne zastupovať svojich voličov.
<P>
Musíme vždy pamätať, že Únia nie je len o výzvach budúcnosti a vízii neustále rastúcej prosperity a stability. Je predovšetkým o ľudských právach.
<P>
S obavami si všímam napätie vo vzťahoch medzi Slovenskom a Maďarskom v oblasti národnostných menšín. Je to ešte stále veľký problém a rád by som ponúkol svoju pomoc pri riešení tohto sporu v súlade s hodnotami, v ktoré pevne veríme a ktoré odrážajú presvedčenie nášho Parlamentu.
<P>
(hlasný potlesk)
<P>
Dobrým príkladom toho, ako tieto hodnoty presadzujeme, je Sacharovova cena, ktorú dostávajú ochrancovia ľudských práv, ktorí v súčasnosti tvoria základ "Sacharovovej siete”. Túto sieť hodlám ďalej rozvíjať. Tiež by som rád presadil projekt Dom európskej histórie, ktorý začal môj predchodca, ktorý je tu dnes prítomný a ktorý je ešte stále poslancom Európskeho parlamentu, z čoho sa veľmi teším.
<P>
Rovnako by som ešte raz chcel pripomenúť nám všetkým v tomto Parlamente, že Únia je spoločenstvom ideálov a hodnôt. Sú to základy, na ktorých bola postavená.
<P>
Som odhodlaný prijať opatrenia s cieľom zabezpečiť prístup k satelitnej televízii a internetu pre všetky výbory a delegácie. Musíme sa pozrieť na spôsob, akým sa organizujú európske voľby. Mali by sme napríklad trvať na využívaní nových technológií počas volieb s cieľom zvýšiť volebnú účasť. Je tiež načase, aby sme otvorili rozpravu o európskych politických stranách. Občania musia vedieť, za čo hlasujú - nielen vo svojich krajinách, ale aj na európskej úrovni.
<P>
Veľký význam pripisujem spolupráci s Konferenciou predsedov. Spolu so štrnástimi podpredsedami preberieme zodpovednosť za prácu tohto Parlamentu. Ďakujem im za prejavenú podporu. Tiež oceňujem ducha partnerstva vyjadreného predsedami našich parlamentných výborov. Bol by som rád, keby predsedovia stálych medziparlamentných delegácií mohli významne ovplyvňovať zahraničnú politiku Únie. Záležitosti týkajúce sa rozpočtu Parlamentu sa budú riešiť s pomocou kvestorov. Predovšetkým, vážení kolegovia, počítam s vašou spoluprácou.
<P>
Viem, že ako predseda Európskeho parlamentu som zodpovedný za to, že vám poskytnem dobré pracovné podmienky. Naliehavo vás však žiadam, aby ste všetci spoločne znášali toto bremeno.
<P>
Lisabonská zmluva predstavuje pre väčšinu z nás dlho očakávané inštitucionálne riešenie. Zlepší schopnosť Únie riešiť terajšie problémy a privedie európske inštitúcie bližšie k našim občanom.
<P>
Zosnulý Bronisław Geremek, z úcty ku ktorému bol pomenovaný hlavný dvor Parlamentu v Štrasburgu, rád hovorieval, že európska integrácia je ako jazda na bicykli: musíte neustále šliapať do pedálov, aby ste udržali rovnováhu a išli správnym smerom. Toto tiež ilustruje, prečo je ratifikácia Lisabonskej zmluvy pre nás taká potrebná.
<P>
(potlesk)
<P>
Pred necelým týždňom som bol v poľskom parlamente, aby som si pripomenul dvadsiate výročie založenia prvej nekomunistickej vlády v našej časti Európy na čele s Tadeuszom Mazowieckým. Bolo to veľmi dojímavé výročie, pretože predstavovalo začiatok rýchleho kolapsu totalitného systému aj v iných stredoeurópskych krajinách. Tento prvý zlom umožnil zbúranie múru rozdeľujúceho Európu.
<P>
Hovorím dnes k vám tu v Štrasburgu, hlavnom meste regiónu, ktorého osud mi pripomína osud nášho regiónu, Sliezska. Obyvatelia tejto pohraničnej oblasti museli často meniť svoju národnosť bez toho, aby menili miesto svojho pobytu.
<P>
Dávam vám slávnostný sľub, že ako predseda Parlamentu budem v nasledujúcich rokoch slúžiť ako váš posol a prinášať občanom Európy a sveta posolstvo znovu zjednoteného kontinentu.
<P>
Pracujme spolu s cieľom nájsť skutočné a praktické riešenia obrovských problémov, ktorým dnes čelia Európa a svet. Pracujme, aby sa naše sny stali skutočnosťou. Pustime sa do tejto úlohy s elánom, múdrosťou a odvahou.
<P>
Pretože toto je naša Európa. Moderná Európa. Silná Európa.
<P>
(Parlament venoval rečníkovi potlesk v stoji.)
<SPEAKER ID="102" NAME="Joseph Daul" LANGUAGE="FR">
Vážený pán predseda, vážení predsedovia európskych inštitúcií, pán Buzek, naša skupina plne podporuje váš program pre Parlament a vedenie Parlamentu počas nasledujúcich piatich rokov.
<P>
Ak má Európsky parlament zohrať nejakú úlohu alebo splniť nejaké poslanie počas nasledujúcich piatich rokov, tak je to určite úloha uzmieriť občanov s Európou. A čo by mohlo byť pri takejto úlohe väčšou výhodou, ako mať za predsedu muža, ktorý symbolizuje znovu zjednotenú Európu, muža ako ste vy, pán Buzek.
<P>
Preto by som rád povedal, aký som hrdý na to, že to bola práve naša skupina, Poslanecký klub Európskej ľudovej strany (kresťanských demokratov), ktorá presvedčila veľmi veľkú väčšinu tohto Parlamentu, aby do vás vložila dôveru.
<P>
Táto dnes znovu zjednotená Európa nie je o netolerancii alebo vylúčení, ale o otvorenosti a úcte voči názorom a pôvodu iných. Som presvedčený, že táto myšlienka spoločného života ako Európanov nás v tomto Parlamente všetkých zjednotila. Pre Európsky parlament pod vaším vedením by som si prial, aby mali naši spoluobčania tieto spoločné hodnoty.
<P>
Tiež podporujeme odhodlanie, ktoré ste vyjadrili, pán predseda, a to prijať túto výzvu. Dúfam, že úsilie vynaložíme hlavne v prospech mladých ľudí. Naša skupina vám bude bez váhania pomáhať.
<P>
Ako ste už povedali, pán predseda, tento Parlament získal za posledných pár rokov právomoci a zväčšil svoju autoritu. Šanca, že Lisabonská zmluva nadobudne platnosť, výrazne zvýši toto smerovanie. Je to jeden z dôvodov, prečo skupina PPE žiada, aby sa čo najskôr začala uplatňovať. Musíme sa na to, samozrejme, pripraviť technicky, aby sme mohli spolupracovať efektívne s Radou a v úzkom partnerstve s Komisiou. Predovšetkým sa však na to musíme pripraviť politicky. Náš hlavný cieľ je jasný - postarať sa o to, aby bol Parlament vo väčšom súlade s päťsto miliónmi občanov, ktorých zastupuje.
<P>
Ak to chce docieliť, musí predovšetkým pokračovať v modernizácii svojich pracovných metód, napríklad pri organizácii našich rozpráv - to ste už naznačili. V tejto súvislosti podporujem váš návrh, aby sme mali živé tematické rozpravy s predsedom Komisie.
<P>
Dámy a páni, fungovanie Európskej únie sa Európanom ťažko vysvetľuje. Rád by som zdôraznil, že na rozdiel od tradičného modelu "opozícia/väčšina", na aký sme zvyknutí v našich členských štátoch, tu pracujeme s cieľom dosiahnuť konsenzus, aj keď to presahuje charakteristické presvedčenie našich politických skupín.
<P>
Toto je podľa mňa moderný názor na politické kroky. Som presvedčený, že naši spoluobčania môžu tento prístup prijať, ale iba pod jednou podmienkou, a to, že si dáme tú prácu a lepšie im vysvetlíme záležitosti, o ktoré ide v Európe. Bol by som rád, pán predseda, keby ste sa podujali na túto úlohu, pri ktorej dostanete od našej skupiny plnú podporu.
<SPEAKER ID="103" NAME="Martin Schulz" LANGUAGE="DE">
Vážený pán predseda, súhlasím s poznámkami pána Daula. Pán Buzek, naša skupina tiež súhlasí s mnohými, ak nie všetkými bodmi v programe, ktorý ste predniesli. Platí to pre obsah vášho prejavu, procesnú modernizáciu, ktorú navrhujete, a oživenie rozpravy v tomto Parlamente. Drvivá väčšina poslancov Parlamentu bude s obsahom prejavu, ktorý ste predniesli, súhlasiť.
<P>
Nestotožňujem sa celkom so stanoviskom pána Daula, že ste pripravili program na nasledujúcich päť rokov. Pracujme na začiatok v rozpätí dva a pol roka, pretože to je dlhý čas.
<P>
Domnievam sa však, pán Buzek, že do funkcie nastupujete v čase, ktorý je pre Európsku úniu náročný. Tiež nastupujete do funkcie v čase, ktorý je náročný pre Európsky parlament. Prvýkrát po dlhej dobe nie je európsky konsenzus v tomto Parlamente jednotný. Práve naopak, tento Parlament je po prvýkrát platformou - začalo sa to v minulom volebnom období a posledné európske voľby to potvrdili -, kde sa dali do pohybu sily, ktoré získali pozornosť a vplyv a ktorých cieľom je presný opak toho, čo ste povedali v prejave. Počet poslancov na tomto zhromaždení, ktorí chcú európsku integráciu ukončiť, počet poslancov, ktorí ju chcú vrátiť späť, a počet poslancov, ktorí chcú návrat na národnú úroveň, dramaticky rastie.
<P>
V predchádzajúcom volebnom období sme sa stretli so snahou o podpísanie Charty základných práv tromi predsedami inštitúcií. Neveril by som, že takáto situácia je v nadnárodnom demokratickom parlamente možná, ale všetci sme videli, čo sa stalo. Počet poslancov s takýmito názormi rastie.
<P>
Preto by som povedal, že máte pravdu. Zápas o pokračovanie a prehĺbenie integračného procesu, zápas o Lisabonskú zmluvu, ktorá je základnou podmienkou na rozširovanie EÚ, a tiež zápas o rozšírenie EÚ na základe hlbšej integrácie predstavujú správny prístup. Som veľmi rád, že predseda tohto Parlamentu - najmä predseda pochádzajúci z krajiny, ktorá vstúpila do EÚ v poslednej fáze rozširovania, predseda, ktorý ako premiér svojej krajiny začal prístupové rokovania - vyjadruje hlavnú myšlienku svojho funkčného obdobia takto: chceme viac Európy. Chceme integrovanú Európu, chceme hlbšiu Európu a chceme rozšírenú Európu ako súčasť procesu prehlbovania, aby sme dosiahli jednu vec, a to bola ústredná veta vášho prejavu: solidaritu, ktorá viedla k slobode.
<P>
Túto solidaritu teraz vo vnútri potrebujeme, aby sme mohli dosiahnuť slobodu spolu so sociálnou spravodlivosťou. Preto socialisti a sociálni demokrati s vaším prejavom plne súhlasia, pán Buzek. Vytvára ideologický a duchovný základ boja, na ktorom sa v tomto volebnom období musíme zúčastniť.
<P>
Ako novozvolený poslanec som mal česť vypočuť si prejav francúzskeho prezidenta Françoisa Mitteranda vo funkcii úradujúceho predsedu Rady. Nikdy nezabudnem na jednu vetu v tomto prejave: "Nacionalizmus vedie nakoniec vždy k vojne." To znamená, že opak nacionalizmu, prekonávanie nacionalizmu, európsky ideál nás nakoniec dovedie k mieru. O to budeme spolu s vami, pán Buzek, bojovať.
<P>
(potlesk)
<SPEAKER ID="104" NAME="Guy Verhofstadt" LANGUAGE="NL">
Vážený pán predseda, na úvod by som vám chcel v mene Skupiny Aliancie liberálov a demokratov za Európu poďakovať za váš inauguračný prejav. Naša skupina sa plne stotožňuje s programom, ktorý ste predniesli. Ako som vám už povedal, pán predseda, vítam vaše zvolenie za predsedu Parlamentu nielen preto, že symbolizujete rozšírenie Európskej únie, ale, a rád by som to zdôraznil, aj v súvislosti s vaším členstvom v hnutí Solidarita. Solidarita sa napokon môže pozrieť na tri veľké úspechy z minulosti. Dala občanom Poľska volebné právo, priniesla demokraciu celému bývalému východnému bloku a dokonca od základov zmenila tvár Európy zjednotením rozdelenej Európy. Ako bolo zrejmé z vášho prejavu, pán predseda, získali ste tým dokonalú skúsenosť aj na naplnenie troch ambícií v Európskom parlamente počas najbližších rokov. Tieto ambície zahŕňajú viac možností na vyjadrenie zo strany európskych občanov, vytvorenie demokratickejšej Európskej únie a tiež v tomto smere pokrok v súvislosti s európskou integráciou.
<P>
Dámy a páni, domnievam sa, že by bolo vhodné v súvislosti s inauguračným prejavom pána predsedu Buzeka zdôrazniť, že podľa Eurobarometra je Európsky parlament tou inštitúciou Európskej únie, v ktorú majú občania najväčšiu dôveru. Pre nás všetkých to predstavuje náročnú úlohu, keďže to znamená, že nemôžeme túto dôveru zradiť a že musíme zabezpečiť, aby mal hlas občanov väčší vplyv na rozhodovanie na európskej úrovni. Zároveň si na základe vášho prejavu, pán predseda, myslím, že čelíme dvojakej úlohe. Po prvé, musíme prijať Lisabonskú zmluvu a musíme ju zaviesť čo možno najskôr. V súvislosti s tým, ako ste navrhli, musíme čo najskôr začať rokovania s predsedníctvom Rady, aby sme odsúhlasili množstvo pozmeňujúcich a doplňujúcich návrhov.
<P>
Po druhé, pán predseda, a to je druhá stránka úlohy, sa domnievam, že Parlament musí sám využiť všetky dostupné možnosti, ktoré má k dispozícií, aby viac rozšíril svoju právomoc. Urobili sme tak v postupe pri menovaní predsedu Komisie, ale musíme tiež takto pokračovať v každom možnom bode v ďalších materiáloch. V tejto súvislosti je podľa mňa najdôležitejším bodom potreba odsúhlasiť rozpočet pre Európu a Európsku úniu na najbližšie roky. Túto príležitosť pokladám za vhodný čas na to, aby Európsky parlament naliehal a požadoval, aby bol v budúcnosti rozpočet založený na vlastných zdrojoch Európskej únie, keďže tento Parlament nebude skutočným parlamentom dovtedy, kým nezíska úplnú kontrolu nad svojimi vlastnými zdrojmi, ktoré bude môcť v budúcnosti zhromažďovať.
<P>
(potlesk)
<P>
V tom spočíva dôležitá úloha pre vás, pán predseda, spojiť celý Parlament v tomto úsilí. Budete sa v tom môcť spoľahnúť na úplnú podporu našej skupiny, keďže všetci vieme, že najmä v časoch hospodárskej a finančnej krízy nacionalizmus ani protekcionizmus nevyriešia naše problémy ani nezabezpečia našu budúcnosť. Jedine pokračujúca európska integrácia prinesie východisko pre obyvateľov Európy, pre občanov Európy.
<P>
V každom prípade vám, pán predseda, želám veľa úspechov.
<P>
(potlesk)
<SPEAKER ID="105" NAME="Rebecca Harms" LANGUAGE="DE">
Vážený pán predseda, nebudem sa dopodrobna venovať tomu, čo povedal predchádzajúci rečník. Mojej skupine bolo samozrejmé, že podporíme vašu kandidatúru, pretože sme mali pocit, že je najvyšší čas, aby do vedenia Európskeho parlamentu nastúpila významná osobnosť, ktorá pochádza z jedného z nových členských štátov.
<P>
Boli by sme radi, keby bol v budúcnosti predseda tohto Parlamentu volený na základe takých kritérií, akými sú vaše osobitné zručnosti a schopnosti, ktoré boli často ocenené. Tiež by sme chceli, aby sa právomoc národných delegácií v rámci veľkých skupín využívala možno v trochu menšej miere ako prístup, ktorý využívajú ľudia vo vašom postavení.
<P>
V súvislosti so zmierňovaním hlavných rozdielov, ktoré medzi Východom a Západom stále existujú a ktoré som opísala pred niekoľkými týždňami, od vás očakávame veľmi veľa. Nadväzujúc na letné prázdniny a pozorovanie politického vývoja by som rada poznamenala, že pravdepodobne budete mať veľmi ťažkú úlohu. Domnievam sa, že vážna svetová finančná kríza a následná hospodárska kríza zblíženie Východu a Západu v rámci EÚ vôbec neuľahčili. Práve naopak, problémy narástli, pretože hlavný problém predstavuje nerovnováha.
<P>
Tiež by som sa chcela vyjadriť trochu kriticky a pripomenúť Parlamentu, že dnes je výročie bankrotu banky Lehman Brothers. Na samit G20, na ktorom sa bude rokovať o možnostiach prekonania finančnej krízy, vysielame veľkú delegáciu. Parlament však v tejto oblasti neprerokoval ani jedno uznesenie a neposkytol našim vyjednávačom jednotný základ, na ktorom môžu pracovať. Domnievam sa, že to nie je dôkazom našich schopností, ale našich nedostatkov.
<P>
Podľa mňa je príčinou fakt, že sa stále nevieme dohodnúť na analýze toho, ako sme sa dostali do týchto problémov. Verím, že za túto vážnu krízu nezodpovedá len zopár nespoľahlivých bankárov, ale že v podstate nastala v dôsledku neoliberálnej viery vo výhody neregulovaných finančných trhov, ktorá bola a je rozšírená v USA, ale zostáva rozšírená aj v dnešnej Európe. V politikách Európskej únie ťažko dosiahneme konsenzus na základe hodnotenia tejto analýzy, a preto sa taktiež nevieme dohodnúť na spôsoboch, ako sa vymaniť z krízy.
<P>
Tiež si myslím, pán predseda, že všetko, čo ste povedali o druhej veľkej úlohe, ktorú máme v oblasti medzinárodného kola rokovaní, čiže v oblasti problému klimatickej krízy, bolo správne. Verím, že my Európania vieme ku Kodani zaujať rozhodnejšie stanovisko ako v súčasnosti. Mám pocit, že Európania ani zďaleka nemajú primerané vedúce postavenie v oblasti klimatickej politiky.
<P>
Má to veľa dôvodov, ale jeden mi neschádza z mysle. Stále vyjadrujeme príliš malú dôveru v koncepty, ako sú ekologický nový dohovor, ktorý predložili páni Pan Ki-mun či Achim Steiner v mene OSN. Tiež sa nevieme dohodnúť na skutočnosti, že by sme mali začať s transformáciou našej starej priemyselnej spoločnosti, že by sme mali myslieť viac ako len jeden deň dopredu a že technológie šetrné ku klíme, technológie efektívnosti a mnohé ďalšie opatrenia predstavujú nielen budúcnosť Európy, ale aj celého sveta.
<P>
Môžem len povedať, pán predseda, že máme pred sebou náročné úlohy. Ak máte v pláne prísť s modernými a udržateľnými myšlienkami, potom vás naša skupina určite podporí. Je mi ľúto, že v obsadení Európskej komisie nevidíme žiadnu reálnu zmenu, pretože je zrejmé, že hlavná postava včerajších myšlienok, pán Barroso, bude na čele Komisie aj ďalšie volebné obdobie.
<P>
Pán predseda, želáme vám veľa šťastia. V mene našej skupiny sa teším na vzrušujúce a, dúfajme, aj užitočné rozpravy.
<P>
(potlesk)
<SPEAKER ID="106" NAME="Michał Kamiński" LANGUAGE="PL">
Vážený pán predseda, bolo pre mňa potešením počúvať dnes váš prejav a program na nadchádzajúce dvaapolročné obdobie našej práce. Srdečne vám zaň ďakujem. Je dôkazom vášho rešpektu voči nám, poslancom Európskeho parlamentu, rešpektu, ktorý nezávisí od toho, z ktorej politickej skupiny alebo krajiny sme, ani od toho, aké názory reprezentujeme. Bol to podnetný prejav, pretože si myslím, že náš Parlament skutočne potrebuje takého vodcu, akého ste dnes predstavili vo vašej vízii. Nesúhlasíme so všetkým a nie je tajomstvom, že naše názory sú rozdielne, ale dnes by som rád začal s touto otázkou, reagujúc pritom v určitom zmysle na myšlienky, ktoré som tiež dnes v tomto Parlamente počul.
<P>
Nie je zlé, že Parlament je miestom pre diskusiu a že Parlament je miestom stretnutí pre ľudí, ktorí možno majú rozdielne pohľady na rozdielne veci vrátane rozdielnych pohľadov na budúcnosť Európy. Problémom je, že by sme sa v dobrej viere mali snažiť konfrontovať naše názory s názormi ostatných. Potom tu bude vždy priestor pre kompromis. Ak predpokladáme, a ja predpokladám, že každý v tomto Parlamente má dobré zámery a chce pre náš kontinent len to najlepšie, potom budeme môcť prekonať rozdiely a budeme vždy otvorení diskusii. Práve túto dobrú vôľu potrebujeme.
<P>
Samozrejme, pán predseda, naša skupina, Skupina európskych konzervatívcov a reformistov, skupina, ktorá je hrdá na to, že do Parlamentu priniesla určitý nový rozmer politického myslenia o Európe, bude chcieť byť silným hlasom tých občanov, ktorí nás zvolili. Nepopierame demokratický mandát žiadneho poslanca, ktorý je v tomto Parlamente. Naozaj hlboko si tento mandát vážime, sú to naši voliči, ktorých zastupujeme. Keď si naši voliči vyberali strany, ktoré sú súčasťou skupiny ECR, vedeli, za čo hlasujú.
<P>
Pán predseda, vaše zvolenie bolo historickým momentom. Dovolím si pripomenúť a povedať našim kolegom poslancom, že dnes je v tomto Parlamente skupina mladých Poliakov, ktorých pozvali poslanci rôznych politických skupín. Títo Poliaci sa narodili 4. júna, v deň prvých čiastočne slobodných volieb konaných v našej krajine. Pri stretnutí s ľuďmi narodenými 4. júna sa už viac necítime mladí, keď vidíme, že teraz z nich už sú dospelí ľudia. Chcem však povedať, že keď som sa s nimi dnes zhováral a keď som si uvedomil, že nastúpili na autobus v Rešove, v meste na juhovýchode Poľska, a bez toho, aby museli zastať na hraniciach, prišli sem do Štrasburgu do svojho Parlamentu, pomyslel som si, že nikto z nás, kto si pamätá 4. jún, na takú šťastnú udalosť ani len nepomyslel. Dnes mladí Poliaci, Česi, Estónci a Litovčania prichádzajú sem do svojho Parlamentu.
<P>
Pán predseda, som si istý, že tento Parlament budete chrániť ako demokratickú inštitúciu, ako miesto skutočnej diskusie ľudí, ktorí chcú občanom Európskej únie úprimne pomôcť. A dnes, keď si pripomíname, že aj vy, pán predseda, pochádzate z našej krajiny, z krajiny, ktorá počas totalitného režimu tak veľmi trpela, vieme jednu vec, a to je skutočne najlepšia vec na Európskej únii, že Európska únia zabezpečila národom Európy 60 rokov bez vojny. Je to obrovský úspech tejto organizácie, organizácie, ktorú my, skupina ECR, nechceme reformovať, ako napovedá náš názov, ale v ktorú veríme. Veríme v lepšiu Európu a to je Európa, lepšia Európa, ktorá je bližšie k svojim občanom a ktorej budeme počas tohto volebného obdobia slúžiť.
<P>
(potlesk)
<SPEAKER ID="107" NAME="Eva-Britt Svensson" LANGUAGE="SV">
Vážený pán predseda, rada by som vám ešte raz zablahoželala k zvoleniu.
<P>
Transparentnosť, demokracia a pluralizmus sú úctyhodné slová pre EÚ a Parlament, ale nikdy ich nesmieme zmeniť len na symbolickú politiku. Žiaľ, tieto výrazy sú niekedy len peknými slovami. V skutočnosti sa dohody robia za zavretými dverami. Preto potrebujeme iný spôsob práce v Parlamente, taký, pri ktorom sa naša práca a naše rozhodnutia budú uskutočňovať otvorene v pravom duchu skutočnej demokracie. Potrebujeme otvorený spôsob práce, ktorý sa týka všetkých politických skupín a všetkých poslancov Parlamentu. Ak sa niektorí poslanci dokonca ani necítia zaangažovaní a nevnímajú prácu, ako potom môžeme očakávať od našich občanov, aby cítili zaangažovanosť, mali dôveru v našu prácu a hlasovali vo voľbách? V každom prípade zabezpečme technológiu, ktorú potrebujeme na poskytovanie informácií, ale nesmieme zabúdať na najdôležitejšie súčasti angažovanosti. Tými sú demokracia a transparentnosť.
<P>
Zažívame finančnú krízu a environmentálnu a klimatickú krízu. Tiež by som mala spomenúť, že máme dohody o obchode, ktoré niekedy zhoršujú problémy v súvislosti s dodávkou potravín a chudobou vo svete.
<P>
Názor ľavice je, že riešenie kríz nespočíva v pokračovaní v rovnakej politike, ktorá niekedy bola činiteľom podieľajúcim sa na ich vytvorení. Obyvatelia Európy potrebujú inú politiku. Zaslúžia si inú politiku, politiku, ktorá na prvé miesto kladie ľudí, a nie, ako je to v súčasnosti, potreby trhu. Jedným zo spôsobov, ako naštartovať politiku správnym smerom, je zastaviť privatizáciu a dereguláciu verejných služieb. Trh v podstate nie je úspešný, ak hovoríme napríklad o uspokojovaní pracovných potrieb ľudí a ich sociálnych právach. Musíme za to niesť následky.
<P>
Hovoríme o demokracii. Demokracia tiež vyžaduje, aby sa naše občianske práva a slobody nikdy neporušili. V súčasnosti máme mnoho návrhov na dodatočné monitorovanie našich občanov. Sloboda prejavu sa musí vzťahovať aj na internet.
<P>
EÚ a jej občania preto potrebujú inú politiku na zabezpečenie spravodlivejšej spoločnosti s väčšou solidaritou. My v Konfederatívnej skupine Európskej zjednotenej ľavice - Nordickej zelenej ľavici sme pripravení zúčastniť sa - a s potešením za to prijímame zodpovednosť - budovania spravodlivejšej EÚ s väčšou solidaritou, spravodlivejšieho a lepšieho sveta.
<SPEAKER ID="108" NAME="Francesco Enrico Speroni" LANGUAGE="IT">
Vážený pán predseda, tiež sa pripájam k blahoželaniam k vášmu zvoleniu. Vítam váš prejav, program a želám si, aby sme sa sústredili na aspekt, ktorý je podľa mňa pre poslancov najdôležitejší alebo by mal byť najdôležitejší, konkrétne na našu zákonodarnú prácu.
<P>
Dialóg s najdôležitejšími mocnosťami je dôležitý, misie sú dôležité, ale hlavnou úlohou Parlamentu, aspoň podľa môjho názoru, je pripravovať zákony, stanovovať pravidlá, pretože sme boli zvolení predovšetkým na to, aby sme sa venovali tejto úlohe, tomuto mandátu. Jedným z problémov je, že nemáme právo na legislatívnu iniciatívu, keďže zakladatelia Európskej únie a ich následníci nám to odopreli. Naďalej hlasujeme za uznesenia a podpisujeme písomné vyhlásenia, na ktoré sa ďalej nenadväzuje, keďže ich Komisia neberie do úvahy.
<P>
Pán Barroso povedal, že len to je správne, pretože ak by Komisia prijala legislatívny návrh od Parlamentu prostredníctvom písomných vyhlásení a uznesení, porušili by sa tak dohody, ktoré to nedovoľujú. Dovoľte mi povedať, že tento výklad je podľa mňa pochybný. Zmluvy to vyslovene neustanovujú, ale ani to nezakazujú.
<P>
Musím zdôrazniť, že keď Parlament niečo žiada, keď Parlament žiada legislatívnu iniciatívu, robí tak v mene miliónov európskych občanov, väčšiny z miliónov európskych občanov, keďže písomné vyhlásenia a uznesenia potrebujú na prijatie podporu väčšiny.
<P>
Som preto presvedčený, že vy, pán predseda, budete zanietene pracovať na tom, aby Komisia uznala, že návrhy, ktoré predložíme my poslanci, sa môžu stať právnymi predpismi EÚ v súlade s vôľou ľudí, našich voličov. Je to náročná úloha, ale som si istý, že vynaložíte všetko úsilie, aby ste ju splnili.
<SPEAKER ID="109" NAME="Bruno Gollnisch" AFFILIATION="NI">
(FR) Vážený pán predseda, ako nezávislý poslanec hovorím, samozrejme, v mojom mene, ale aj v mene niektorých mojich kolegov, nie mojich holandských kolegov zo strany VVD, ale v mene mojich kolegov zo strany Front National, z bulharskej strany Ataka, z rakúskej strany FPÖ, z britskej strany British National Party, z maďarskej strany Jobbik a z flámskej strany Vlaams Belang.
<P>
Rád by som povedal, pán predseda, že vôbec nepochybujem o úprimnosti návrhov, ktoré ste práve predstavili. Dovoľte mi však povedať, že mám pochybnosti o ich reálnosti.
<P>
Na začiatku ste spomenuli problém hospodárskej krízy. Faktom je, že milióny Európanov vnímajú, že ich majetok a zamestnanie ohrozujú zvrátené účinky globalizácie, ktorá ich pre blaho niektorých ponecháva napospas nespravodlivej hospodárskej súťaži krajín, ktorých pracovníci sú bezcitne vykorisťovaní, a nenásytnosti finančných záujmov bez ohľadu na krajinu. Únia, žiaľ, neochránila Európanov pred touto situáciou. Práve naopak, vrhla ich do nej.
<P>
Po druhé, zo svojho skromného postavenia, ale vyjadrujúc názor politických síl, ktoré pán Schulz celkom ochotne označil za hrozbu pre tradičné organizácie, a ja mu za to ďakujem, by som rád vyzval Parlament a vás, pán predseda, aby ste boli skromnejší a stanovili našim právomociam určité dobre uvážené hranice. Ako Európan a ako kresťan som absolútne presvedčený, že mnohé z hodnôt, ktoré vyslovujeme, sú univerzálne hodnoty. Naším poslaním nie je stanoviť vo svete zásady a zákony a trvám na tom o to viac, lebo organizácie ako Organizácia Spojených národov presne na tento účel existujú, a o to viac, lebo ešte treba veľa urobiť v samotnej Európe, kde napriek právu na život dávame priestor na zabíjanie našich vlastných detí a kde sa napriek slobode prejavu predierame cez morálnu, mediálnu, politickú a súdnu diktatúru známu ako "politická korektnosť". Politické skupiny ako naša, ktoré hovoria o utrpení a túžbach miliónov Európanov, sú diskriminované, prenasledované a dokonca niekedy zrušené, ako to bolo so stranou Vlaams Blok v Belgicku. Tento absolútny škandál nevyvolal ani jeden protest v tomto Parlamente. Ak by sa také niečo stalo v Afrike alebo v Latinskej Amerike, nepochybne by sme počuli inú verziu o udalostiach.
<P>
My nezávislí poslanci nemáme také isté práva ako ostatní, to je úplne jasné, a ako sme vám včera povedali, stále nemáme žiadneho zástupcu v konferencii predsedov.
<P>
Na záver, z dôvodu hlasovacieho systému sa miliónom Európanov odopiera možnosť zastúpenia v ich vlastných národných zákonodarných orgánoch, ktoré by mali zastupovať voličov v celej ich rozmanitosti.
<P>
Na koniec by som rád vyjadril želanie, aby sme si vždy pri našej práci pamätali, že Európa je v histórii ľudstva regiónom, ktorý zaviedol takú slobodu národov, akú nemožno nájsť nikde inde, rovnakú dôstojnosť týchto národov, úctu voči ich súdnictvu a zásadu nezasahovania, ktorá znamená, že každý je zodpovedný za svoje vlastné záležitosti a na svojom vlastnom území. Je to jeden z najväčších prínosov európskej civilizácie dedičstvu ľudstva.
<SPEAKER ID="110" NAME="Cecilia Malmström" LANGUAGE="SV">
Vážený pán predseda, toto je po prvýkrát v mojej funkcii členky predsedníctva Rady, čo stojím v tejto rokovacej sále, a v mene švédskeho predsedníctva a celej Rady, ako aj osobne by som vám chcela čo najúprimnejšie zablahoželať. Dvadsať rokov po páde Berlínskeho múru je úžasné, že vás vidíme v tejto funkcii. Viem, že je to pre vás osobné víťazstvo. Je to víťazstvo pre Európsky parlament a je to tiež víťazstvo pre nás všetkých, ktorí vrelo podporujeme európsku spoluprácu a všetko, čo predstavuje.
<P>
Chcela by som vám tiež poďakovať za vizionársky prejav a ambiciózne plány, ktoré s týmto Parlamentom máte. Som presvedčená, že Európsky parlament bude vo vašich rukách v bezpečí. Počas vášho vedenia dosiahnete, dúfajme, konkrétne rozhodnutia, ale tiež aj zázrak, o ktorom ste sa zmienili. My v Rade sa tešíme na prácu s vami a s Európskym parlamentom. Viacero poslancov spomenulo množstvo úloh, pred ktorými stojíme: otázku klímy, hospodársku krízu, pracovné miesta, úlohu Európy vo svete a tak ďalej.
<P>
Ako zástupca občanov, ale tiež v rozprave, ktorá sa tu koná, máte dôležitú legislatívnu úlohu. Pre Európsky parlament je nesmierne dôležité vždy hájiť európske hodnoty. Ak Lisabonská zmluva nadobudne platnosť, a ja úprimne verím, že sa tak stane, úloha Európskeho parlamentu sa rozšíri a vy budete mať väčší vplyv na európsky program. Viem, že budete Európsky parlament a jeho úlohu svedomito chrániť, ale tiež budete, dúfajme, mostom k ďalším inštitúciám, ako aj rozvážnym partnerom pre dialóg. Predsedníctvo sa úprimne teší, že nasledujúcich šesť rokov bude vaším partnerom pre dialóg, a želá vám vo vašej práci veľa úspechov.
<SPEAKER ID="111" NAME="Predseda">
Rád by som všetkým novým poslancom Európskeho parlamentu pripomenul, že pani ministerka je bývalá poslankyňa Parlamentu, a preto je jedna z nás.
<SPEAKER ID="112" NAME="José Manuel Barroso">
predseda Komisie. - Vážený pán predseda, v mene Komisie a v mojom vlastnom mene vám chcem úprimne zablahoželať a zaželať veľa úspechov vo vašom funkčnom období. Vaše zvolenie symbolizuje nielen znovuzjednotenie Európy, ale tiež Európu, ktorá je veľmi oddaná hlavným hodnotám slobody a solidarity.
<P>
Osobne a aj z inštitucionálneho hľadiska chcem prispieť k úzkej spolupráci s vami a s Európskym parlamentom. Parlament a Komisia sú dve inštitúcie Spoločenstva par excellence v centre záležitostí Spoločenstva. Vy a všetci poslanci tohto Parlamentu ste boli priamo zvolení našimi občanmi a Komisia je oprávnená a povinná pozdvihnúť európske záujmy nad ktorékoľvek iné. Domnievam sa, že máme osobitnú zodpovednosť za európsky projekt v úplnom súlade so zmluvami.
<P>
Preto chcem znovu zopakovať, že si želám spoločne pracovať na zlepšení európskej parlamentnej demokracie.
<P>
(potlesk)
<SPEAKER ID="114" NAME="Sergio Paolo Francesco Silvestris" AFFILIATION="PPE">
(IT) Vážený pán Buzek, váš prejav sa mi veľmi páčil, najmä tá časť o inštitucionálnej, ale tiež sociálnej úlohe Parlamentu, ktorú ste charakterizovali ako úplnú podstatu európskeho demokratického systému.
<P>
Dnes oslavujeme Úniu 27 štátov, ktoré sa opäť spojili, a stretávame sa tu v súvislosti po rozdelení spôsobenom ideológiami teroru, ktoré postavili na našom kontinente múry, múry, ktoré nevydržali a ktoré zničil závan demokracie a slobody.
<P>
Tento rok oslavujeme tridsiate výročie prvých volieb do Parlamentu s využitím priameho všeobecného volebného práva spolu s dvadsiatym výročím pádu Berlínskeho múru. Chcel by som pripomenúť, pán Buzek, že keď moji rodičia pred tridsiatimi rokmi po prvýkrát volili prvých poslancov z Talianska, vo vašej krajine ste právo voliť nemali.
<P>
V roku 1979, len rok po tom, čo Karola Wojtylu zvolili za hlavu katolíckej cirkvi, keď sa v Taliansku a v ďalších krajinách konali prvé voľby do Európskeho parlamentu, vy ste boli zapojený do pololegálneho odborového hnutia Solidarita, ktoré sa usilovalo o zavedenie demokracie a slobody vo vašej krajine. Aby sme presadzovali tieto isté práva, demokraciu a slobodu, išli sme voliť, zatiaľ čo vy ste každý deň riskovali svoj život a slobodu.
<P>
Práve preto, pán predseda Buzek, som hrdý na to, že som svojím malým a pravdepodobne nerozhodujúcim hlasom prispel k vášmu zvoleniu, a som rád, že sa dnes v Parlamente stretáva rôzna minulosť, ktorá sa obohacuje a inšpiruje tými istými hodnotami a ideálmi, minulosť, ktorá posilňuje úžasnú históriu tejto mladej Európy.
<SPEAKER ID="115" NAME="Marek Siwiec" AFFILIATION="S&amp;D">
(PL) Vážený pán predseda, blahoželám vám k zvoleniu a k dobrému prejavu. Potešilo by ma, keby ste vo vašom prejave venovali trochu viac pozornosti krajinám východnej Európy. Na Ukrajine sa budú v blízkej budúcnosti konať veľmi náročné voľby. Európsky parlament má osobitný záväzok preukázať záujem o demokratický postup v tejto krajine. Bol to Európsky parlament, najdôležitejšia inštitúcia Európskej únie, ktorého podpora vyvolala obrovské zmeny, ktoré sa udiali pred piatimi rokmi.
<P>
Rád by som požiadal, aby bol tejto záležitosti súvisiacej s prezidentskými voľbami na Ukrajine venovaný osobitný a neobvyklý prístup a aby sa v nej angažovali tie inštitúcie a delegácie, ktoré boli na to určené, aby bol Európsky parlament vnímaný ako vážna inštitúcia, ktorá sa zaujíma o demokratický postup na Ukrajine.
<SPEAKER ID="116" NAME="Eva Lichtenberger" AFFILIATION="Verts/ALE">
(DE) Vážený pán predseda, rada by som vám zablahoželala a povedala vám predovšetkým jednu vec. Parlament je hodnotený na základe spôsobu, akým využíva a uvádza do praxe svoje práva, a na základe faktu, že neopúšťa dôležitú politickú diskusiu.
<P>
Všetci sme zodpovední za to, aby sme spolu s vami pracovali na zaistení toho, že tento Parlament nebude podliehať nátlaku zo strany návrhov Komisie, ktoré sú nedomyslené alebo predstavujú jednostranné záujmy konkrétnych lobistov. Sme zodpovední za to, aby sme tu o tom hovorili nahlas, a musíme tak urobiť. Musíme premýšľať nad tým, ako Lisabonská zmluva zmení našu situáciu. Dúfam, že to všetko budeme schopní spraviť.
<P>
Musíme jasne ukázať, a podľa mňa sa to tiež týka otázky voľby predsedu Komisie, že naše práva využívame, a musíme vyslať zreteľný signál Komisii. To znamená, že teraz nesmie nasledovať priame zvolenie pána Barrosa.
<SPEAKER ID="117" NAME="Zoltán Balczó" AFFILIATION="NI">
(HU) Vážený pán predseda Buzek, dovoľte mi osloviť vás priamo, hoci teraz sedíte v poslaneckom kresle. Vaše zvolenie do Parlamentu sa vníma ako symbol toho, že východný blok už viac neexistuje, existuje už len zjednotená Európa. Spomenuli ste to vo svojom prejave, keď ste hovorili o tom, že už nemáme novú a starú Európu, len našu Európu.
<P>
Žiaľ, mnoho ľudí to tak nevníma. Tiež ste vo svojom prejave spomínali obrovský strach, ktorý sa rozšíril v krajinách, ktoré pristúpili len v roku 2004. Dnes však chápete sklamanie, ktoré tieto krajiny cítili. Dôvodom je to, že tu neexistuje rovnosť práv. Rovnaké práva sú kľúčovou otázkou. Pán Lindblad, štátny tajomník, spomenul, že rovnosť práv je najdôležitejšia zásada rozpočtu. Ak ide skutočne o to, prečo potom neexistuje rovnosť práv v súvislosti s poľnohospodárskymi dotáciami? Maďarsko preukázalo, že je schopné ich dostať za pomoci svojho inštitucionálneho systému, ale je neustále diskriminované.
<P>
Pán predseda, podporili ste každého, aby používal svoj materinský jazyk. Som rád, že v tomto Parlamente mám ako Maďar rovnaké práva, ale na Slovensku by som bol za používanie svojho materinského jazyka potrestaný. Pán predseda, vyhlásili ste, že budete vystupovať ako sprostredkovateľ. Za túto ponuku vám úprimne ďakujeme. Takýmto spôsobom sa však skutočný výsledok dosiahne, len ak bude môcť maďarská menšina slobodne používať svoj materinský jazyk v krajine narodenia. Želám veľa úspechov aj s touto otázkou.
<SPEAKER ID="118" NAME="Zuzana Roithová" AFFILIATION="PPE">
(CS) Vážený pán predseda, mám obrovskú radosť, že vy, občan s vysokým morálnym kreditom a zo Sliezska, preberáte žezlo z rúk Hansa-Gerta Pötteringa a ako on zdôrazňujete hodnotový potenciál zjednotenej Európskej únie, ako sú ľudské práva a solidarita medzi národmi. Toto volebné obdobie v tieni hospodárskej krízy bude skúškou tejto solidarity. Čo sa týka hlasovania tu, nemám o ňu strach, ale viem, že jednotliví občania a miestni politici ešte častejšie hodnotia naše hlasovanie podľa hesla bližšia košeľa ako kabát. Preto by som vás chcela vyzvať, pán predseda, aby ste venovali viac pozornosti ako v minulosti pri referovaní o našej práci tu v Európskom parlamente na zlepšenie postavenia Európanov v globálnych súvislostiach.
<SPEAKER ID="119" NAME="Charles Tannock" AFFILIATION="ECR">
Vážený pán predsedajúci, vždy som obdivoval pána Barrosa ako predsedu Komisie, ktorý je zástanca transatlantických vzťahov a voľného trhu, čo moja strana silno podporuje a obdivuje. Tiež som veľký priateľ Portugalska, takže s radosťou Josého Manuela podporujem.
<P>
Znepokojilo ma však čo som čítal včera v novinách Daily Telegraph, že súhlasil s návrhom skupiny ALDE vytvoriť vo svojej Komisii nového, silného a rušivého komisára pre ľudské práva, ktorý sa bude venovať vonkajším aj vnútorným záležitostiam ľudských práv. Zdá sa, že to protirečí rozhodnutiu stredopravého krídla tohto Parlamentu o odmietnutí nového kombinovaného výboru pre ľudské práva a zdvojuje prácu Rady Európy a jej komisára pre ľudské práva. Prosím, môže tu pán predseda Barroso vysvetliť svoju politiku a svoje zámery?
<SPEAKER ID="120" NAME="Predsedajúci">
Myslím si, že táto otázka by dnes mala odznieť pri inej príležitosti, konkrétne vtedy, keď budeme rokovať o vyhlásení pána Barrosa, nie teraz.
<SPEAKER ID="121" NAME="Csaba Sógor" AFFILIATION="PPE">
(HU) Vážený pán predseda Buzek, hovorili ste o slovensko-maďarskom spore. Nie je to slovensko-maďarský spor. V skutočnosti je to spor Slovenska a Európskej únie, keďže sa dotýka krajiny, ktorá opovrhuje základnými európskymi hodnotami. Vašou úlohou nie je dosiahnuť dohodu medzi Slovenskom a Maďarskom, ale medzi Európskym parlamentom a Slovenskom, keďže táto krajina porušuje dokumenty a dohody, ktoré podpísala a ratifikovala.
<P>
Po druhé, máme tu otázku Sliezska. Som veľmi rád, že ste ju spomenuli. V Európskej únii máme veľa takýchto území, ktoré počas minulého storočia patrili niekoľkým krajinám. My Maďari sme po prvej svetovej vojne boli rozdelení medzi 10 štátov, sedem z nich je teraz členskými štátmi EÚ. Sme veľmi vďační za to, že tu teraz môžeme byť spolu bez toho, aby sme siahali po zbraniach alebo menili hranice. Počas minulého storočia sa v Zakarpatskej oblasti učilo päť úradných jazykov. Prečo to spomínam? Pretože takisto v našej krajine, v ktorej žijem v Sikulsku v Sedmohradsku, sa súčasná rumunská vláda hanbí za náš materinský jazyk a symboly.
<P>
Problém s európskymi hodnotami ľudských práv sa však netýka len východného bloku, ale aj Západu. Preto naliehame, aby mala Európa nielen komisára pre menšiny, ale aj právny rámec pre menšiny, ku ktorému sa zaviaže každá európska krajina.
<SPEAKER ID="122" NAME="Diane Dodds" AFFILIATION="NI">
Vážený pán predseda, ďakujem za váš prejav. Domnievam sa však, že sa naše smerovanie výrazne líši. Stojím tu pred vami ako niekto, kto verí v Európu spolupracujúcich národov, nie v Európu zviazanú federalistickým prístupom Lisabonskej zmluvy.
<P>
Druhého októbra budú írski voliči po druhýkrát hlasovať o Lisabonskej zmluve, narýchlo zostavenej zmluve, ktorá má obísť odmietnutie európskej ústavy. Chválim voličov Írskej republiky, že v prvom referende preukázali zdravý rozum, ktorý, dúfam, preukážu opäť v druhom referende. Nalieham na nich, aby vo svojom odhodlaní odmietnuť zmluvu zostali neoblomní. Neskoršie sľuby a vyhrážky nezmenili základy zmluvy. Naďalej zostáva pre Európu a európske národy nesprávnou cestou.
<P>
Domnievam sa však, že možnosť výberu by sme mali dať aj našim obyvateľom, britským občanom. Labouristická vláda im sľúbila referendum a tento sľub by labouristická vláda mala splniť. Ak sa tak nestane, mali by tak urobiť prípadní nástupcovia z radov konzervatívcov.
<SPEAKER ID="123" NAME="Csaba Sándor Tabajdi" AFFILIATION="S&amp;D">
(HU) Vážený pán predseda, ako Maďar a ako priateľ Poľska, takisto ako aj východný Európan a občan nového členského štátu mám z vašej funkcie predsedu veľkú radosť a cítim spokojnosť, pretože môže prispieť k úplnému zrovnoprávneniu dvanástich nových členských štátov. Doteraz sme si boli len rovní, ale chceli by sme si byť ešte rovnejší.
<P>
Dali ste historický sľub, pán predseda, pretože ste pripravený riešiť takú chúlostivú vec, akou je Sliezsko, ktorá sa doteraz neriešila. Inak povedané, preberáte na seba úlohu sprostredkovateľa pri riešení záležitostí týkajúcich sa národných menšín. Menšiny predstavujú 15 % populácie Európy, 6,5 % z nich sú migranti alebo menšiny prisťahovalcov predovšetkým v západnej Európe a 8,5 % sú historické menšiny.
<P>
Skutočnosť, že chcete vystupovať ako sprostredkovateľ v maďarsko-slovenskom spore a medzi slovenskou väčšinou a maďarským národnostným spoločenstvom, je historickým činom. Dúfam, že tento príklad bude nasledovať aj Komisia. Nemôžeme otázky menšín v Európe zmiesť pod koberec. Ďakujem za pozornosť a želám vám veľa úspechov.
<SPEAKER ID="124" NAME="Antonello Antinoro" AFFILIATION="PPE">
(IT) Vážený pán predseda, dámy a páni, chcel by som vyjadriť, že som hrdý na to, že som súčasťou takej dôležitej inštitúcie, akou je Európsky parlament, ktorému predsedáte, pán Buzek. Obete, ktoré ste pred dvadsiatimi rokmi vo vašej krajine priniesli a ktoré dnes umožňujú už spomínaným dvanástim krajinám zastúpenie v tejto rokovacej sále, posilnili Európu.
<P>
Rád by som však vyjadril obavy týkajúce sa programu, ktorý ste počas svojho prejavu predstavili, ktorý by mal, a ja dúfam, že sa tak stane, posilniť Parlament. Dúfam, že to, čo ste prehlásili, sa uskutoční.
<P>
Tiež dúfam, že ďalší predseda Európskej komisie, o ktorom som presvedčený, že to bude pán Barroso, vás bude počúvať vzhľadom na silné slová, ktoré ste použili, aby sme zaistili, že Parlament uspokojí potreby viac ako 550 miliónov európskych občanov, ktorí za nás hlasovali, ktorí si nás vybrali a ktorí chcú a žiadajú tento Parlament a každého z nás, aby sme im dali odpovede, ktoré sa im Európa určite snažila dať, ale nebola celkom úspešná.
<P>
V súvislosti s touto stránkou vašej práce chcem vyjadriť nádej a presvedčenie, že s vašou pomocou sa nám podarí dosiahnuť tú istotu, o ktorej ste hovorili.
<SPEAKER ID="125" NAME="Miloslav Ransdorf" AFFILIATION="GUE/NGL">
(CS) John Stuart Mill povedal, že parlament by mal byť zrkadlom života národov. To nie je malá úloha a myslím si, že je dôležitá pre naše ďalšie funkčné obdobie tým viac, že Európa je príliš dôležitá vec na to, aby bola zverená len do rozhodovania tzv. politických elít.
<SPEAKER ID="126" NAME="Michael Theurer" AFFILIATION="ALDE">
(DE) Vážený pán predseda, rád by som vám zo srdca zablahoželal k vášmu prejavu. Proces zjednotenia Európy bol na jednej strane výsledkom túžby po slobode v krajinách strednej a východnej Európy a na strane druhej atraktívnosti Európy ako hospodárskeho modelu.
<P>
Domnievam sa, že máme príliš málo dôvery, príliš málo dôvery v budúcnosť. Ak to nemôžeme dosiahnuť my v Európe, kto potom? Mali by sme s väčším presvedčením povedať, že sme schopní pracovať na riešení problémov s odvahou. Máme veľa schopností a máme stále príležitosti na rast po celom svete. Pokiaľ budú na svete ľudia potrebovať tovary a služby, tak stále budeme mať príležitosť na rast. Vieme zabezpečiť, aby sa na tom v Európe každý podieľal, a každý, kto sa bude, na tom získa.
<P>
Rád by som podporil nás všetkých, aby sme viac verili Európe ako úspešnému modelu, a požiadal vás, aby ste túto myšlienku zahrnuli do svojich prejavov.
<SPEAKER ID="127" NAME="Krisztina Morvai" AFFILIATION="NI">
(HU) Maďarsko si 23. októbra 2006 pripomenulo revolúciu v roku 1956 a boj za slobodu. V tento deň obrovské množstvo policajtov riadené vládou napadlo pokojných demonštrantov, chodcov a dokonca viaceré skupiny zahraničných turistov, keď si v reštaurácii pokojne vychutnávali jedlo.
<P>
V krajine zavládol absolútny teror. Stovky ľudí utrpeli vážne zranenie vrátane štrnástich ľudí, ktorí boli zasiahnutí do očí. Veľa z nich o zrak aj prišlo. Stovky ľudí uväznili a viedlo sa proti nim zinscenované trestné konanie. Len prednedávnom sa táto záležitosť ukončila prepustením prakticky všetkých bez výnimky.
<P>
Premiér vyjadril uznanie vynikajúcej práci polície. Dnes, pán predseda, v tomto Európskom parlamente máme pani Kingu Gönczovú, podpredsedníčku Výboru pre občianske slobody, spravodlivosť a vnútorné veci, ktorá bola členkou tej vlády, ktorá schvaľovala zásah. Rada by som počula na to váš názor, pán predseda. Tiež by som vás v mene Maďarska rada požiadala, aby ste zostali verný duchu solidarity, bojovali za ľudské práva v Európskej únii a snažili sa o ukončenie krízy ľudských práv, ktorá v Maďarsku pretrváva od jesene 2006. Tiež by som rada vyzvala osobu v tomto Parlamente, ktorá ľuďom pripomína túto situáciu a je hanbou tohto Parlamentu, aby sa vzdala funkcie podpredsedníčky Výboru pre občianske slobody, spravodlivosť a vnútorné veci.
<SPEAKER ID="128" NAME="László Tőkés" AFFILIATION="PPE">
(HU) Ako Maďar žijúci v Rumunsku by som chcel v duchu solidarity zablahoželať pánovi predsedovi Jerzymu Buzekovi, dôstojnému nástupcovi nášho predchádzajúceho predsedu pána Hansa-Gerta Pötteringa. V duchu solidarity si pripomeňme, že pred 70 rokmi Maďarsko prijalo poľských utečencov.
<P>
V duchu solidarity by som rád vyjadril radosť, že jedna z kľúčových osobností hnutia Solidarita bola poverená vedením Parlamentu. Pripomeňme si tiež pápeža Jána Pavla II. a hľadisko viery. Hnutie Solidarita a maďarská revolúcia v roku 1956 naznačovali slobodu, zatiaľ čo udalosti v Temešvári spolu s osobnosťou a duchovnosťou pápeža Jána Pavla vyjadrujú silu viery. Tiež očakávame, že Poliaci a východná Európa prostredníctvom svojho pristúpenia prispejú rovnako a prinesú silnejšiu vieru. Preto sa jednoznačne teším na predsedníctvo pána Buzeka.
<SPEAKER ID="129" NAME="Wojciech Michał Olejniczak" AFFILIATION="S&amp;D">
(PL) Vážený pán predseda, tiež by som vám chcel čo najúprimnejšie zablahoželať nielen k vášmu zvoleniu, ale aj k vášmu dnešnému prejavu, pretože ste ukázali, že máme jednu Európu a že neexistujú nové a staré štáty. Európa tiež zostane rozmanitá a vy ste sľúbili, že Európsky parlament túto rozmanitosť vo svojej práci zohľadní, čo má obrovskú hodnotu.
<P>
To ale neznamená, že Európa si je rovná. Máme tu naozaj veľa odlišností, ktorými by sme sa my v Európskom parlamente mali zaoberať. Občania Európskej únie často dostávajú úplne iný plat za tú istú prácu. Čísla hovoria, že stále veľmi veľa občanov Európskej únie je dnes bez práce, a to je ďalšia úloha, do ktorej by sme sa mali pustiť. Existuje veľmi veľká rôznorodosť a nerovnosť v oblasti prístupu k výhodám spojeným so vzdelávaním, kultúrou a zdravotnou starostlivosťou. Je to obrovská úloha, ktorou by sa mal Európsky parlament pod vaším vedením tiež zaoberať.
<P>
Chcel by som vedieť váš názor na to, čo by sme mali spraviť so záväzkom, ktorý je dnes viac nemecko-ruský ako európsky, v súvislosti s tým, čo sa povedalo o spoločnej politike v oblasti energie. Mám na mysli plynovod, pretože ste hovorili o politike v oblasti energie. Máme tu tiež otázku rozšírenia Európskej únie. Čo bude s Ukrajinou? Aké časové rozpätie si stanovíme na pristúpenie Ukrajiny do Európskej únie?
<SPEAKER ID="130" NAME="Jerzy Buzek" LANGUAGE="PL">
Chcel by som sa najprv poďakovať všetkým rečníkom, ktorí vystúpili v diskusii, za ich mimoriadnu podporu. Chápem, že na niektoré konkrétne veci môžeme mať rôzne pohľady. Je to veľmi dobré, pretože to vždy prinesie niečo nové. Len výmena názorov, ich rozmanitosť a diskusia nám môžu dať odpovede na najťažšie otázky. Ale tá obrovská podpora, ktorú mi rečníci vo svojich prejavoch vyjadrili, ma ešte viac zaväzuje, pretože chápem, že stojíme pred náročnými úlohami a že ich musíme všetky zdolať. Dali ste mi mandát, výnimočný a silný mandát v neobyčajnom čase. Rád by som veľmi jasne zdôraznil, že si to uvedomujem a že chápem svoju zodpovednosť za nasledujúce dvaapolročné obdobie práce nielen v Európskom parlamente, ale aj v celej Európskej únii, ako aj za vnímanie našej práce občanmi, čo je nesmierne dôležité.
<P>
Rád by som srdečne poďakoval pánovi Josephovi Daulovi, predsedovi Poslaneckého klubu Európskej ľudovej strany (kresťanských demokratov). Veľmi si cením zdôraznenie, že je to naša Európa. Pokladám sa za jedného z tých, ktorí sem prišli zo strednej a východnej Európy, ale dnes naša spoločná Európa potrebuje spoločnú prácu. Nezabúdam, odkiaľ pochádzam, ale čas beží rýchlo. Integrácia si vyžaduje, aby sme pociťovali vzájomnú zodpovednosť a aby túto zodpovednosť pociťovali aj nové členské štáty, ktoré nazývame "novými", hoci, ako som povedal, už viac neexistujú nové a staré štáty.
<P>
Pán Schulz zdôraznil, že je to program na dvaapolročné obdobie. Môže to tak byť. V skutočnosti som myslel na to, že potrebujeme kontinuitu. V podstate som hovoril o tom, aká by Európa mala byť o päť či desať rokov a akým smerom by sme sa mali uberať. O dva a pol roka nový predseda pridá nové priority alebo súčasné trochu pozmení, ale majme vždy pred sebou dlhodobejšiu perspektívu, dokonca aj na desať alebo pätnásť rokov, aby sme mohli očakávať udalosti, ktoré nás môžu niekedy prekvapiť. Samozrejme, súhlasím, že najlepšie rozšírenie je také, ktoré vyplynie z našej vnútornej integrácie.
<P>
Pán Verhofstadt zdôraznil dôležitosť hlasu občanov. Súhlasím s ním. Hlas občanov je tu mimoriadne dôležitý. Parlament zastupuje občanov, preto má takú veľkú zodpovednosť. Tiež zdôraznil, že odpoveďou na krízu by malo byť spojenie vrátane spojenia v hospodárskych záležitostiach a spoločné rozhodovanie. Práve to je opakom protekcionizmu, čo som vyzdvihol aj vo svojom prejave.
<P>
Pani Harmsová sa zmienila o vzťahoch s národnými parlamentmi. Pripravujeme viac ako 50 % európskych právnych predpisov, ktoré potom schvaľujú národné parlamenty, preto je veľmi dôležité, aby sme mali dobré vzťahy s parlamentmi v našich krajinách. Prečo? Pretože potrebujeme väčší kontakt s našimi občanmi. Tieto parlamenty, naše vlastné, národné parlamenty, majú bezpochyby lepší kontakt s občanmi. Sú každý deň v televízii, čo nie vždy platí pre náš Parlament. Nech sa občania dozvedia o dôležitosti toho, na čom my tu v Európskom parlamente, v Európskej komisii a v Európskej rade pracujeme. Nech vedia, že Parlament zodpovedá za viac ako polovicu rozhodnutí, ktoré sa týkajú našich krajín. Vďaka tomu, že odteraz budeme vo veľmi úzkom prepojení s národnými parlamentmi, bude pre nás jednoduchšie tieto informácie poskytnúť.
<P>
Kríza, samozrejme, odhaľuje obrovský nedostatok dôvery. O to tu v skutočnosti išlo. Stotožňujem sa s názorom pani Harmsovej v otázke klímy. Obaja sme boli na Bali, obaja sme boli v Poznani a obaja budeme aj v Kodani. Vypracujeme dohodu.
<P>
Pán Kamiński zdôraznil, že na budúcnosť Európy máme rozdielne pohľady. Súhlasím s tým. Mali by sme sa skutočne navzájom počúvať. Ak dnes zastupujete dosť veľkú skupinu občanov, ktorí majú odlišné názory na budúcnosť Európy, varuje nás to pred niečím, informuje o niečom a my alebo ja, ktorí veríme v európsku budúcnosť a v európsku integráciu, vieme o Európanoch oveľa viac vďaka tomu, že ste vyjadrili rôzne druhy námietok. Čo sa týka tejto otázky, uisťujem vás, že rozprava bude dôkladná.
<P>
Pani Svenssonová hovorila o transparentnosti Parlamentu, o tom, že musíme vedieť, aké rozhodnutia robíme, a musia to vedieť aj naši voliči. Úplne súhlasím. Nepochybujem, že otázka sociálnej spravodlivosti je dôležitá. Ja osobne som bol veľmi veľa rokov členom odborovej organizácie a bola to normálna odborová organizácia. Vieme však veľmi dobre, že na to, aby sme mali primerané prostriedky na pomoc najchudobnejším, musíme mať zdravé hospodárstvo a musíme sa vždy usilovať nájsť rovnováhu medzi jedným a druhým.
<P>
Pán Speroni spomínal primeranú a hodnotnú spoluprácu s Európskou komisiou a Európskou radou. Zapamätajme si, prosím, že význam Parlamentu rastie. Lisabonská zmluva nám zaručuje výrazne viac právomocí, ako máme teraz. Je to dobre, pretože sme v podstate zástupcovia, ktorých občania EÚ priamo zvolili.
<P>
Pán Gollnisch nepochybuje o úprimnosti mojich zámerov, ale zamýšľa sa nad tým, či sú reálne. Rád by som povedal, že pred 30 či 40 rokmi bolo úplne nereálne predstavovať si, že sa niekedy postavím pred takú silnú inštitúciu a budem odpovedať na vaše otázky. Bolo to také vzdialené od reality, že som si dokonca ani nedovolil o tom snívať. Vidíme teda, že ak postupujeme určitým smerom s intenzívnou vierou a presvedčením, tak potom sa to nemožné stane možným. Usilujme sa, aby sa nemožné stalo možným.
<P>
(potlesk)
<P>
Pani Malmströmová, áno, spolupracujeme so švédskym predsedníctvom. Už som bol vo Švédsku. Hovorili sme o zmene klímy, o klíme v Európe vo všeobecnosti, o kríze a o nezamestnanosti. Máme tu veľmi dôležitý program, Štokholmský program. Zapamätajme si to. Parlament musí v Štokholmskom programe dosiahnuť veľa vrátane otázky organizovaného zločinu, a to nielen v rámci Európskej únie.
<P>
S pánom Barrosom budeme nepochybne spolupracovať. Jeho ponuka sa mi veľmi páči. Pán Silvestris hovoril o krátkej histórii oslobodenia Európy a ja sa s jeho názorom úplne stotožňujem.
<P>
Pán Siwiec spomenul Ukrajinu. V podstate, čo sa týka mňa, ide o samozrejmú záležitosť, pretože som bol v delegácii Európskej únie na Ukrajine. Ako viete, bol som na Ukrajine trikrát. Nemal som v úmysle to tu teraz rozvíjať. Zapamätajte si, prosím, že pre Európanov je dôležitá každá strana spolupráce: v stredozemskom regióne, s Latinskou Amerikou a so Spojenými štátmi, ale zo všetkého najdôležitejší sú naši susedia. Naši susedia sú v okolí Stredozemného mora a vo východnej Európe. Východná a južná Európa sú najdôležitejšie územia, ale nehádajme sa, ktoré je dôležitejšie. Na Ukrajine sa schyľuje k voľbám, a tak v nadchádzajúcich šiestich mesiacoch bude Ukrajina určite najdôležitejšia. Nedohadujme sa však takýmto spôsobom. Je veľmi dôležité, aby sme dosiahli rovnováhu. Úplne s vaším názorom v tejto záležitosti súhlasím.
<P>
Pani Lichtenbergerová hovorila o úlohe Parlamentu pri príprave právnych predpisov. Súhlasím. Súhlasím, že musíme pri tvorbe právnych predpisov pracovať transparentne, že musíme mať vlastný názor, ale to už de facto vyhlasuje Lisabonská zmluva. Ak Lisabonská zmluva nadobudne platnosť, stane sa to automaticky.
<P>
Pán Balczó sa pýta, či zjednotená Európa naozaj existuje v takom rozsahu, ako som to povedal vo svojom prejave. Áno, skutočne existuje a je zjednotená, ale stále za pomoci spolupráce rieši problémy poľnohospodárstva. Pevne som povedal, že EÚ má prostriedky na podporu súdržnosti. Keďže sme zjednotení, nerozdeľujme sa v inom ohľade v dôsledku nedostatku vzájomnosti pri príležitostiach pre rozvoj občanov. Aj to sa budeme snažiť dosiahnuť. Niektoré krajiny sú členmi Európskej únie už 20 alebo 30 rokov a sú stále súčasťou týchto programov a my všetci máme rovnaké práva. Naozaj ide o zjednotenú Európu, v ktorej máme rôzne životné úrovne. Tieto rozdiely budeme vyrovnávať, to je našou nádejou a príležitosťou, ale hovorme teraz o Spoločenstve a tiež o našej zodpovednosti. To som chcel dôrazne vyzdvihnúť.
<P>
Pani Roithová sa zmienila o spoločnej zodpovednosti za krízu a ja s ňou plne súhlasím. Okrem toho, žijeme tak blízko vedľa seba, že už takmer neexistujú žiadne hranice pri vzájomnom pochopení. To je pre nás mimoriadne dôležité. Pán Tannock spomenul komisára pre ľudské práva. O tejto otázke musí, samozrejme, rozhodnúť predseda Komisie a Komisia. Som si však istý, že sa s pánom Tannockom stretneme o niekoľko mesiacov na Ukrajine v čase prezidentských volieb.
<P>
Pán Sógor hovoril o bilaterálnych európskych diskusiách, a tak by som rád povedal, že je skutočne najlepšie riešiť problémy menšín bilaterálne. Samozrejme, tiež je lepšie otvoriť hranice, ako ich posúvať. V Európe sme sa naučili nehádať sa o hraniciach a v našej časti Európy s tým nemáme problém. Jednoducho sme hranice otvorili a to bolo naším cieľom. To je náš najväčší úspech.
<P>
Pani Doddsová povedala, že Európska únia by mala byť Európou spolupracujúcich národov, nie federálnou úniou. Hovorili ste veľmi múdro. Teraz naozaj hovoríme o spolupráci medzi národmi. Hovoríme o potrebe uchovať si identitu, ale aj o potrebe vzájomnej otvorenosti a spolupráce. Vaše myšlienky sa mi veľmi páčia. Európska únia vo svojej súčasnej podobe a v podobe v kontexte Lisabonskej zmluvy robí presne to, čo ste naznačili.
<P>
Pán Tabajdi poukázal na regióny a tiež na môj región Sliezsko a povedal, že je v určitom zmysle sprostredkovateľom. Súhlasím. Čo sa týka pohraničných oblastí, poskytujú príležitosť na lepšie vzájomné porozumenie. Pán Antinoro potom spomenul úspechy mojej krajiny. Ďakujem za vaše pripomienky. Prinesiem silu do Európskeho parlamentu? Určite mám na to energiu, ale čo naozaj potrebujeme, je energia viac ako 700 kolegov poslancov. Úplne sa na ňu spolieham a chápem, že všetci sme "energickí".
<P>
Pán Ransdorf naozaj zastupuje občanov a život národa. Súhlasím, a preto zodpovednosť a právomoci Európskeho parlamentu narastajú. Dovoľme národným parlamentom, aby mali veľký vplyv na to, čo sa deje v Európe. Pán Theurer spomínal hľadanie slobody na jednej strane a atraktívnosť na druhej. Áno, tu to bolo atraktívne, ale tam sme sa usilovali o slobodu. To je pravda. Všimnite si, prosím, že sme zmiernili situáciu na Balkáne a dnes je na Balkáne mier. Chvalabohu. Krajiny v tomto regióne čakajú na vstup do Európskej únie a toto je tá obrovská atraktívnosť EÚ.
<P>
Pani Morvaiová nám pripomenula niektoré dramatické udalosti. Ak by ste sa v súvislosti s týmto chceli so mnou podeliť o nejaké informácie, prosím, predložte mi ich písomne. Tiež sa môžeme stretnúť a prerokovať túto záležitosť, aby som jej rozumel. Pán Tőkés hovoril o roku 1956 a Maďarsku. Všetci sa o tieto udalosti veľmi zaujímame a staráme sa o našu hlbokú vieru v EÚ. Áno, aj ja hlboko verím v silu Európskej únie.
<P>
Pán Olejniczak sa však pýtal niekoľko otázok týkajúcich sa nerovnosti v Európe. Jednoznačne musíme hovoriť o jednote, ale na druhej strane všetky fondy, o ktorých som už hovoril, stále fungujú, takisto ako aj všetky opatrenia, ktorých cieľom je poskytnúť možnosti na odstránenie nerovnosti. Stále sú v platnosti, tu sa nič nezmenilo. Situácia ostáva taká otvorená a taká jasná ako doteraz, a tak je veľmi dobré, že máme zjednotenú Európu. Čo sa týka dodávok ropy, plynu a zdrojov energie vo všeobecnosti, musíme hovoriť o spoločnej politike v oblasti energie. Potom medzi nami nevznikne nepotrebné napätie. To postavilo medzi nás múry, ktoré, koniec koncov, už desaťročia búrame, a o tomto je budúcnosť. Preto určite navrhujem spoločnú politiku v oblasti energie.
<P>
Na pristúpenie do Európskej únie sa musia, samozrejme, splniť určité kritériá. Tiež sme povedali, že na to, aby do EÚ vstúpili nové štáty, musíme byť my v EÚ dobre integrovaní, pretože len vtedy bude prijatie nových členských štátov efektívne. Na integráciu potrebujeme čas, ale krajina ako Chorvátsko je už vo veľkej miere na integráciu pripravená. Domnievam sa, že Chorvátsko má veľkú šancu vstúpiť do EÚ onedlho, hoci má určité problémy. To isté sa môže týkať Islandu, ale je veľmi ťažké určiť časové obdobia pre ďalšie krajiny, ktoré ešte nie sú tak dobre pripravené. Uvedomte si, prosím, že krajiny strednej a východnej Európy, ktoré sú teraz v EÚ, so svojimi prípravami na integráciu začali v rokoch 1991 - 1992, takže im to trvalo 12 rokov. My sme sa na integráciu pripravovali 12 rokov a v skutočnosti sme mali lepšie podmienky, ako majú tieto krajiny v súčasnosti, pretože vtedy bola svetová situácia lepšia. Nebola kríza a kombinácia množstva ďalších činiteľov prispela k lepšej situácii. Trvalo to dlho a neodvážil by som sa stanoviť časové rozpätia, ale pripomeňme si, že rozšírenie je dobrá politika Európskej únie, hoci je dlhodobá.
<P>
Chcel by som vám ešte raz všetkým poďakovať za diskusiu. Všetky pripomienky som si veľmi starostlivo poznačil a budú mi teraz slúžiť ako základ pri premýšľaní nad určitými zmenami. Okrem toho sa budeme pravidelne stretávať. Budem sedieť tu, kde som teraz, pretože by som bol rád čo najbližšie pri vás všetkých.
<P>
(potlesk)
<SPEAKER ID="131" NAME="Predsedajúci">
Ďakujem, pán Buzek, hlavne za mimoriadnu precíznosť pri reakcii na všetky prejavy.
<P>
Rozprava sa skončila.
<P>
Písomné vyhlásenia (článok 149)
<SPEAKER ID="132" NAME="Lidia Joanna Geringer de Oedenberg  " LANGUAGE="PL">
Blahoželám vám k zvoleniu do funkcie predsedu Európskeho parlamentu. Spolu so všetkými našimi krajanmi som hrdá, že po prvýkrát v histórii prevzal túto čestnú funkciu Poliak. Je to pre nás potvrdením našej úlohy a postavenia v Európe.
<P>
Poľsko je zároveň jednou z mála krajín, ktoré ešte neukončili proces ratifikácie Lisabonskej zmluvy, zmluvy, ktorá by zefektívnila európsku integráciu. Zdá sa mi to paradoxné. Pripomínam vám, že poľský parlament schválil ratifikáciu Lisabonskej zmluvy v apríli tohto roku, ale ratifikačné dokumenty ešte prezident nepodpísal.
<P>
Podľa mňa by ste mohli závažne prispieť k verejnej diskusii v Poľsku a pomôcť zvýšiť podporu zmluvy zo strany verejnosti, čo by urýchlilo ukončenie procesu ratifikácie. Tiež by som vám chcela poďakovať za vašu osobnú zaangažovanosť v tejto veci v Írsku. Veľmi silne dúfam, že Íri 2. októbra povedia v hlasovaní "áno" a že sa potom v Česku a v Poľsku dokončia nevyhnutné formality.
<P>
Pomoc pri ukončení "ságy ratifikačného procesu Lisabonskej zmluvy" je jedným z najdôležitejších cieľov tohto Parlamentu a ja dúfam, že bude aj jedným z jeho úspechov.
<SPEAKER ID="133" NAME="Filip Kaczmarek  " LANGUAGE="PL">
Tento moment je v dejinách európskej integrácie dôležitý. Ďakujem vám za program, ktorý ste predstavili. Dúfam, že sa vám podarí tento ambiciózny program naplniť. Želám vám veľa úspechov pri riadení práce Európskeho parlamentu v súlade s hodnotami, ktoré sú dôležité pre všetkých Európanov.
<P>
Tak ako poľské hnutie Solidarita bolo schopné zmeniť obraz Poľska a ďalších krajín v strednej Európe, aj európska solidarita nám umožní splniť úlohy, pred ktorými dnes stojíme. Bude to možné za určitých podmienok, a to, že naša solidarita bude dôsledná, skutočná a odhodlaná dosiahnuť zmeny. Takisto ako v Poľsku, kde totalitný režim nepadol vďaka slovám, ale vďaka skutkom, tak aj európska solidarita bude efektívna, ak sa premení na konkrétne činy. Verím, že sa to naozaj podarí.
<P>
Takáto predstava budúcnosti Európy je atraktívna pre mnohých Európanov. Spolieham sa na Európsky parlament pod vaším vedením, pán predseda, že bude mať pozitívnu a dôležitú úlohu pri premene tejto predstavy na skutočnosť. Ďakujem veľmi pekne.
<P>
(Rokovanie bolo prerušené o 13.25 hod. a pokračovalo o 15.00 hod.)
