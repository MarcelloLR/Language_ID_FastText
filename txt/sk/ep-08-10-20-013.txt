<CHAPTER ID="013">
Dočasná agentúrna práca (rozprava) 
<SPEAKER ID="063" NAME="Predseda">
Ďalším bodom programu je odporúčanie do druhého čítania v mene Výboru pre zamestnanosť a sociálne veci o spoločnej pozícii prijatej Radou na účely prijatia smernice Európskeho parlamentu a Rady o dočasnej agentúrnej práci (10599/2/2008 - C6-0327/2008 - (spravodajca: pán Désir).
<SPEAKER ID="064" NAME="Harlem Désir">
spravodajca. - (FR) Vážený pán predseda, pán komisár, dámy a páni - dúfam, že predsedníctvo Rady sa k nám pridá - uplynulo viac ako šesť rokov od odloženia prijatia smernice o dočasnej agentúrnej práci, nie zapríčinením Parlamentu, ktorý vyjadril svoj názor, hneď ako mu Komisia tento návrh postúpila v roku 2002, ale práve pre patovú situáciu spôsobenú určitými členskými štátmi v rámci Rady.
<P>
V súčasnosti, po prijatí spoločnej pozície medzi členskými štátmi a v čase, keď sú očakávania sociálnej Európy vysoké, máme príležitosť rozhodnúť o tejto dôležitej časti právnych predpisov v sociálnej oblasti. Túto príležitosť musíme využiť. Dočasná agentúrna práca predstavuje v Únii viac ako tri milióny pracovných miest. Dočasní agentúrni pracovníci sú zamestnaní približne v 20 000 spoločnostiach, ktoré majú obrat 75 miliárd EUR.
<P>
Je to odvetvie, ktoré zjavne podlieha výkyvom v raste, a dočasných agentúrnych pracovníkov v súčasnosti ako prvých postihuje útlm v hospodárstve a nárast nezamestnanosti. Podobne však ako iné druhy neistého a netypického zamestnania, aj dočasná agentúrna práca zaznamenala počas posledných niekoľkých rokov štrukturálny rast, ktorý sa odhaduje na takmer 60 % v priebehu posledných piatich rokov. Ide o rast, ktorý pokračoval mimoriadnou intenzitou v nových členských štátoch.
<P>
Dočasná agentúrna práca sa týka veľkého počtu odvetví, ktoré sa líšia v každom členskom štáte: v niektorých štátoch priemysel, v iných služby a v ďalších stavebníctvo, poľnohospodárstvo a doprava. Jej rozsah sa v jednotlivých krajinách tiež veľmi líši. V krajinách, ako Spojené kráľovstvo, to môže byť až 5 % všetkých pracovníkov. Trvanie pracovného pridelenia sa tiež líši. V niektorých krajinách je doba pracovného pridelenia krátka, napríklad vo Francúzsku trvá približne 10 dní, v Španielsku menej ako týždeň alebo vo Fínsku približne 20 dní. Avšak v iných krajinách, ako sú Írsko, Belgicko a Holandsko, to môže byť niekoľko mesiacov, dokonca v Rakúsku aj rok alebo viac.
<P>
Ako vieme, dočasní agentúrni pracovníci sú viac vystavení fyzickým rizikám, intenzite práce a nehodám pri práci. Ich zaškolenie je často menej rozsiahle. Veľmi bežný je tiež stres spojený s neistotou ich pracovných miest.
<P>
Skutočnosťou je, že zákony a typy právneho rámca týkajúce sa ich situácie sa veľmi líšia v jednotlivých členských štátoch - tak veľmi, že dočasní agentúrni pracovníci sú napríklad skutočne chránení rovnakým zaobchádzaním, najmä čo sa týka mzdy, len v 10 z 27 štátov Európskej únie. Ich prístup k školeniam, sociálnej ochrane, materskej dovolenke - tieto témy sú všetky rôzne a vôbec nie sú zabezpečené rovnakým spôsobom vo všetkých členských štátoch.
<P>
Preto chcela Európska komisia na žiadosť sociálnych partnerov a s podporou Parlamentu právne predpisy, ktoré by zabezpečovali takéto rovnaké zaobchádzanie. Potom ako Európsky parlament dostal pôvodný návrh vyplývajúci zo správy mojej kolegyne poslankyne, pani van den Burgovej, ktorá je ešte stále v tomto Parlamente a ktorej by som chcel vzdať úctu, v novembri 2002 posilnil tento návrh právnych predpisov tým, že umožnil zabezpečiť rovnaké zaobchádzanie od prvého dňa zamestnania, najmä čo sa týka mzdy.
<P>
Keď bola prijatá spoločná pozícia minulý rok v júni, Rada nakoniec zmenila názor a dospela k rovnakej pozícii ako Parlament. Preto sa Rada domnievala, že rovnaké zaobchádzanie od prvého dňa zamestnania by malo byť všeobecným pravidlom a že akékoľvek odchýlky od tejto zásady by mali byť stanovené na základe dohody sociálnych partnerov, prostredníctvom kolektívneho vyjednávania alebo prostredníctvom zmlúv uzavretých so sociálnymi partnermi na vnútroštátnej úrovni. V spoločnej pozícii boli zachované aj pozmeňujúce a doplňujúce návrhy Európskeho parlamentu týkajúce sa vymedzenia základných pracovných podmienok a podmienok zamestnávania, najmä zahrnutie mzdy v článku 3.
<P>
V spoločnej pozícii Rady boli nakoniec ponechané pozmeňujúce a doplňujúce návrhy týkajúce sa prístupu k zamestnaniu, ku kolektívnym zariadeniam a k odbornej príprave, ako aj práva dočasných agentúrnych pracovníkov na zastúpenie za rovnakých podmienok ako majú trvalí pracovníci zamestnaní užívateľským podnikom.
<P>
V rámci Výboru pre zamestnanosť a sociálne veci sa uskutočnila rozprava o pôvodnom návrhu na zmenu a doplnenie návrhu Komisie pridať prvky týkajúce sa zdravia, bezpečnosti a hygieny pri práci, ktoré Rada neprijala. Tieto záruky však existujú v rámci inej smernice, smernice Rady z 25. júna 1991, ktorá doplňuje opatrenia na podporu zlepšení v ochrane zdravia a bezpečnosti pri práci pracovníkov s pracovným pomerom na dobu určitú alebo s dočasným pracovným pomerom.
<P>
Ako viete, dámy a páni, svoj prvý prejav skončím týmto bodom - Európska konfederácia odborových zväzov na jednej strane a profesionálne organizácie zastupujúce agentúry dočasného zamestnávania na strane druhej chcú, aby sme prijali tieto právne predpisy. Prijatie tohto právneho predpisu dnes znamená zabezpečenie toho, že pozície Európskeho parlamentu v prvom čítaní sa odteraz stanú zákonom; že tento rámec pre ochranu dočasných agentúrnych pracovníkov môže byť transponovaný v priebehu troch rokov; a že Pandorina skrinka neistých rokovaní v rámci Rady nemôže byť znovu otvorená. Preto sa Výbor pre zamestnanosť a sociálne veci 7. októbra rozhodol odporučiť prijatie spoločnej pozície bez pozmeňujúcich a doplňujúcich návrhov s cieľom chrániť toto najneistejšie odvetvie zamestnania v Európe.
<SPEAKER ID="066" NAME="Vladimír Špidla" LANGUAGE="CS">
Vážená pani predsedajúca, dámy a páni, v prvom rade by som chcel poďakovať pánovi spravodajcovi Harlemovi Désirovi za prácu, ktorú odviedol. Myslím si, že k všeobecnému zdôvodneniu, ktoré bolo teraz prednesené, nemám čo dodať. Dovoľte mi len, aby som sa sústredil na výsledky politickej dohody zo dňa 10. júna a poukázal na úspech, ktorý sa dosiahol v rade kľúčových bodov v záujme Európskeho parlamentu. Ide o priame uplatnenie zásady rovnakého zaobchádzania na dočasných agentúrnych pracovníkov od prvého dňa ich zamestnania, neexistenciu akýchkoľvek výnimiek v prípade krátkodobých pridelení, tzv. doba odkladu, objasnenie definícií a konzultácie so sociálnymi partnermi alebo ich zapojenie do navrhovania výnimiek, ktoré umožňujú určité odchýlky od zásad rovnakého zaobchádzania. Komisia je spokojná s konsenzom, ktorý sa týka spoločnej pozície Rady v rámci Výboru pre zamestnanosť a sociálne veci a znovu musím povedať, že blahoželám pánovi spravodajcovi a politickým skupinám, že potvrdili svoju vôľu prijať spoločnú pozíciu bez ďalších zmien a doplnení.
<P>
Dámy a páni, súčasťou politického konceptu Európskej únie je úcta k sociálnym partnerom, a preto som zaznamenal s veľkým uspokojením tak pozíciu odborov, ako aj pozíciu zamestnávateľov. Dámy a páni, myslím si, že podmienky na prijatie návrhu v prvom čítaní sú splnené.
<SPEAKER ID="067" NAME="Xavier Bertrand">
úradujúci predseda Rady. - (FR) Vážená pani predsedajúca, pán komisár, dámy a páni, hoci som vás, pán Désir, fyzicky nemohol počuť, verím, že mi vaše poznámky boli verne pretlmočené, podobne ako vaše, pán komisár.
<P>
Rada dosiahla 9. júna v Luxemburgu dohodu o dvoch textoch, o ktorých členské štáty Európskej únie diskutovali niekoľko rokov. Ako viete, prvým je návrh na revíziu smernice o pracovnom čase, ktorá bola predmetom rokovaní od roku 2004. Toto nie je predmetom dnešnej večernej rozpravy.
<P>
Druhým je návrh smernice o pracovných podmienkach dočasných agentúrnych pracovníkov, o ktorom sa diskutuje od roku 2002. Cieľom tohto návrhu je zvýšiť ochranu poskytovanú dočasným agentúrnym pracovníkom a zlepšiť kvalitu dočasnej agentúrnej práce. Dnes sa stretávame, aby sme ho definitívne prijali.
<P>
V prvom rade by som vám rád povedal, že podľa mňa prijatie tohto textu o dočasných agentúrnych pracovníkoch vyšle veľmi silný signál všetkým Európanom, že rok 2008 môže byť rokom oživenia sociálnej Európy. Roky sme čakali na dosiahnutie podstatného legislatívneho pokroku v sociálnej oblasti. V prípade definitívneho prijatia smernice o dočasnej agentúrnej práci sa po týchto rokoch patovej situácie začíname posúvať ďalej .
<P>
Ľudia v Európe čakali na tento signál viac ochraňujúcej Európy. Ako vieme, ich očakávania sú v súčasnom kontexte ešte väčšie v dôsledku finančnej krízy a jej následkov na hospodárstvo. Teraz viac ako inokedy predtým nastal čas poskytnúť im jasné znamenia o našej schopnosti zosúladiť ciele hospodárskej prosperity s cieľmi sociálnej súdržnosti a o našom odhodlaní brániť a podporovať európsky sociálny model.
<P>
Návrh smernice, o ktorom dnes večer diskutujeme, je extrémne dôležitým textom, predovšetkým pre počet Európanov, ktorých ovplyvní. V roku 2006 bolo v Európe 3,4 milióna dočasných agentúrnych pracovníkov. Ak však rátame počet ľudí, ktorí sa niekedy ocitnú na zozname agentúr sprostredkujúcich dočasné zamestnanie, dospejeme k 6 miliónom ľudí, ktorých sa to dotkne.
<P>
Dodal by som, že dočasná agentúrna práca je tým druhom netypickej práce, ktorá za 20 rokov vzrástla najviac. Okrem toho podľa európskej nadácie sídliacej v Dubline sa prinajmenšom zdvojnásobila skoro vo všetkých členských štátoch a v Dánsku, Taliansku, Španielsku a Švédsku vzrástla päťnásobne - je tam rastúci počet európskych firiem, ktoré sa uchyľujú k dočasnej agentúrnej práci, aby našli pracovníkov, ktorí spĺňajú ich špecifické požiadavky.
<P>
Dnes teda hovoríme o kľúčovom sektore európskeho hospodárstva a pre tento kľúčový sektor ste vy, pán Désir, predložili kľúčový text, ktorý európskym pracovníkom poskytne naozajstné dodatočné záruky.
<P>
Prvou z týchto záruk je zásada rovnakého zaobchádzania od prvého dňa s trvalými aj dočasnými agentúrnymi pracovníkmi. Táto inovácia je významným pokrokom pre dočasných agentúrnych pracovníkov v Európe, pre ktorých zákony predtým nestanovovali takéto ochranné ustanovenia. Odteraz budú mať títo pracovníci počas svojho pracovného pridelenia také isté pracovné podmienky ako tí, ktorých na rovnaké pracovné miesto prijala priamo firma. Bude to platiť, pokiaľ ide o pracovný čas, nadčasy, prestávky, dobu na odpočinok, nočnú prácu, platenú dovolenku, ochranu zdravia pracovníkov, právo na nediskrimináciu a ochranu tehotných žien.
<P>
Toto je podstatné, pretože čo sa týka všetkých týchto tém tiež vieme, že dočasní agentúrni pracovníci sú v súčasnosti vystavení prinajmenšom takisto závažným fyzickým rizikám ako trvalí pracovníci a pracovnému tempu, ktoré je niekedy rýchlejšie.
<P>
Zásada rovnakého zaobchádzania od prvého dňa zamestnania bude tiež platiť, pokiaľ ide o mzdu. Od začiatku svojho pracovného pridelenia budú dočasní agentúrni pracovníci dostávať rovnakú mzdu ako ľudia, ktorých na výkon tej istej práce zamestnala užívateľská spoločnosť.
<P>
Odchýlky od tejto zásady a predovšetkým zavedenie kvalifikačných období sú možné, len ak existuje dohoda medzi sociálnymi partnermi, inými slovami odškodnenie pre pracovníkov.
<P>
Nakoniec smernica poskytne nové záruky, pokiaľ ide o prístup dočasných agentúrnych pracovníkov k trvalým pracovným miestam, kolektívnym zariadeniam, stravovacím službám, zariadeniam detskej starostlivosti a dopravným službám a pokiaľ ide o prístup k odborným školeniam alebo zastúpeniu.
<P>
Ako úradujúci predseda Rady by som vám rád povedal, že s potešením sledujem, že dnes existujú podmienky na prijatie tohto textu. Tiež je pravdou, že tento text zahrňuje veľké množstvo pozmeňujúcich a doplňujúcich návrhov, ktoré boli prijaté Parlamentom v prvom čítaní v novembri 2002. Toto tiež bezpochyby vysvetľuje, prečo sa prakticky všetci členovia Výboru pre zamestnanosť a sociálne veci rozhodli, že ho nezmenia a nedoplnia. Ešte raz by som sa chcel poďakovať za konštruktívny prístup spravodajcovi textu a všetkým poslancom, ktorí na ňom aktívne pracovali.
<P>
Táto prakticky jednomyseľná podpora je tiež jasným znakom užitočnosti a kvality tohto textu a chcel by som v tomto parlamente vzdať poctu pánovi Špidlovi, ktorý túto iniciatívu vždy podporoval a ktorý súhlasil s tým, že tento text nestiahne napriek tomu, že rozpravy sa zdali byť v decembri 2007 zastavené, ako napríklad v Bruseli.
<P>
Ako viete, pozitívny výsledok sme boli schopní dosiahnuť počas slovinského predsedníctva. Chcel by som tiež vyzdvihnúť úsilie vyvinuté v tejto záležitosti Spojeným kráľovstvom tým, že vzdám hold dohode dosiahnutej medzi sociálnymi partnermi v Spojenom kráľovstve 19. mája 2008. Toto bola dôležitá súčasť. Nakoniec by som sa rád zmienil o podpore poskytnutej európskymi sociálnymi partnermi spoločnej pozícii prijatej 9. júna, týkajúcej sa jednej súčasti dočasnej agentúrnej práce.
<P>
Dnes teda môžeme povedať, že v tejto záležitosti existuje dohoda medzi všetkými hráčmi. Dokazuje to tiež, že s vytrvalosťou, tvorivosťou a dialógom sa môžeme dostať zo situácií, ktoré sú zdanlivo na mŕtvom bode, dokonca aj keď ide o sociálne veci, dokonca aj v Európe a dokonca aj s cieľom prijatia smerníc.
<SPEAKER ID="068" NAME="Elisabeth Morin">
v mene skupiny PPE-DE. - (FR) Vážená pani predsedajúca, pán Bertrand, pán Špidla, po prvé, máme tu záver veľmi konštruktívnej práce európskych inštitúcií na jednej strane a členských štátov na strane druhej, ale aj politických skupín a sociálnych partnerov. Text, ku ktorému sme dospeli, je založený na všeobecnej zhode so sociálnymi partnermi. Tento návrh smernice teraz stanovuje všeobecný rámec pre dočasných agentúrnych pracovníkov v 27 členských štátoch a je to veľmi dôležitý pokrok založený na zásade nediskriminácie medzi trvalými a dočasnými agentúrnymi pracovníkmi.
<P>
Zahrnuli sme doňho povinnosť transparentnosti, pokiaľ ide o podmienky poskytované pracovníkom, ale aj povinnosť dôvernosti medzi pracovníkmi a zamestnávateľmi. Bezpečnosť pracovníkov a flexibilita požadovaná podnikmi sú veľmi dôležité. Preto sa dnes skupina Európskej ľudovej strany (kresťanských demokratov) a európskych demokratov, ktorá je postavená na základoch rovnakého zaobchádzania, na prístupe k odborným školeniam a na spôsobe zastupovania dočasných agentúrnych pracovníkov v súlade s kolektívnymi zmluvami, tiež usiluje o pokrok v tejto práci a dosiahnutie zhody.
<P>
Európa dnes týchto pracovníkov chráni. Táto rámcová smernica o ochrane dočasných agentúrnych pracovníkov stanovuje nové pracovné podmienky. Pevne veríme, že spolu zlepšujeme sociálnu Európu. Preto budeme, samozrejme, hlasovať za túto smernicu bez akýchkoľvek pozmeňujúcich a doplňujúcich návrhov v takej podobe, v akej bola dnes predložená.
<SPEAKER ID="069" NAME="Ieke van den Burg">
v mene skupiny PSE. - Vážená pani predsedajúca, niektoré veci, na ktorých usilovne pracujete, sa neuskutočnia nikdy a niektoré len veľmi neskoro. Toto bol aj prípad tejto smernice. Nečakali by ste, že ešte môže byť prijatá.
<P>
Pred šiestimi rokmi, v roku 2002, som ako vaša spravodajkyňa v prvom čítaní usilovne pracovala na tomto návrhu Komisie po tom, ako sa uskutočnili rokovania v rámci sociálneho dialógu s partnermi zo sociálnej oblasti.
<P>
Podarilo sa nám presvedčiť Komisiu a veľkú väčšinu Rady, aby prijali 95 % našich pozmeňujúcich a doplňujúcich návrhov a zlepšení textu a len blokačná menšina, v tom čase 4 z 15 členských štátov, sa nechcela pridať k tejto väčšine. Niekoľko predsedníctiev sa usilovne snažilo prelomiť túto patovú situáciu, ale po niekoľkých rokoch bol tento návrh ak nie úplne mŕtvy, tak prinajmenšom v kóme.
<P>
Bola to hanba, pretože problémy, ktoré táto smernica rieši, zďaleka nezmizli, ale práve naopak v období rozširovania EÚ sa zväčšili. Smernica tiež úplne nerieši problémy vykorisťovania migrujúcich pracovníkov, takže v práci na tomto probléme musíme pokračovať, ale smernica o agentúrach sprostredkujúcich dočasné zamestnanie je prvým krokom. Vyjasňuje postavenie a práva pri zamestnávaní dočasných agentúrnych pracovníkov tým, že posilňuje zásadu rovnakého zaobchádzania ako základného princípu pracovného práva a zároveň nemenej významne tým, že zdôrazňuje úlohu kolektívneho vyjednávania a slušných pracovných vzťahov v rastúcom a dospievajúcom odvetví agentúr dočasného zamestnávania.
<P>
Toto zdôrazňujem a je to spojené s negatívnou konotáciou využívania zo strany vodcov zločineckých skupín z odvetvia organizovaných profesionálnych agentúr dočasného zamestnávania. Podľa súčasnej smernice môže toto odvetvie naozaj dokázať svoju zrelosť a viesť kvalitný sociálny dialóg s odbormi a tiež pomôcť dosiahnuť veľmi pokrokové opatrenia na zabezpečenie pružnosti a bezpečnosti pracovného trhu.
<SPEAKER ID="070" NAME="Ona Juknevičienė">
v mene skupiny ALDE. - Vážená pani predsedajúca, hovorím dnes v mene svojej kolegyne, Liz Lynnovej, ktorá je tieňovou spravodajkyňou za skupinu ALDE pre túto smernicu. Nemôže tu dnes s nami byť vzhľadom na problémy s letmi do Štrasburgu.
<P>
Stotožňujem sa s jej všeobecnými obavami týkajúcimi sa tohto dokumentu a najmä s jej presvedčením, že táto smernica má ďaleko od ideálu, ale mohla by byť aj horšia. Veľa agentúr dočasného zamestnávania v Spojenom kráľovstve chce teraz vidieť prijatie tejto smernice, ale len preto, že je to voľba najmenšieho zla. Vždy sme tvrdili, že niečo také by sa nemalo robiť na európskej úrovni vzhľadom na jasné rozdiely a odlišné tradície, ktoré existujú v každom členskom štáte. Rozumieme však účelu agentúr dočasného zamestnávania, ktorým je vytvoriť viac pracovných miest pre ľudí a vytvoriť pružnejší pracovný trh.
<P>
Samozrejme, túto smernicu Rada naviazala na smernicu o pracovnom čase a tieňová spravodajkyňa skupiny ALDE verí, že tieto dve záležitosti budú naďalej prepojené. Za daných okolností tieňová spravodajkyňa skupiny ALDE podporí tento dokument a naša politická skupina sa bude pri hlasovaní riadiť jej odporúčaniami.
<SPEAKER ID="071" NAME="Jean Lambert">
v mene skupiny Verts/ALE. - Vážená pani predsedajúca, v mene našej skupiny tiež vítam túto dohodu. Nemyslíme si, že dosiahneme viac, ak to pôjde do zmierovacieho konania, takže sme podporili spravodajcu.
<P>
Uznávam, že vzhľadom k tomu, že predsedníctvo to vníma ako krok smerom k sociálnej Európe, chceli by sme veriť, že je to krok tým smerom. Rozhodne ako britská poslankyňa vítam vrúcne slová tentoraz o pozícii vlády Spojeného kráľovstva. Dúfam, že bude rovnako konštruktívna aj v ostatných záležitostiach v tejto oblasti, ktoré sú momentálne pred nami v Parlamente. Myslím si, že je veľmi dôležité, že v súčasnej klíme skutočne robíme pokrok v oblasti práv pracovníkov a nesnažíme sa naznačovať, že tí, ktorí pracujú dočasne, sú určitým spôsobom ako jednotlivci alebo z hľadiska hospodárstva menej dôležití. Ako niekto povedal, zatiaľ čo niektorí pracujú týmto spôsobom z vlastnej vôle, iní pracujú v tejto oblasti, pretože nemajú inú možnosť. Napríklad v mnohých vidieckych oblastiach môžete nájsť obmedzené možnosti zamestnania, pričom v podstate väčšinu pracovných miest poskytuje jeden zamestnávateľ. Ak sa ako dočasný pracovník odvážite spochybňovať podmienky, v ktorých pracujete, môžete nakoniec zistiť, že vás tá konkrétna spoločnosť už nikdy viac nezamestná.
<P>
Preto si myslím, že právna istota, ktorú poskytuje táto dohoda, je mimoriadne dôležitá. Môže pomôcť napríklad osobe, ktorú som stretla v Londýne. Jediná osoba pracujúca v hotelovej kuchyni, ktorá nemala zmluvu na trvalý pracovný pomer, bola osoba, ktorá bola zodpovedná za čistenie sporákov a rúr so silnými chemikáliami, a to bez zaškolenia alebo ochranného odevu. Keďže tento pracovník bol len dočasný, na jeho zdraví a bezpečnosti tak nezáležalo. Takže pre týchto ľudí bude táto legislatíva nesmierne dôležitá a tešíme sa na jej rýchle zavedenie.
<SPEAKER ID="072" NAME="Ewa Tomaszewska" LANGUAGE="PL">
Vážená pani predsedajúca, neustála vysoká miera nezamestnanosti v posledných rokoch vedie k nerovnováhe v príslušných pozíciách zamestnávateľov a zamestnancov na pracovnom trhu. Zamestnanci sa ocitli vo veľmi zložitej situácii a boli nútení prijať akúkoľvek prácu, aby zabezpečili svoje rodiny. Preto súhlasili s takzvanými pružnými podmienkami zamestnávania, ktoré im nezaručujú dôstojné pracovné podmienky. Väčšina zamestnávateľov bezohľadne využívala situáciu.
<P>
Smernica, ktorá zaručuje rovnaké odmeňovanie, zdravie a bezpečnosť pri práci, úľavy pre ženy na materskej dovolenke a možnosti odbornej prípravy pre dočasných pracovníkov, predstavuje dôležitý krok smerom k opätovnému zavedeniu slušných podmienok na trhu práce. Dôležité je, aby sa tieto rovnaké podmienky uplatňovali od prvého dňa v práci. Dohoda, ktorá sa dosiahla medzi sociálnymi partnermi, dáva tejto smernici zvláštnu hodnotu. Dočasní agentúrni pracovníci nesmú byť zbavení ochrany.
<P>
Preto považujeme za nevyhnutné, aby bol tento dokument prijatý bez akýchkoľvek zmien a doplnení. Právna ochrana by mala byť čo najskôr zavedená do praxe.
<P>
(potlesk)
<SPEAKER ID="073" NAME="Pedro Guerreiro" LANGUAGE="PT">
Vážená pani predsedajúca, napriek hlásaniu zásady rovnakého zaobchádzania so všetkými zamestnancami čo sa týka pracovných podmienok, maximálneho limitu počtu hodín práce a týždenného odpočinku, tento nový návrh smernice, o ktorom teraz diskutujeme, umožňuje rad výnimiek, ktoré môžu v praxi ohroziť tieto konkrétne zásady. Čo musíme predovšetkým urobiť je, že budeme bojovať proti rozširovaniu agentúr sprostredkujúcich dočasné zamestnanie a snažiť sa ich minimalizovať, aby sme ukončili neisté zamestnávanie a neustále spochybňovanie práv zamestnancov.
<P>
Prostredníctvom súboru pozmeňujúcich a doplňujúcich návrhov chceme preto napríklad zabezpečiť, aby bolo používanie dočasnej agentúrnej práce obmedzené na výnimočné situácie, ako napríklad obdobia mimoriadnej činnosti a obdobia dočasnej prekážky trvalého pracovníka; tiež aby mohli dočasní agentúrni pracovníci využívať pracovné a sociálne práva, ktoré sú poskytované ostatným pracovníkom vrátane práv zakotvených v kolektívnych pracovných zmluvách pre príslušné odvetvie; ďalej aby využívanie dočasnej agentúrnej práce neohrozilo právo na štrajk a aby sa na dočasných agentúrnych pracovníkov vzťahovali rovnaké ustanovenia o zdraví a bezpečnosti pri práci ako na pracovníkov užívateľského podniku.
<SPEAKER ID="074" NAME="Derek Roland Clark">
v mene skupiny IND/DEM. - Vážená pani predsedajúca, Komisia a Rada si to medzi sebou prehadzujú od roku 2002 - už šesť rokov. Do júna tohto roku neexistovala spoločná pozícia, ale teraz to prehodili Parlamentu ako horúci zemiak.
<P>
Chcel by som vedieť, či je táto náhla zmena myslenia spôsobená súčasným hospodárskym poklesom. Či je to tak, alebo nie, v týchto časoch rastúcej nezamestnanosti to nepomôže, pretože správa uvádza, že dočasní agentúrni pracovníci budú platení rovnako ako pracovníci na plný úväzok. To je nesprávne. Na jednej strane to agentúry dočasného zamestnávania využívajú na to, aby naštartovali mladých ľudí do života alebo im dali ďalšiu šancu. Na druhej strane neskúsení pracovníci budú platení rovnako ako skúsení dlhodobí zamestnanci, čo je priamo v rozpore so zaužívanou praxou. Odrádza to zamestnancov od lojality, ktorú potrebuje každá firma. Viac skúsenosti rovná sa viac zručností, rovná sa väčšia mzda. To je krok nesprávnym smerom. Odmietnite ho.
<SPEAKER ID="075" NAME="Roger Helmer" AFFILIATION="NI">
Vážená pani predsedajúca, je to zlá legislatíva - nie tak zlá, ako mohla byť, ale predsa len zlá. Podobne ako mnoho iných nariadení o zamestnávaní, aj táto legislatíva je predložená v tomto Parlamente v mene práv pracovníkov a predsa jej hlavným účinkom bude, že sa tisícom a tisícom ľudí úplne odoprie právo pracovať. Spôsobuje, že naše pracovné trhy sú menej konkurencieschopné a menej pružné. Poškodzuje naše hospodárstvo práve v čase, keď si to najmenej môžeme dovoliť.
<P>
Dočasná agentúrna práca je všeobecne a správne uznávaná ako rebrík naspäť k trvalému zamestnaniu pre tých pracovníkov, ktorí boli z nejakých dôvodov dočasne vylúčení z trhu práce.
<P>
To, čo dnes robíme v tomto Parlamente, je odkopávanie tohto rebríka, ktorý pomáhal pracovníkom dostať sa naspäť do zamestnania. Britská vláda dlhú dobu odmietala toto opatrenie, ale nakoniec zistila, že mu nie je schopná odolať. Nemohli by ste žiadať jasnejší príklad toho, ako EÚ podkopáva demokraciu v členských štátoch.
<SPEAKER ID="076" NAME="José Albino Silva Peneda" AFFILIATION="PPE-DE">
(PT) Vážená pani predsedajúca, pán Bertrand, pán komisár, dámy a páni, veľmi sa teším z tejto správy, ktorá uzatvára záležitosť čakajúcu na prerokovanie od roku 2002. Podľa môjho názoru je to vyvážený výsledok, ktorý chráni dočasných agentúrnych pracovníkov, zvyšuje pružnosť trhu práce a rešpektuje zásadu subsidiarity.
<P>
Tento návrh vo všeobecnosti zabezpečuje rovnaké zaobchádzanie od prvého dňa zamestnania pre pracovníkov zamestnaných prostredníctvom agentúr sprostredkujúcich dočasné zamestnanie. Návrh však tiež ponúka sociálnym partnerom možnosť, aby sa, ak chcú, dohodli inak. Majúc na pamäti rozdielnu prax a právne predpisy členských štátov v tejto oblasti je povzbudzujúce, že Parlament, Rada a Komisia dosiahli dohodu. Táto dohoda zabezpečí stabilný rámec pre agentúry sprostredkujúce dočasné zamestnanie, ktorých úloha na európskom trhu práce je nepopierateľná. Zvýšená regulačná transparentnosť môže pomôcť vytvoriť pracovné miesta a umožniť nové a pružnejšie formy zamestnania.
<P>
Viem, že hospodársky rozvoj vyžaduje pružnejší pracovný trh, ale táto pružnosť bude prínosom pre všetkých, len ak sa dosiahne zároveň so zabezpečením dodržiavania práv pracovníkov vo všetkých aspektoch, najmä v súvislosti so zdravím a bezpečnosťou pri práci. Podľa mňa je záverečný text tejto smernice dobrým príkladom tejto rovnováhy. Dúfam, pán Bertrand, že budem to isté môcť povedať budúci mesiac aj o smernici o pracovnom čase.
<P>
Musím poďakovať pánovi Désirovi za jeho prácu a tiež tieňovej spravodajkyni, pani Morinovej, ktorá je z mojej politickej skupiny. Gratulujem jej k tomu, že tak významne prispela k tomuto konečnému výsledku.
<SPEAKER ID="077" NAME="Richard Falbr" AFFILIATION="PSE">
(CS) V úvode by som rád poznamenal, že budem hlasovať za návrh, pretože jeho znenie jasne predstavuje maximum, čo bolo možné dosiahnuť. Za ďalší krok by som považoval dôkladné preskúmanie jeho realizácie v praxi členských štátov. V niektorých z nich existuje síce slušná právna úprava postavenia agentúrnych pracovníkov, ale úplne nedostatočne je upravené poskytovanie akreditácií vznikajúcim agentúram. Inými slovami, ľudí môže zamestnávať hocikto a kontrola činností niektorých týchto pochybných agentúr sprostredkujúcich zamestnanie prakticky neexistuje. Hovorím, samozrejme, o praxi v Českej republike. Agentúry často v záujme zarábania peňazí zamestnávajú pracovníkov nie na základe pracovných zmlúv, ale na základe dohôd o pracovnej činnosti, takže nemusia platiť sociálne a zdravotné poistenie za svojich zamestnancov. To vedie k tomu, že pokiaľ je zárobok postavený na rešpektovaní minimálnej mzdy, tak je jasné, že pracovníkom zostáva po zaplatení odvodov oveľa menej peňazí. Celkovo je podozrivé, že sa počet agentúrnych zamestnancov neustále zvyšuje na úkor tých, ktorí pracujú na zmluvu na trvalý pracovný úväzok. Preto je úlohou orgánov inšpekcie práce a odborov poukazovať na nečestné praktiky vyskytujúce sa v niektorých krajinách a nedovoliť obmedzovať právo agentúrnych pracovníkov združovať sa v odboroch. Napriek dobrej vôli, ktorú je vidieť v znení návrhu smernice, ktorý sa predkladá, zostáva ešte veľa vykonať, aby nezostalo len pri tom, čo je na papieri. Nakoniec by som k tomu, čo tu zaznelo, rád poznamenal, že by som niektorých poslancov Európskeho parlamentu zamestnal ako agentúrnych pracovníkov, aby vedeli, aká je to slasť.
<SPEAKER ID="078" NAME="Siiri Oviir" AFFILIATION="ALDE">
(ET) Vážená pani predsedajúca, dámy a páni. V Estónsku hovoríme, že je radšej neskoro ako nikdy. To, že nakoniec schvaľujeme smernicu o dočasných agentúrnych pracovníkoch, je pozitívny vývoj. Dočasná agentúrna práca je čoraz rozšírenejšia, a preto je veľmi dôležité, aby bola regulovaná. Smernica je tiež mimoriadne dôležitá pre tie krajiny, ktoré ešte nemajú prístup k trhu práce štátov Európskej únie a ktorých pracovníci sú v prvom rade využívaní na nečestné účely, pričom sa porušujú ich rovnaké práva.
<P>
Dnes vieme, že ochrana dočasných agentúrnych pracovníkov je zaručovaná veľmi rozdielne v každom členskom štáte. V niektorých členských štátoch takáto ochrana vôbec neexistuje. Preto verím, že návrh smernice v jej súčasnom znení pomôže zabezpečiť aspoň minimálnu úroveň základnej ochrany pre dočasných agentúrnych pracovníkov v celej Európe, ktorá vylúči diskrimináciu pracovníkov zamestnaných touto formou v porovnaní s inými formami zamestnania.
<P>
Dúfam, že schválime túto smernicu. Rovnako tiež dúfam, že neposkytneme veľmi veľa času na jej zavedenie.
<SPEAKER ID="079" NAME="Zbigniew Krzysztof Kuźmiuk" AFFILIATION="UEN">
(PL) Vážená pani predsedajúca, v súvislosti s rozpravou o smernici týkajúcej sa dočasných agentúrnych pracovníkov by som rád zdôraznil, že počet dočasných agentúrnych pracovníkov v Európskej únii sa výrazne zvýšil najmä v posledných rokoch. Tento nárast často spôsobuje hospodárska situácia, a preto je nevyhnutné urýchliť právnu reguláciu tohto javu na európskej úrovni. Ďalší problém, ktorý by som chcel spomenúť, je to, že je poľutovaniahodné, že hoci Európska komisia predložila návrhy k tejto téme, ktoré potom Európsky parlament zmenil a doplnil v roku 2002, Európska rada v nich nedosiahla kompromis až do júna 2008. Odvtedy uplynulo viac ako šesť rokov.
<P>
Predovšetkým by sme mali podporiť riešenia obsiahnuté v návrhu smernice týkajúcej sa rovnakého zaobchádzania s dočasnými agentúrnymi pracovníkmi a inými pracovníkmi, čo sa týka ich postavenia a bezpečnosti spolu s rešpektovaním sociálnych noriem, ktoré musia dodržiavať podniky v oblasti rovnakého zaobchádzania z hľadiska odmeňovania a pracovných podmienok dočasných agentúrnych pracovníkov a iných zamestnancov.
<SPEAKER ID="080" NAME="Kyriacos Triantaphyllides" AFFILIATION="GUE/NGL">
(EL) Vážená pani predsedajúca, zamestnávatelia využívajú dočasných agentúrnych pracovníkov, ktorí potrebujú rovnaké zaobchádzanie, aby sa chránili ich istoty. Zámery Európskej komisie sa však prikláňajú k deregulácii zamestnaneckých vzťahov a k rozvoju pružných foriem práce.
<P>
Podľa oficiálnych štatistík Komisie v roku 2007 dosiahla nezamestnanosť 4,7 %, pričom dlhodobá nezamestnanosť bola 2,8 %. Podpora tohto modelu pružnosti a istôt poskytuje zamestnávateľom silný nástroj na nárast dočasného agentúrneho zamestnávania, ktoré má za následok menej priaznivé pracovné podmienky a oslabuje kolektívne zmluvy. Cieľom zrušenia možnosti toho, aby členské štáty regulovali tieto záležitosti a cieľom ich presunutia na sociálnu úroveň je dosiahnuť finančnú integráciu európskeho pracovného trhu.
<P>
Sme proti neustálym krokom týmto smerom, pretože tieto kroky posilňujú možnosť Európskej únie podporovať neoliberálne politiky na úkor pracovníkov. Naším hlavným cieľom by mala byť ochrana všetkých pracovníkov. Dočasní agentúrni pracovníci musia byť chránení, ale hlavné priority musia byť prinajmenšom pokoj a bezpečnosť pri práci a ochrana všetkých práv, ktoré pracovníci nadobudli.
<SPEAKER ID="081" NAME="Philip Bushill-Matthews" AFFILIATION="PPE-DE">
Vážená pani predsedajúca, smiem na úvod zablahoželať spravodajcovi k jeho správe, nielen k tomu, čo povedal, ale aj k dĺžke správy alebo, mal by som povedať, krátkosti správy? V priebehu deviatich rokov môjho pôsobenia ako poslanec Parlamentu je to najkratšia správa, akú som kedy videl od ktoréhokoľvek socialistu vo Výbore pre zamestnanosť a sociálne veci, a dúfam, že vytvoril precedens pre niektorých svojich kolegov, aby ho nasledovali - ale k tomu sa vrátime neskôr.
<P>
Bol som tiež rád, a za to pánovi spravodajcovi ďakujem, že povedal, že dôvodom tejto krátkej správy je to, že obidve hlavné zainteresované strany povedali, čo je správne, že podporia túto spoločnú pozíciu, pričom nútili Radu, aby ju podporila. Odbory a podniky, nielen podniky všeobecne, ale aj špecifické podniky, ktoré majú na starosti agentúrnych pracovníkov, všetci spoločne povedali z akýchkoľvek dôvodov tomuto návrhu "áno": môžu sa k nemu prihlásiť.
<P>
Myslím si, že pre nás, politikov, je tu ponaučenie, že keď samotné zainteresované strany povedia, čo chcú, máme povinnosť pokúsiť sa uľahčiť im to všade, kde je to možné. Preto mu ďakujem, že na presadenie tohto návrhu použil argument konsenzu.
<P>
Na záver by som chcel poďakovať pánovi ministrovi za jeho pripomenutie tým, ktorí to možno potrebujú, že keď Rada dospela k tejto spoločnej pozícii, bolo to súčasťou balíka spolu so smernicou o pracovnom čase. Naša skupina skutočne krátku dobu zvažovala, že v načasovaní parlamentnej práce by sme mali spojiť obidva návrhy a diskutovať o nich v decembri. Ale po ďalšom zvážení a pretože viem, že francúzske predsedníctvo chcelo veľmi začať v tejto veci konať, sme s tým veľmi radi súhlasili, aby sme sa skutočne mohli posunúť ďalej. Myslím si, že posolstvo tohto návrhu je, aby sme sa posunuli ďalej. Keď sa dostaneme k druhej časti balíka smernice o pracovnom čase, dúfam, že z našej strany prejavíme zodpovednosť a posunieme sa ďalej.
<SPEAKER ID="082" NAME="Harald Ettl" AFFILIATION="PSE">
(DE) Vážená pani predsedajúca, najmä zamestnávatelia využívajú každú príležitosť, aby žiadali viac a viac mobility a pružnosti na európskom pracovnom trhu. Rovnaké zaobchádzanie a minimálne sociálne normy sú jediným spôsobom, ako zmierniť znepokojenie pracovníkov nad otvorenými pracovnými trhmi a dereguláciou. Európska únia potrebuje preventívne opatrenia pre pracovný trh, ktorý sa našťastie čoraz viac otvára.
<P>
Súčasný návrh správy o dočasnej agentúrnej práci ukazuje, aké ťažké je dosiahnuť pokrok v tejto oblasti. Rada túto smernicu blokovala šesť rokov argumentmi, ktorých oprávnenosť sa veľmi líšila. Tento návrh zaručuje, že s dočasnými agentúrnymi pracovníkmi sa bude od prvého dňa zamestnania zaobchádzať rovnako ako s inými pracovníkmi, aj keď s obmedzeniami. Právo využívať výhody pracovného práva a rovnaká odmena za rovnakú prácu sú kľúčové zásady rovnakého zaobchádzania. Kľúčové je, že nariadenia v členských štátoch, ktoré sú založené na veľmi rozdielnom základe a ktoré sú lepšie ako súčasná smernica, nie sú ňou narušené. Počas francúzskeho predsedníctva sme sa v tejto oblasti ubrali správnym smerom.
<P>
Tí, ktorí blokovali smernicu o pracovnom čase, a týka sa to tiež smernice o zlepšení prenosnosti práv na doplnkový dôchodok, by mali takisto teraz napraviť svoje chybné myslenie v oblasti sociálnych otázok a pochopiť, že sociálna Európa potrebuje minimálne normy. To je jediný spôsob, ako zvýšiť schvaľovanie a chápanie Európskej únie a dokonca aj stotožnenie sa s ňou.
<SPEAKER ID="083" NAME="Csaba Őry" AFFILIATION="PPE-DE">
(HU) Vážená pani predsedajúca, pán minister, pán komisár, kolegovia poslanci, smernica, o ktorej diskutujeme, predstavuje významný pokrok z pohľadu vytvorenia jednotného európskeho pracovného trhu a zabezpečenia rovnakých príležitostí pre všetkých pracovníkov v EÚ. Samozrejme, to neznamená, že tento právny predpis EÚ vytvorí harmonizovaný rámec na úrovni Spoločenstva pre zamestnávanie dočasných agentúrnych pracovníkov. Nie je to dokonca ani potrebné alebo žiaduce, keďže v súlade s princípom subsidiarity bude v tejto súvislosti základná regulácia zamestnávania aj naďalej spadať do kompetencie členských štátov. Avšak úsilie zaviesť jasné a jednoznačné minimálne požiadavky na celom území EÚ, prostredníctvom ktorých budú dočasní agentúrni pracovníci v celom Spoločenstve chránení, je nepochybne vítané a je krokom správnym smerom.
<P>
Podľa môjho názoru, bez nejakého ideologického podtónu a nezávisle od našej príslušnosti k politickej strane môžeme všetci súhlasiť s tým, že ochrana tehotných žien, záruka rovnakého zaobchádzania s mužmi a ženami, boj proti všetkým diskrimináciám na základe etnického pôvodu, náboženstva, názorov, veku alebo členstva v menšinovej skupine sú cieľmi zásadného významu. Všetko toto odôvodňuje úsilie regulovať tieto otázky jednotným spôsobom v celej EÚ. Zákonodarcovia EÚ vypracovali tento systém minimálnych požiadaviek práve preto, aby sa dosiahol tento cieľ. Dôležité je, že okrem podporovania individuálneho profesionálneho rozvoja táto smernica tiež slúži hospodárskym záujmom Európy tým, že zabezpečuje aj dočasným agentúrnym pracovníkom rovnaké príležitosti v oblasti prístupu k školeniam, starostlivosti o deti a k iným infraštruktúrnym programom. Platí to aj pre obdobia medzi pracovnými prideleniami. V záujme nás všetkých je, aby dočasní agentúrni pracovníci neboli vystavení diskriminácii, aby aj oni boli schopní zvýšiť svoje vedomosti a aby sa dosiahnutie rovnováhy medzi prácou a súkromným životom nestalo pre nich neprekonateľným problémom. V tejto oblasti určite potrebujeme jednotnú pozíciu, a preto ja osobne podporujem schválenie tejto smernice. Veľmi pekne vám ďakujem, pani predsedajúca.
<SPEAKER ID="084" NAME="Dumitru Oprea" AFFILIATION="PPE-DE">
(RO) Na základe toho, čo urobil pán spravodajca Désir, to môžeme opísať použitím latinskej frázy Multum in parvum (veľa v jednom). Takto môžeme kategorizovať dnešný návrh smernice, keďže ponúka záruku práva na prácu, aj keď pracovná činnosť zamestnanca je vzhľadom na určité špecifické stránky vykonanej práce dočasná. Verím, že profesie, ktoré sú zriedkavé alebo ktoré sa dajú ťažko obsadiť na určitých pracoviskách, budú vďaka opatreniu tohto druhu podporené kombináciou tých, ktorí ovládajú niektoré z týchto zručností, a podľa dopytu na trhu. Vznikne tým profesionálna mozaika vytvorená z ľudí, ktorých môžeme opísať výrazom z obdobia renesancie homo universale.
<SPEAKER ID="085" NAME="Silvia-Adriana Ţicău" AFFILIATION="PSE">
(RO) Rada by som poďakovala spravodajcovi, pánovi Désirovi. Táto rozprava je súčasťou opatrení, ktoré potrebujeme prijať, aby sme vytvorili európsky rámec, ktorý môže zaistiť európskym občanom dôstojné pracovné a životné podmienky. Zabezpečenie minimálnej úrovne ochrany dočasných agentúrnych pracovníkov je súčasťou vytvárania sociálnej Európy. Ak chceme, aby sa Európska únia stala najviac konkurencieschopným hospodárstvom založeným na znalostiach, európske spoločnosti by mali mať možnosť vybrať si zamestnancov a zručnosti, ktoré potrebujú.
<P>
Osobne si myslím, že ak zaručíme dočasným agentúrnym pracovníkom rovnaké podmienky, aké majú pracovníci z užívateľských podnikov, chránime nielen dočasných agentúrnych pracovníkov, ale predovšetkým aj miestnych trvalých zamestnancov. Tieto rovnaké podmienky sa týkajú pracovného času, času na odpočinok, platenej dovolenky, platovej úrovne, postavenia a bezpečnosti. Zabezpečenie riadnych pracovných podmienok pre dočasných agentúrnych pracovníkov ukončí nelegálnu prácu a sociálny damping. Podľa môjho osobného názoru sociálna Európa bude posilnená, ak sa budú odbory podieľať na rozhodovaní o udelení určitých výnimiek prostredníctvom využívania kolektívnych pracovných zmlúv.
<SPEAKER ID="086" NAME="Elisabeth Schroedter" AFFILIATION="Verts/ALE">
(DE) Vážená pani predsedajúca, ako už povedala moja kolegyňa pani Lambertová, je to veľmi dôležitý pokrok na ceste k sociálnej Európe, hoci je to len prvý krok. Občania od nás očakávajú, že podnikneme skutočné kroky smerom k sociálnej Európe a že zabezpečíme, aby svoju úlohu zohrali zamestnanecké práva vo vnútornom trhu a rovnaká odmena za rovnakú prácu na rovnakom mieste.
<P>
Európskemu parlamentu sa podarilo stanoviť v smernici tento princíp rovnosti, ktorý chýbal v pôvodnom návrhu Komisie. Veľmi dôležité je, že nás Rada v tomto podporila, keďže je nevyhnutné, aby sa konkurencieschopnosť v tomto vnútornom trhu zakladala radšej na kvalite ako na mzdách.
<P>
Na záver by som chcela dodať jednu vec. Rovnako dôležitým pokrokom je pokrok v smernici o pracovnom čase; nie však tak, ako to navrhol pán Bushill-Matthews, ale bez absolútne žiadnej možnosti neúčasti, ako sa navrhlo v čítaní v Parlamente. Môžem len vyzvať Radu, aby nás aj v tomto podporila.
<SPEAKER ID="087" NAME="Czesław Adam Siekierski" AFFILIATION="PPE-DE">
(PL) Zaoberáme sa mimoriadne dôležitou témou. Som si vedomý mnohých obáv týkajúcich sa postavenia a situácie dočasne zamestnaných osôb. Mám na mysli formálne a právne otázky, ako aj podmienky zamestnávania. Zvlášť je to viditeľné v súvislosti so zamestnávaním veľkého počtu jednotlivcov z nových členských štátov. Tieto osoby sú pripravené prijať akúkoľvek pracovnú ponuku doma alebo v zahraničí v dôsledku vysokej miery nezamestnanosti. Pracovné podmienky nemôžu byť určované situáciou na trhu práce a pripravenosťou na prácu. Zdôrazňujem, že musia byť v zhode s pracovnými normami a požiadavkami platnými v súčasnosti. Týka sa to bezpečnosti, sociálnych podmienok, poistenia a sadzieb odmeňovania.
<SPEAKER ID="088" NAME="Richard Howitt" AFFILIATION="PSE">
Vážená pani predsedajúca, som veľmi hrdý, že som sa zúčastnil hlasovania vo výbore o tejto smernici a že sa zúčastňujem dnešnej rozpravy o hlasovaní o smernici o dočasných agentúrnych pracovníkoch. Bolo to kľúčovou prioritou labouristickej vlády v mojej krajine, Británii, súčasťou dohody s našimi odbormi známej ako dohoda z Warwicku. Dnes sa tento sľub plní.
<P>
Som rád, že ho podporujem a vediem kampaň za túto smernicu z troch dôvodov.
<P>
Jeden je, že dočasní agentúrni pracovníci sú zraniteľní - akokoľvek proti tomu niektorí ľudia protestujú. V prieskume britského Kongresu odborových zväzov sa 80 % ľudí vyjadrilo, že sa s nimi zaobchádzalo horšie v súvislosti so mzdou, odbornou prípravou a plateným pracovným voľnom, a chcú lepšie zaobchádzanie.
<P>
Druhým dôvodom je, že od rozšírenia EÚ najvyšší počet prisťahovalcov z východnej Európy, ktorí prišli pracovať do Británie, prišiel do môjho regiónu, východného Anglicka, často cez agentúry sprostredkujúce dočasné zamestnanie, ktoré sú neregulované a príliš často sú zodpovedné za zneužívanie. Tieto zneužívania sa skončia.
<P>
Posledným dôvodom je, že máme dohodu o sociálnom partnerstve, ktorá je zriedkavá v Británii, medzi britským Kongresom odborových zväzov (TUC) a Konfederáciou britského priemyslu (CBI). Táto dohoda sa v tomto hlasovaní premieta do zákona.
<SPEAKER ID="089" NAME="Marie Panayotopoulos-Cassiotou" AFFILIATION="PPE-DE">
(EL) Vážená pani predsedajúca, rada by som zablahoželala nielen predsedníctvu a Komisii, ale aj spravodajcovi a všetkým, ktorí pomohli schváliť smernicu a zaznamenať nový úspech pre Európsku úniu v prospech občanov. Rada by som tiež pripomenula Parlamentu, že veľká časť dočasných agentúrnych pracovníkov sú ženy.
<P>
Je zvlášť potešiteľné vedieť, že dočasné agentúrne pracovníčky budú mať tiež práva od úplne prvého dňa tak, ako rodičia vo všeobecnosti. Nebudú preto znevýhodnené, pretože cieľom tohto nového návrhu Európskej únie pre občanov, zamestnávateľov, ako aj pracovníkov je zaviesť ľudské zaobchádzanie, keďže jeden alebo niekoľko dní práce sú rovnako dôležité a musia byť rovnako rešpektované.
<P>
Dúfam, že bude možné uplatniť všetko, čo sa dohodlo, pretože práve v uplatňovaní práva zlyhávame. Napríklad v Grécku zákon zaviedol súbor právnych predpisov a zabezpečuje rovnaké zaobchádzanie pre dočasných aj trvalých pracovníkov. Problém je však v uplatňovaní práva.
<SPEAKER ID="090" NAME="Xavier Bertrand" LANGUAGE="FR">
Vážená pani predsedajúca, rád by som súhlasil s tým, čo povedali niektorí predchádzajúci rečníci, že prijatie novej smernice o dočasnej práci bude skutočným krokom vpred. Niekto to nazval "pokrokom" a myslím si, že je to presne to správne pomenovanie.
<P>
Uvedomujem si veľmi dobre, že to nepredstavuje koniec našej práce. V priebehu nasledujúcich týždňov budeme mať ďalšie príležitosti ukázať, že sme schopní dosiahnuť ďalší pokrok smerom k sociálnej Európe. Mám na mysli, samozrejme, smernicu o pracovnom čase, ktorá je ďalšou súčasťou spoločnej pozície prijatej 9. júna v Luxemburgu.
<P>
Som si vedomý problémov, ktoré niektorí z vás majú s týmto textom. Rád by som vám však dnes večer pripomenul, že jediným spôsobom, ako sme mohli dosiahnuť súhlas Rady s týmto textom, ktorý sa chystáte prijať a ktorý posilňuje práva dočasných agentúrnych pracovníkov, bolo spojiť ho so smernicou o pracovnom čase.
<P>
Mám tiež na mysli smernicu o Európskych zamestnaneckých radách, ktorá potrebuje prepracovanie. V podnikoch, ktoré založili takéto rady, pracuje štrnásť a pol milióna Európanov. Čakajú na prepracovanie tejto smernice, aby v budúcnosti zlepšila ochranu ich sociálnych práv. Aby som bol úprimný, súčasná hospodárska situácia znamená, že toto prepracovanie je o to viac dôležitejšie, potrebnejšie a naliehavejšie.
<P>
Táto záležitosť bude našou prvou príležitosťou ukázať, ako sa Rada a Parlament s ochotou ujmú svojej úlohy spolutvorcov legislatívy. Milý Vladimír, ako viete, európski sociálni partneri už ukázali, že chápu, čo je v hre. Dokázali to tým, že koncom leta predstavili osem spoločných návrhov, na základe ktorých sú pripravení - povedali, že sú pripravení - prijať návrh Komisie. Teraz je rad na nás, aby sme ukázali, že sme rovnako odhodlaní konať.
<P>
Dámy a páni, pán Désir, pán komisár, až doteraz odvetvie dočasnej práce v Európe často rástlo v úplnom právnom vákuu bez žiadnych skutočných záruk pre pracovníkov. Pozajtra budeme môcť povedať, že táto situácia sa skončila. Pozajtra budeme tiež môcť povedať, že v čase, keď náš kontinent čelí vážnym hospodárskym a finančným problémom, sme my, politici, ochotní spojiť sily a konať, aby sme znovu naštartovali sociálnu Európu.
<SPEAKER ID="091" NAME="Vladimír Špidla" LANGUAGE="CS">
Vážená pani predsedajúca, dámy a páni, rozprava podľa mňa jasne ukázala, aká dôležitá je táto smernica, akého veľkého počtu pracovníkov sa týka a aký podstatný pokrok prináša. Ukázala tiež, že v tejto smernici existuje skutočne silný konsenzus, ktorý vyplýva z podrobnej rozpravy a zo súhlasu a z podpory sociálnych partnerov. V rozprave tiež zaznelo, že smernica prichádza oneskorene. Tiež sme v rôznych jazykoch počuli, že radšej neskoro ako nikdy. V češtine sa hovorí, že hoci neskoro, ale predsa. Určite by som našiel obdobné formulácie i v ďalších jazykoch. Po dlhom úsilí sa napriek tomu dosiahol pokrok, pretože dôvod pre túto smernicu je rovnako relevantný alebo ešte relevantnejší, ako bol pred tými šiestimi rokmi.
<P>
Dámy a páni, chcel by som ešte zdôrazniť jednu vec, ktorá je podľa mňa do istej miery pozoruhodná, pretože táto smernica, veľmi náročná smernica, ktorá naozaj znovu otvára dvere sociálnej Európy, bola prijatá v Európe s 27 štátmi potom, ako v Európe s 15 štátmi veľmi dlho viazla. Podľa mňa je to jasný príklad toho, že Európa s 27 štátmi je schopná sociálneho pokroku.
<P>
Dámy a páni, mnohí z vás spomenuli ďalšie smernice, o ktorých rokujeme v Parlamente. Myslím si, že krok, ktorý teraz robíme, je dobrým znakom toho, ako by sme mali pristupovať aj k nasledujúcim smerniciam. Sú to, samozrejme, náročné a komplikované otázky, ale napriek tomu si myslím, že určitá dynamika už bola vytvorená a že možnosť dospieť ku kladnému výsledku je vyššia ako kedykoľvek predtým.
<SPEAKER ID="092" NAME="Harlem Désir">
spravodajca. - (FR) Vážená pani predsedajúca, dámy a páni, rád by som začal poďakovaním kolegom poslancom za ich pripomienky a tieňovým spravodajcom, koordinátorom a všetkým, ktorí sa zúčastnili tejto rozpravy, za ich podporu, ktorú prejavili mne a rovnako aj finalizácii tohto procesu.
<P>
Pravdou je, že táto správa sa obmedzí na dôvodovú správu a jednu požiadavku: "povedzme áno". Nastávajúce prijatie tejto smernice, dúfam, že bude o dva dni prijatá, je víťazstvom Európskeho parlamentu a víťazstvom sociálnych partnerov a rád by som využil túto príležitosť odpovedať členom Konfederatívnej skupiny Európskej zjednotenej ľavice/Nordickej zelenej ľavice, ktorí predložili niekoľko pozmeňujúcich a doplňujúcich návrhov. V podstate chápem, odkiaľ tieto pozmeňujúce a doplňujúce návrhy pochádzajú, ale chcel by som predsa len zdôrazniť skutočnosť, že pred niekoľkými dňami Európska konfederácia odborových zväzov znovu hovorila s predsedami politických skupín, aby im povedala, že prijatie tejto smernice bez pozmeňujúcich a doplňujúcich návrhov by vyslalo silný signál, že sociálny pokrok na úrovni EÚ je nevyhnutný a možný a že sociálna Európa je stále živá.
<P>
V čase, keď odvetvie dočasnej práce rastie, ako aj ďalšie netypické formy zamestnaneckej zmluvy, potrebujeme právny rámec, a práve o tomto teraz rozhodujeme. Európa je priestorom spravodlivosti. Musí ním byť v záujme občianskych práv a tiež z hospodárskeho a sociálneho hľadiska. V rôznych smerniciach sme už zakotvili ochrany a práva poskytnuté všetkým pracovníkom. Teraz, keď stále viac ľudí pracuje dočasne, potrebujeme zabezpečiť, aby mali rovnaké práva a aby sa dočasná agentúrna práca nemohla zneužívať na obchádzanie práv dotknutých pracovníkov alebo iných pracovníkov, ktorí by následne trpeli pod vplyvom tlakov a sociálneho dampingu.
<P>
Prijatím smernice chceme tiež ukázať, že sociálna Európa môže napredovať a že môže mať reálnu podstatu na rozdiel od toho, čo občas počujeme od Komisie - nie od pána Špidlu, ale od iných komisárov. Môžeme prijímať a spoluprijímať zákony aj o sociálnych veciach, a tak ukázať členom Rady, ktorí príliš dlho blokovali prijatie tejto a inej legislatívy, že sa nemusia báť pokroku sociálnej Európy. Ak môžeme ukázať, že Európa chráni občanov a pracovníkov, môže to tiež pomôcť dosiahnuť zmierenie medzi občanmi a inštitúciami Únie a zmierniť obavy vyjadrené v Írsku, Holandsku a v mojej vlastnej krajine, Francúzsku.
<P>
Verím, že ďalší pokrok v súvislosti so sociálnymi smernicami tiež pomôže podporiť ďalší pokrok, pokiaľ ide o politickú Európu a podporu pokroku politickej Európy zo strany ľudí.
<SPEAKER ID="093" NAME="Predsedajúca">
Rozprava sa skončila.
<P>
Hlasovanie sa uskutoční 22. októbra 2008.
<P>
Písomné vyhlásenia (článok 142)
<SPEAKER ID="094" NAME="Petru Filip  " AFFILIATION="PPE-DE">
písomne. - (RO) Využitie smernice na stanovenie práv európskych občanov, ktorí sú zamestnaní ako dočasní agentúrni pracovníci v štátoch EÚ, je pre sociálnu Európu skutočným úspechom. Problémom je, či členské štáty Únie a zamestnávatelia dodržiavajú ustanovenia tejto smernice, pretože veľakrát sú konkrétne príklady z pracovného trhu v rozpore s teóriou. Jedným konkrétnym príkladom je neuznávanie diplomov vzdelania občanom Rumunska a Bulharska po vstupe obidvoch krajín do EÚ, pričom smernica v tejto veci presadzovala niečo iné. Otázkou je, čo môžeme urobiť pre to, aby sme zabránili strate dôvery občanov z nových krajín, ktoré vstúpili do EÚ, a aby tiež prestali hovoriť, že jedna vec sa schváli v Bruseli, zatiaľ čo o niečom inom rozhodnú vlády v hlavných európskych mestách. Musíme tiež vziať do úvahy skutočnosť, že sme v hospodárskej kríze, ktorá v každom prípade ovplyvní spôsob uplatňovania smerníc týkajúcich sa pracovných záležitostí na území jednotlivých štátov Európy. Európska komisia musí okamžite vytvoriť vhodný systém na monitorovanie uplatňovania právnych predpisov týkajúcich sa pracovných záležitostí a uplatniť bez výnimky represívne opatrenia proti príslušným krajinám.
