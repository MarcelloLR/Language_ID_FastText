<CHAPTER ID="009">
EUROPOL (rozprava)
<SPEAKER ID="263" NAME="Predsedajúci">
Ďalší bod programu je správa Agustína Díaza de Mera García Consuegru, v mene Výboru pre občianske slobody, spravodlivosť a vnútorné veci, o návrhu rozhodnutia Rady o zriadení Európskeho policajného úradu (EUROPOL) - C6-0055/2007 -.
<SPEAKER ID="264" NAME="Janez Lenarčič">
úradujúci predseda. - (SL) Najprv by som chcel poďakovať pánovi Díazovi de Mera García Consuegrovi za správu, ktorú pripravil, o rozhodnutí Rady v prospech zriadenia Európskeho policajného úradu, Europolu, na základe návrhu predloženého Komisiou.
<P>
V tomto okamihu Rada stále diskutuje o návrhu uvedeného rozhodnutia a v tejto rozprave bude predsedníctvo odkazovať na vyššie spomínanú správu člena Parlamentu alebo ju bude brať do úvahy. Predsedníctvo zohľadní alebo sa bude snažiť zohľadniť pochybnosti vyjadrené spravodajcom, najmä v oblasti ochrany osobných údajov a demokratickej kontroly.
<P>
Jednou z prioritných úloh nášho predsedníctva je konečné dotvorenie rozhodnutia Rady do júna 2008. Cieľom rozhodnutia, ktoré nahradí dohovor o Europole, je v prvom rade zlepšiť operatívnu a administratívnu funkciu Europolu, čím sa mu umožní rýchlejšie a účinnejšie reagovať na nové výzvy.
<P>
Musím zdôrazniť, že nemecké a portugalské predsedníctvo už v tejto veci dosiahli dôležitý pokrok, na základe ktorého sa dospelo ku konečnému dotvoreniu časti jeden, dva, tri, šesť, sedem a deväť. Tieto časti sa týkajú založenia a úloh, systémov na spracovanie údajov, ustanovení o spoločnom spracovaní informácií, organizácii, dôverných záležitostí a iných ustanovení.
<P>
Predsedníctvo sa preto odteraz v prvom rade sústredí na zostávajúce časti týkajúce sa vzťahov s partnermi, bezpečnosti a zabezpečenia údajov, ustanovení o rozpočte, t. j. monitorovania a hodnotenia, a prechodných a záverečných ustanovení.
<P>
Podľa rozhodnutí Rady z júna minulého roku sa predsedníctvo v diskusiách k otvoreným častiam bude venovať osobitným úvahám s cieľom nájsť primerané riešenia týchto otázok: po prvé, sú to otázky týkajúce sa odobratia imunity úradníkom Europolu pracujúcim pre spoločné vyšetrovacie jednotky; po druhé, zásada rotácie a možnosť pre zamestnancov Europolu pracujúcich v spoločných vyšetrovacích jednotkách, aby dostávali pokyny od vedúceho jednotky; a po tretie, je to otázka rozpočtovej neutrality.
<P>
Expertné skupiny už začali diskutovať o uvedených otázkach a pracovná skupina Europolu a výbor tiež pokračujú v diskusiách podľa článku 36. Spomedzi všetkých diskusií bude zvýšenie operačnej kapacity Europolu a zohľadnenie zásady rozpočtovej neutrality patriť k dvom kľúčovým prvkom.
<P>
Predsedníctvo si kladie za cieľ dosiahnuť v týchto otázkach dohodu už v prvom štvrťroku 2008. Predsedníctvo bude taktiež pozorne sledovať vývoj udalostí súvisiaci s vykonávacím plánom. Tento plán určuje všetky kľúčové body, ktoré by sa mali vyriešiť, ak má rozhodnutie o Europole nadobudnúť účinnosť 1. januára 2010. Začiatok úvodných diskusií o všetkých takýchto vykonávacích opatreniach je naplánovaný na prvú polovicu tohto roka.
<SPEAKER ID="266" NAME="Franco Frattini">
podpredseda Komisie. - (FR) Vážená pani predsedajúca, dámy a páni, slovinské predsedníctvo, ktorému ďakujem, uviedlo, že návrh Komisie z decembra 2006, ktorého cieľom je nahradiť dohovor o Europole rozhodnutím Rady, je jednou z ich priorít a že dúfajú, že čo najskôr dosiahnu politickú dohodu. Samozrejme im ponúkam svoju úplnú podporu, pretože som presvedčený, že tým dôjde vo fungovaní Europolu po administratívnej stránke k jasnému zlepšeniu a že schopnosť viesť operácie účinným spôsobom je kľúčovým cieľom reformy Europolu, ako na to v júni poukázala Rada ministrov pre spravodlivosť a vnútorné veci.
<P>
Takisto srdečne ďakujem aj spravodajcovi, pánovi Díazovi de Mera za kvalitnú správu a chcel by som zdôrazniť kvalitu pozmeňujúcich a doplňujúcich návrhov predkladaných na základe tohto návrhu, ktorý bol však medzičasom predmetom mnohých úprav po diskusiách v období nemeckého a portugalského predsedníctva, ako to uviedlo terajšie predsedníctvo. Komisia teraz posúdi, akým spôsobom bude možné zvážiť tieto pozmeňujúce a doplňujúce návrhy.
<P>
Komisia si spomedzi pozmeňujúcich a doplňujúcich návrhov všimla návrh pána Díaza de Mera, že parlamentný demokratický dohľad nad Europolom by mohol fungovať tak, že Europol by bol financovaný zo všeobecného rozpočtu Európskej únie. Podporujem tiež myšlienku financovania Spoločenstvom, ktorá sa uvádza v pozmeňujúcom a doplňujúcom návrhu 6, ktorý súvisí s odôvodnením 5. Taktiež podporujem ukotvenie Europolu v rámci Spoločenstva, ako to požaduje pozmeňujúci a doplňujúci návrh 5. Vo všeobecnosti ma veľmi zaujímajú prejednané pozmeňujúce a doplňujúce návrhy týkajúce sa úlohy úradníka pre ochranu údajov, ako je pozmeňujúci a doplňujúci návrh 9 a všetky pozmeňujúce a doplňujúce návrhy týkajúce sa ochrany údajov. Je ich veľa, ale rád by som najmä spomenul pozmeňujúci a doplňujúci návrh 13, 16, 17, 18, 23, 24 a 25 a súhlasím s ich cieľom.
<P>
Pokiaľ ide o úlohu úradníkov Europolu v koordinácii spoločných vyšetrovacích tímov, rád by som podotkol, že Rada tejto koordinačnej úlohe nevyslovila podporu. Prebehli o tom obšírne diskusie a s ohľadom na právne predpisy v súčasnosti uplatňované na spoločné vyšetrovacie tímy, môžu členské štáty v rámci dohôd uzavretých medzi zúčastnenými členskými štátmi zriadiť spoločný vyšetrovací tím a upresniť a ohraničiť úlohu úradníkov Europolu. Preto musíme o tomto bode aj naďalej viesť diskusie s cieľom dosiahnuť dobrý kompromis. Následne by vytvorenie podobného ustanovenia v návrhu rozhodnutia o Europole v tejto fáze, žiaľ, nepostačovalo na udelenie širšie založenej úlohy koordinácie vyšetrovania úradníkom Europolu, po právnej a systematickej stránke, čo by som, samozrejme, osobne uvítal. Súhlasím s pozmeňujúcim a doplňujúcim návrhom 15, ktorý navrhuje vytvorenie osobitnej väzby medzi národnou jednotkou a príslušnými národnými orgánmi.
<P>
Toto sú teda moje poznámky, ktoré som chcel k tejto správe uviesť a ešte raz ďakujem spravodajcovi. Dúfam, že hlasovanie Parlamentu sa bude môcť uskutočniť tento týždeň, aby sme mohli všetci Europolu poskytnúť výborné výhľady do blízkej budúcnosti a možnosť, že dostane nový štatút, ktorý mu umožní lepšie fungovanie.
<SPEAKER ID="267" NAME="Agustín Díaz de Mera García Consuegra" LANGUAGE="ES">
Vážená pani predsedajúca, pán úradujúci predseda Rady, pán podpredseda Komisie, chcel by som sa vám poďakovať za vaše vyjadrenia a vašu podporu.
<P>
Rád by som začal otázkou týkajúcou sa záväzku Rady voči Parlamentu v súvislosti s rozhodnutím, o ktorom vedieme rozpravu s cieľom posúdiť ho Európskym parlamentom nie neskôr, ako šesť mesiacov od okamihu, kedy vstúpi do platnosti Lisabonská zmluva.
<P>
Ako poslanec som dôrazne za rozširovanie právomocí Parlamentu, najmä tých, ktoré v dohľadnej budúcnosti tomuto Parlamentu poskytnú základnú funkciu spoločného zákonodarcu v takých dôležitých záležitostiach, ako sú tie v oblasti slobody, bezpečnosti a súdnictva.
<P>
Taktiež som presvedčený, že Parlament nemôže svoju prácu podmieňovať predpokladaným vstupom Lisabonskej zmluvy do platnosti, ani ju na základe toho prerušiť. Preto musíme v našej práci pokračovať. Musíme pokračovať v prebiehajúcom procese a využiť ho dvomi spôsobmi: byť efektívnejší v boji proti zločinu a rozhodným spôsobom uplatňovať práva Európskeho parlamentu.
<P>
Zločin je dynamický a neustále sa mení, preto sa aj Europol a ostatné nástroje EÚ na ochranu bezpečnosti svojich občanov musia rýchlejšie prispôsobovať meniacim sa časom. Dohovor z júla 1995 je zastaraný, preto je pre rozhodnutie o Europole a jeho značnú pokrokovosť nevyhnutné, aby čo najskôr nadobudlo účinnosť s cieľom poskytnúť lepšiu ochranu občanom EÚ.
<P>
Pokračovať v systéme protokolov, ktoré menia a dopĺňajú dohovor je úplne anachronistickým postupom. Nový návrh, ktorý predkladám do diskusie, zavádza výrazné zmeny. Po prvé, prostredníctvom rozhodnutia Rady založeného na článku 34 ods. 2 Zmluvy o EÚ, sa navrhuje omnoho pružnejší nástroj. Po druhé, návrh predkladá značné podstatné zmeny, ako je premena úradu na agentúru EÚ, čo bude znamenať, že jej zamestnanci získajú postavenie úradníkov EÚ a že dôjde k jej financovaniu z rozpočtu Spoločenstva, čo je potrebné.
<P>
Ďalšou významnou zmenou je rozšírenie pôsobnosti právomoci Europolu v oblasti neorganizovaného zločinu. Nezávislý úradník na ochranu údajov je ďalším významným krokom vpred pokiaľ ide o monitorovanie a záruky.
<P>
Práca, ktorú odviedol Výbor pre občianske slobody, spravodlivosť a vnútorné vecí, splnila dva ciele. Po prvé, pozmenil sa návrh Rady s cieľom dať Europolu osobitný rámec na ochranu osobných údajov a s týmto vedomím by som chcel zdôrazniť potrebu, aby Rada v tejto veci prijala návrh rámcového rozhodnutia čo najskôr. Po druhé, dal Parlamentu väčšiu kontrolu na aktivitami Europolu; aby to dosiahol, navrhli sme vytvorenie ad hoc výboru, ktorý by sa skladal z poslancov Parlamentu a národných parlamentov, pričom by bol Parlament zapojený do vymenúvania a odvolávania riaditeľa, ako aj iné opatrenia zamerané na zaistenie rozpočtovej kontroly novej agentúry a jej pracovného programu.
<P>
Úprimne verím, že návrhy prijaté v našom parlamentnom výbore zlepšia pôvodný návrh dokumentu Rady, ktorý inak predstavuje mnoho zmien. Pán úradujúci predseda, preto vás žiadam o vašu podporu pre našu správu.
<P>
Rád by som uzavrel s úprimným poďakovaním mojim kolegom zo všetkých politických skupín za ich hodnotné príspevky a najmä by som chcel spomenúť úsilie pánov Moraesa, Alvara a Favu pri rokovaniach a príspevky pani Buitenwegovej a pána Cataniu.
<SPEAKER ID="268" NAME="Jutta Haug" LANGUAGE="DE">
Vážená pani predsedajúca, pán úradujúci predseda Rady, pán komisár, Výbor pre rozpočet zastáva kladné stanovisko k návrhu Komisie zmeniť postavenie Europolu z medzištátneho na komunitné. Ak skoro dôjde k úplnému financovaniu Europolu z rozpočtu EÚ, príslušné štruktúry musia chrániť práva Parlamentu v oblasti rozpočtu. Zodpovedný výbor ochotne prijal všetky príslušné pozmeňujúce a doplňujúce návrhy.
<P>
Dúfam tiež, že zoznam, ktorý teraz komisár Frattini predniesol nie je konečný, pretože som si všimla, že nebolo uvedených niekoľko pozmeňujúcich a doplňujúcich návrhov.
<P>
Avšak ihneď sme pochopili, že časť administrácie by sa opäť financovala z prevádzkových zdrojov. Radu teraz vyzývame, aby s nami neodkladne rokovala a dospela k vzájomnej dohode o financovaní Europolu, pretože jedna vec je istá: čokoľvek zajtra rozhodneme, bude platiť len vtedy, ak výsledok rokovaní Rady bude v súlade s článkom 47 medziinštitucionálnej dohody z mája 2006.
<SPEAKER ID="269" NAME="Hubert Pirker">
v mene skupiny PPE-DE. - (DE) Vážená pani predsedajúca, pán komisár, v mene skupiny Európskej ľudovej strany (kresťanských demokratov) a Európskych demokratov z niekoľkých dôvodov výslovne podporujem návrh Rady na integrovanie Europolu do rámca Európskych inštitúcií.
<P>
Po prvé preto, lebo budeme mať k dispozícii nový právny základ, ktorý nám ušetrí zdĺhavé ratifikačné postupy a umožní tak Europolu rýchlo a pružne sa prispôsobiť novým situáciám; a po druhé preto, lebo nedôjde len k prijatiu protokolov, ale sa rozšíri jurisdikcia tak, že zahrnie prípravné údaje a údaje o obstarávaní finančných prostriedkov, keďže sa zvýšia vyčlenené prostriedky určené na prevádzku, pretože financovanie pochádza z rozpočtu EÚ a tým Europol získava aj väčšiu nezávislosť a my, ako Parlament, lepšie možnosti monitorovania a v neposlednom rade, preto, lebo v budúcnosti bude ochrana údajov aj naďalej zabezpečovaná na veľmi vysokej úrovni.
<P>
Chcel by som sa spravodajcovi poďakovať za jeho veľmi realistické pozmeňujúce a doplňujúce návrhy, pokiaľ ide najmä o úlohy zmiešaného výboru, imunitu zamestnancov Europolu pri svojich prevádzkových záväzkoch, úlohu Parlamentu pri vymenúvaní riaditeľa a najmä pokiaľ ide o ochranu údajov. Vykonal v mene Parlamentu vynikajúcu prácu.
<P>
Ak budú všetky tieto návrhy prijaté, Europol sa stane efektívnejším, pružnejším a lepšie riaditeľným.
<P>
Nemám porozumenie pre návrh liberálov s cieľom odložiť tieto opatrenia na posilnenie Europolu, aby sa zabezpečila väčšia bezpečnosť v záujme občanov, kým Zmluva nevstúpi do platnosti.
<P>
Bezpečnosť potrebujeme teraz, to znamená, že aj Europol potrebujeme teraz.
<P>
Prácu musíme urobiť teraz, a potom sa touto témou musíme zaoberať ešte raz, ak to bude potrebné, po vstupe zmluvy do platnosti.
<P>
Preto by som chcel liberálov požiadať, aby ešte zvážili svoj návrh a, ak by to bolo možné, stiahli svoj pozmeňujúci a doplňujúci návrh.
<SPEAKER ID="270" NAME="Claudio Fava" LANGUAGE="IT">
Vážená pani predsedajúca, dámy a páni, skupina socialistov víta prijatie správy o Europole a návrh premeniť Europol na agentúru EÚ. Po nesmierne dlhej dobe sme konečne v postavení premeniť Europolu na konkrétny a účinný nástroj na boj proti organizovanému zločinu, ako aj iným nebezpečným formám zločinu, ktoré sa v súčasnosti prejavujú na európskej úrovni (myslím napríklad to, že Europol bude môcť podniknúť aktivity voči praniu špinavých peňazí).
<P>
Naša skupina chcela posilniť dozorné právomoci uvedené v návrhu na úroveň skutočného parlamentného dozoru, ktorý by sa samozrejme neobmedzoval iba na rozpočtové právomoci, a chceli sme posilniť ustanovenia týkajúce sa ochrany osobných údajov a bezpečnosti údajov, najmä pri neprítomnosti dobrého rámcového rozhodnutia o ochrane údajov v rámci tretieho piliera, ktorý si stále dáva načas.
<P>
Nemôžeme však ignorovať to, že medzičasom sa súvislosti zmenili, ako podotkol pán Díaz de Mera García: podpis Lisabonskej zmluvy vytvára perspektívu, že sa policajná spolupráca v blízkej budúcnosti stane predmetom postupu spolurozhodovania v Európskom parlamente a tým sa stane našou úplnou zodpovednosťou, predmetom hlasovania kvalifikovanou väčšinou v Rade a pôsobnosti Súdneho dvora. Preto slovinské predsedníctvo žiadame, aby formálnou cestou do šiestich mesiacov od vstupu do platnosti Lisabonskej zmluvy predložilo celý tento materiál Európskemu parlamentu na posúdenie.
<P>
Na záver je skupina socialistov stále presvedčená, že by bolo vhodnejšie, aby sa spravodajca v tak citlivých záležitostiach, ako je táto, do určitej miery stiahol so zreteľom na politické udalosti v jeho krajine, do ktorých bol zapojený. Naša skupina však rozhodla, že nevynechá jeho príspevok k tomuto materiálu, o ktorom sme presvedčení, že má strategický význam v procese európskej integrácie.
<SPEAKER ID="271" NAME="Alexander Alvaro">
v mene skupiny ALDE. - (DE) Vážená pani predsedajúca, pán podpredseda, pán minister, prv ako začnem, by som rád poďakoval pánovi Díazovi de Mera García Consuegrovi za jeho konštruktívnu a vynikajúcu spoluprácu. Náš pracovný tím vrátane kolegov zo socialistickej skupiny v Európskom parlamente bol veľmi dobrý, napriek izolovanému prípadu kritiky socialistov voči spravodajcovi.
<P>
Nemáme vôbec žiadne pochybnosti o rozšírení pôsobnosti Europolu, ktorý bol založený v roku 1994 ako Európska protidrogová jednotka a transformoval sa na Europol v roku 1999, ako ho poznáme teraz. Tento orgán je nevyhnutný na ochranu nášho obyvateľstva v boji proti organizovanému zločinu, ktorý sa nezastavuje na hraniciach, či už morských, vzdušných alebo pozemných. Európski úradníci musia byť tak isto schopní podniknúť účinné kroky a zaoberať sa týmto javom. Musí byť však rovnako jasné, že existujú určité presne vymedzené pravidlá policajnej práce.
<P>
Imunita úradníkov Europolu tak, ako ju upravuje dodatok, nedáva zmysel. Toto treba povedať. Nedáva zmysel, aby mali európski policajní príslušníci, ako úradníci Europolu, viac právomocí ako ostatní. Taktiež nedáva zmysel, aby neexistovala parlamentná kontrola policajnej spolupráce. Koniec koncov chceme vytvoriť účinný orgán, ktorý by bol tiež braný na zodpovednosť za akékoľvek omyly, ktorých by sa dopustil, a nie šerifa z Nottinghamu!
<P>
To isté sa týka aj súdnej kontroly Europolu. Je nemysliteľné, aby mohol policajný orgán v Európe vyvíjať činnosť bez toho, aby nepodliehal súdnej kontrole. V dôsledku toho sme my liberáli (náš kolega pán Pirker to možno nepochopil správne) predložili pozmeňujúci a doplňujúci návrh, na základe ktorého by sa prijala opravná doložka, ako už uviedol pán Fava, takže Európsky parlament by bol schopný sa týmto opäť zaoberať šesť mesiacov po vstupe Lisabonskej zmluvy do platnosti.
<P>
Pokiaľ ide o ostatné záležitosti, očakávame, t. j. aspoň skupina Aliancie liberálov a demokratov za Európu, aj jasné vyhlásenie zo strany Rady, že sa zváži opravná doložka a zahrnie do rokovaní. Napriek štrukturálnej väčšine by sme neradi použili článok 53 alebo článok 168 rokovacieho poriadku, to znamená odvolanie sa k výboru, pretože sme tiež presvedčení, že Europol potrebujeme hneď a rozšírenie jeho právomocí by sa nemalo odkladať. Ak však budeme k tomu donútení, budeme musieť konať takýmto spôsobom.
<SPEAKER ID="272" NAME="Seán Ó Neachtain" LANGUAGE="GA">
Vážený pán predsedajúci, najprv by som mal spravodajcovi pánovi Díazovi de Mera García Consuegrovi zablahoželať k jeho správe. Ako vieme, žijeme v Únii, kde môžu občania voľne cestovať, ale koordinácia na úrovni EÚ v oblasti spravodlivosti a vnútorných vecí by aj tak mala zohrávať dôležitejšiu, ústrednú úlohu.
<P>
Organizovaný zločin smeruje k väčšej internacionalizácii a je teda povinnosťou EÚ, aby Europolu umožnila prevziať aktívnu úlohu pri brzdení ilegálneho toku drog z krajín, ktoré nie sú členmi EÚ. Europol sa musí snažiť o potlačenie nezákonného obchodovania s ľuďmi, pomocou ktorého je do EÚ prepašovaných mnohých ľudí, často najmä proti ich vôli, aby tu napríklad pracovali v priemysle so sexuálnymi službami.
<P>
Írsko čoskoro uskutoční referendum o európskej zmluve a rád by som do zápisnice uviedol, že budeme v budúcnosti aj naďalej zohrávať našu úlohu v oblasti európskej spravodlivosti a vnútorných vecí v plnej miere tak, ako sme to robili doteraz. A že by sme nemali využívať možnosť povedať nie, pokiaľ nevznikne problém v súvislosti s domácimi právnymi predpismi.
<SPEAKER ID="273" NAME="Kathalijne Maria Buitenweg">
v mene skupiny Verts/ALE. - (NL) Vážená pani predsedajúca, rada by som sa spravodajcovi pánovi Díazovi de Mera García Consuegrovi poďakovala za jeho prácu. Už odviedol poctivý kus práce a veľmi konštruktívnym spôsobom vtedy narábal s pozmeňujúcimi a doplňujúcimi návrhmi, ktoré predložili poslanci. Moja skupina preto môže túto správu podporiť.
<P>
Chcela by som však Rade vysvetliť, že podpora správe pána Díaza de Mera García Consuegru sa nerovná podpore rozhodnutiu Rady, pretože medzi správou a rozhodnutím existujú určité rozdiely, najmä pokiaľ ide o ochranu údajov. Správa vylučuje neobmedzené využívanie databáz, keďže údaje možno použiť iba na konkrétne účely, použitie musí byť predmetom súdnej kontroly členských štátov a k ich spracovaniu môže dôjsť iba v jednotlivých prípadoch.
<P>
Moja otázka pre Radu je, či chce na tieto pozmeňujúce a doplňujúce návrhy reagovať. Pán komisár Frattini dal teraz dobrý príklad, keď sa rozoberal podrobnosti správy, čím nám umožnil nazrieť do stanoviska Komisie. Úprimne mu za to ďakujem. Dúfam teraz, že úradujúci predseda objasní, čo si Rada o dodatkoch Európskeho parlamentu myslí.
<P>
Nie každý v mojej skupine je horlivým zástancom silného policajného zboru, ale zlepšenia v oblasti súdnej a demokratickej kontroly môžu rátať s našou výraznou podporou. Preto podporujeme premenu Europolu na agentúru so súvisiacim zvýšením rozpočtovej kontroly. Taktiež sme za vyššiu súdnu kontrolu, a považujem tak návrh skupiny Aliancie liberálov a demokratov za Európu za veľmi rozumný a vyslovujem mu svoju podporu.
<P>
Pán Alvaro práve povedal, dozaista trochu opatrne, že sa na návrh môžeme pozrieť o šesť mesiacov. Pokiaľ ide o mňa, nielenže sa na návrh pozrieme, ale ho aj upravíme. Moja otázka Rade je: plánujete tento návrh prijať? Ak áno, v čom bude podľa vášho presvedčenia rozdiel, pokiaľ ide o kontrolu Súdnym dvorom, vrátane kontroly nad Europolom?
<SPEAKER ID="274" NAME="Giusto Catania" LANGUAGE="IT">
Vážená pani predsedajúca, dámy a páni, tiež zastávam názor, že potrebuje nadnárodný policajný zbor schopný osobitne riešiť problém medzinárodného zločinu, ktorý sa už dávno nepohybuje v rámci národných hraníc.
<P>
Iba pred pár dňami komisia talianskeho parlamentu zameraná na boj proti mafii navštívila Nemecko, kde zistila, že obrovské množstvo finančných zdrojov investovaných v Nemecku bolo získaných prostredníctvom mechanizmu, do ktorého sú priamo zapojení sicílski a kalábrijskí zločinci. Som presvedčený, že je to symbolom skutočnej potreby bojovať proti zločinu na medzinárodnom základe a jedným zo spôsobov, ako to dosiahnuť, je nasadiť európske policajné zdroje.
<P>
Som presvedčený, že Europol môže túto úlohu splniť, ale mám určité pochybnosti, či transformácia Europolu na agentúru to môže okamžite zachrániť. Našou povinnosťou je zhodnotiť aktivity Europolu od roku 1994 doteraz a som presvedčený, že budeme pravdepodobne musieť prehodnotiť aj jeho osobitné poslanie, pretože sa domnievam, že jeho prioritami by malo byť riešenie problému obchodovania s drogami, prania špinavých peňazí a nadnárodných organizácií typu mafie.
<P>
Som presvedčený, že sa tu stále vyskytujú určité problémy, pokiaľ ide o potrebu úplne uznať právomoci Parlamentu. Parlament by mal mať dozorné právomoci (to sa týka všetkých národných parlamentov, ktoré majú dozorné právomoci nad národnou políciou) a som presvedčený, že Európsky parlament by mal mať dozorné právomoci nad agentúrou EÚ, ktorej kľúčovými úlohami sú policajná kontrola a boj proti medzinárodnému zločinu. Tiež som presvedčený, že si potrebujeme vyjasniť niektoré veci týkajúce sa ochrany údajov.
<P>
Som mimoriadne znepokojený, lebo návrh v podobe, v akej bol Radou prijatý a pravdepodobne bude v budúcnosti prijatý, má vážne nedostatky, ktoré vystavujú osobné údaje občanov EÚ vážnemu riziku
<SPEAKER ID="275" NAME="Roger Knapman">
v mene skupiny IND/DEM. - Pani predsedajúca, ako som pochopil, spravodajca bol v rozmedzí rokov 2002 až 2004 generálnym riaditeľom španielskej polície. Znamená to, že jednou z jeho posledných úloh pred odchodom z funkcie bolo vysporiadanie sa s bezprostrednými následkami hrozných bombových útokov v Madride. Prijímam teda úprimnosť, s ktorou predkladá rozšírenie právomocí EUROPOL-u s cieľom čeliť novým teroristickým hrozbám.
<P>
Asi mu nemusím pripomínať, že moja krajina má tiež dlhú históriu boja s terorizmom. Podobne ako v prípade jeho krajiny, hrozba dlhé roky pochádzala od separatistov: V posledných rokoch tomu zodpovedá nová hrozba islamského extrémizmu. To, o čom tu hovorím je skutočnosť, že moja krajina je vďačná za pomoc zo strany svojich susedov a za ich spoluprácu tam, kde je to nevyhnutné. V konečnej analýze však musí byť schopná konať presne podľa svojej metodiky a postupov a z vlastnej iniciatívy.
<P>
No to, čo sa tu navrhuje, nie je iba ďalším zásahom EUROPOL-u do oblastí, ktoré by mali zostať pod kontrolou členských štátov. Je to oveľa horšie, lebo Komisia chce zmeniť právny rámec, ktorým sa riadi EUROPOL. A to tak, že akékoľvek rozšírenie jeho právomocí nemusí podliehať ratifikácii členskými štátmi. Spravodajca vyhlásenie uzatvára vetou, že musíme zaistiť, aby mal EUROPOL čo najväčšiu demokratickú legitimitu. Opäť raz vidíme, ako sa EÚ usiluje prevziať na seba právomoci členských štátov, dokonca aj v záležitostiach polície. EÚ má veľmi čudnú predstavu o demokratickej legitimite.
<SPEAKER ID="276" NAME="Jim Allister" AFFILIATION="NI">
Pani predsedajúca, bez ohľadu na vhodnosť boja proti terorizmu a organizovanému zločinu, ktorý je žiadúci, mi je jasné, že expanzia úlohy EUROPOL-u a zmena jeho právneho základu a názvu je niečím úplne odlišným. V skutočnosti sa tým EÚ poskytuje aparát štátnosti.
<P>
Je prirodzené a správne, že štáty majú policajné zložky. EÚ by teraz mala mať svoje vlastné právo, mať európskych policajných príslušníkov platených z rozpočtu EÚ, ktorých budú vyberať úradníci Únie. V skutočnosti budú policajtmi EÚ, ktorí budú plniť príkazy EÚ a potulovať sa po Európe, miešať sa do práce národných policajných zložiek, predovšetkým s ohľadom na rozšírenie ich právomoci začať a viesť vyšetrovania do oblastí prekračujúcich organizovaný zločin, teda do čoraz väčšej oblasti trestného práva.
<P>
Navyše, a to je pre mňa vrcholom absurdity, títo policajti EÚ by mali mať imunitu voči národným obmedzeniam a ich činnosť by nepodliehala súdnej kontrole. Z tohto dôvodu som odmietol uvedené návrhy. Nie sú ničím iným než tou najposlednejšou manifestáciou superštátnosti pre EÚ. Všetko v rámci Ústavy a nič bez súhlasu národov Európy. Dôvodom je sprisahanie čelných predstaviteľov EÚ a cieľ rozvrátiť demokraciu a odmietnuť referendá.
<SPEAKER ID="277" NAME="Carlos Coelho" AFFILIATION="PPE-DE">
- (PT) Vážený pán podpredseda Frattini, dámy a páni, v roku 1998 Európsky parlament zamietol všetky jemu predložené iniciatívy, keď s ním prebehli konzultácie o podrobných záležitostiach týkajúcich sa Europolu. Urobil tak zo zásadovosti, dovtedy, kým sa Europol v medzivládnych súvislostiach stále bude nachádzať mimo demokratickej a jurisdikčnej kontroly. Teraz táto iniciatíva prišla ako odpoveď na ustavičné žiadosti tohto zhromaždenia s cieľom premeniť Europol na agentúru EÚ financovanú z rozpočtu Spoločenstva a posilniť našu úlohu v demokratickej kontrole.
<P>
Napriek tomu, že tento návrh je v Rade predmetom hlbokého sporu, sa domnievam, že by sme nemali prijať žiadny ďalší odklad. Povinnosťou Európskeho parlamentu je ukázať svoju podporu iniciatíve Komisie, aby sa Europol stal agentúrou EÚ. Medzinárodný dohovor, súčasný právny rámec Europolu, okrem toho bráni procesu aktualizácie alebo úpravy právomocí s oneskorením niekoľkých rokov. Nárast nových hrozieb v oblasti bezpečnosti, ako je terorizmus, ktorý predstavuje pre Europol nové výzvy, si rozhodne vyžaduje nový prístup.
<P>
Preto toto rozhodnutie, ktoré má Europolu zabezpečiť nielen rovnaké postavenie, aké má Eurojust a Európska policajná akadémia, ale aj zefektívňuje jeho fungovanie, rozširuje pôsobnosť Europolu na zločiny nesúvisiace výlučne len s organizovaným zločinom a zavádza v jeho mechanizmoch väčšiu pružnosť, je také dôležité. Súčasne musí byť zabezpečená vyššia transparentnosť a demokratická a jurisdikčná kontrola.
<P>
Preto vyslovujem podporu vynikajúcej správe pripravenej pánom Díazom de Mera a dôležitým pozmeňujúcim a doplňujúcim návrhom, ktoré predložil, predovšetkým pokiaľ ide o ochranu údajov. Rád by som pánovi Díazovi de Mera vzdal hold a vyjadril svoju podporu pre ním vypracovanú vynikajúcu správu a jeho osobu, najmä s ohľadom na to, že niektorí poslanci sa pokúsili nepoctivo znížiť hodnotu jeho práce a rozvíriť tak súboje na národnej úrovni, ktorí už okrem toho dostali úplnú odpoveď od španielskeho najvyššieho súdneho dvora.
<SPEAKER ID="278" NAME="Marek Aleksander Czarnecki" AFFILIATION="UEN">
. - (PL) Hlavnou úlohou Európskeho policajného úradu je zvýšenie efektívnosti činnosti a spolupráce medzi orgánmi v členských štátoch, pokiaľ ide o predchádzanie medzinárodnému organizovanému zločinu a boj proti nemu. Poslaním agentúry je, aby bola prínosom vo sfére presadzovania práva v Európskej únii, pokiaľ ide o túto formu zločinu. S ohľadom na nové, neustále sa objavujúce formy zločinu a hrozbu terorizmu to získava na význame.
<P>
Život nás núti rozširovať právomoci Europolu a tiež prispôsobovať zásady, na ktorých funguje, zavádzaním pružnejších mechanizmov. Spolu s agentúrou, ktorú navrhol spravodajca, však vyvstáva súrna potreba zaviesť jasné zásady pre demokratickú kontrolu Europolu a ochranu osobných údajov.
<SPEAKER ID="279" NAME="Athanasios Pafilis" AFFILIATION="GUE/NGL">
- (EL) Vážená pani predsedajúca, Komisia sa vo svojom návrhu na zriadenie európskeho policajného zboru snaží o transformáciu Europolu z orgánu založeného na dohode medzi štátmi na inštitucionálny orgán Európskej únie. To podľa mňa poukazuje na to, aké ďalekosiahle sú operácie Europolu v oblasti presadzovania práva a je to dôkazom celkového posilnenia rámca a mechanizmov na presadzovanie práva Európskou úniou.
<P>
Dve veci v Európskej únii rastú rýchlo: zisky spoločností a kapitálu a agresívne mechanizmy na presadzovanie práva. Všetky naše krajiny sme zaplnili policajnými zbormi a mechanizmami na presadzovanie práva a teraz sa to deje aj na úrovni EÚ.
<P>
Týmto vývojom sa tiež rozširuje pole pôsobnosti Europolu a zahŕňa všetky postihnuteľné skutky v rámci sféry svojej pôsobnosti. Získava právo zasahovať dokonca v samotných členských štátoch v súvislosti s medzinárodnými udalosťami veľkého významu s dôsledkami na verejný poriadok, ako sú napríklad medzinárodné demonštrácie. Popri rozsiahlych monitorovacích systémoch SIS II a VIS a iných sa bude informačný systém Europolu používať na ukladanie osobných údajov zamestnancov v celej Európskej únii, ako aj údajov súvisiacich s politickou, odborovou a spoločenskou činnosťou a osobným presvedčením. Tieto údaje sa nebudú vymieňať iba medzi bezpečnostnými a tajnými službami členských štátov EÚ, ale aj so súkromnými jednotlivcami, ako sú nezávislí profesionálni vrahovia operujúci v Iraku.
<P>
Tvrdenia, že transformácia Europolu je údajne demokratickým vývojom sú sebaklamom a prinajlepšom naivné. Prečo? Lebo neexistuje reálna možnosť kontroly neprístupnej citadely zvanej Europol alebo obmedzenia jej činností na presadzovanie práva. Veľa ľudí okrem toho vyslovilo kritiku imunity policajných úradníkov Europolu a neprimeranosť akejkoľvek kontroly na národnej úrovni. Z týchto dôvodov sme rozhodne proti tomuto návrhu.
<SPEAKER ID="280" NAME="Nils Lundgren" AFFILIATION="IND/DEM">
- (SV) Vážená pani predsedajúca, vytvorili sme jednotný trh so slobodou pohybu tovarov, služieb, kapitálu a ľudí. Takmer každý súhlasil s účasťou v Schengenskom priestore. V praxi došlo k zrušeniu všetkých hraničných kontrol v rámci EÚ. Z pohľadu liberála ide o obrovský krok vpred. Už nemusíme stáť s čiapkou v ruke pred úradníkmi, keď chceme študovať, pracovať, cestovať alebo žiadať zdravotnú starostlivosť v inej krajine EÚ.
<P>
Avšak sloboda má aj svoje tienisté stránky. Keď zmizli hraničné kontroly, možnosti pre organizovaný zločin sa nesmierne zvýšili. Uľahčilo to obchod s drogami, výmenu odcudzených tovarov a nelegálne obchodovanie s ľuďmi. Niekedy sa táto expanzia organizovaného zločinu používa ako dôkaz potreby existencie EÚ. To je smiešne. Expanziu uľahčuje EÚ, čo je cena, ktorú musíme zaplatiť za viac slobody a väčší blahobyt. Ako je táto cena vysoká? Nuž, policajné zdroje sa musia zvýšiť snáď o 1 - 2 % z HDP na národnej úrovni s cieľom otočiť vývoj tohto javu. Takéto zvýšenie zdrojov na národnej úrovni je najdôležitejšie a azda jedinou možnosťou, ako obnoviť poctivú a slušnú Európu.
<P>
Spravodajca chce preniesť právomoc z polície na Brusel. Europol by sa mal stať orgánom EÚ financovaným z rozpočtu EÚ. Na ľahkú váhu berie otázky bezúhonnosti a demokratickej legitímnosti. Preto musíme tejto správe povedať nie, zamerať sa na rozšírenie policajných zdrojov na národnej úrovni a Europol ponechať orgánom spolupráce podliehajúcim medzivládnym postupom.
<SPEAKER ID="281" NAME="Fernand Le Rachinel" AFFILIATION="NI">
- (FR) Vážená pani predsedajúca, dámy a páni, táto správa navrhuje, aby Európsky policajný úrad, Europol, dostal nový štatút úpravou svojho právneho základu. Nič viac a nič menej.
<P>
Skutočne je úmyslom nahradiť Dohovor o Europole uzavretom medzi členskými štátmi v roku 1995 rozhodnutím Rady, ktorým sa Europol zmení z medzivládneho orgánu na agentúru Európskej únie, ktorá bude financovaná z rozpočtu Spoločenstva a na ktorú sa bude vzťahovať služobný poriadok úradníkov Európskych spoločenstiev. Ako dôvody, na základe ktorých sa táto radikálna zmena štatútu udeje, sa uvádzajú: rozšírenie pôsobnosti aktivít Europolu presahujúcich organizovaný zločin a neschopnosť členských štátov plniť nové a veľmi rozsiahle ciele primeraným spôsobom. Podľa uisťovania Rady sa tieto ciele očividne ľahšie splnia na úrovni Európskej únie.
<P>
Toto všetko je však iba zahmlievanie. Skutočnosť je však taká, že už sme prevzali požiadavky Lisabonskej zmluvy a jej uplatňovanie, na základe ktorej sa takmer celá politika v oblasti spravodlivosti a vnútorných vecí presúva na kvalifikovanú väčšinu Rady ministrov. Doteraz bola pre oblasť súdnej a policajnej spolupráce vyžadovaná jednomyseľnosť. Skutočnosť je taká, že naši národní a európski predstavitelia sú uprostred procesu zavádzania inštitucionálnych reforiem, ktoré vo všetkom smerujú k prehĺbenému nadnárodnému a byrokratickému modelu.
<P>
Sú to tie isté reformy obsiahnuté v Lisabonskej zmluve, ktoré boli odmietnuté Francúzmi a Holanďanmi v referendách z mája a júna 2005. Ľudia boli podvedení, oklamaní a zaobchádzalo sa s nimi s pohŕdaním. Európu nemožno budovať proti jej obyvateľom a proti národným realitám. Je najvyšší čas, aby si toto naša proeurópska politická elita uvedomila a konečne nechala Európu, aby sa vybudovala sama na základe práva národov a obyvateľov na sebaurčenie, zvrchovanosť, slobodu a bezpečnosť.
<SPEAKER ID="282" NAME="Margaritis Schinas" AFFILIATION="PPE-DE">
- (EL) Vážená pani predsedajúca, ako člen výboru pre rozpočet a poslanec, ktorý pochádza z regiónu ležiaceho na vonkajších hraniciach Európskej únie, by som chcel vysloviť tri poznámky:
<P>
Po prvé, premena Europolu na agentúru Spoločenstva si vyžaduje, aby sme tým získali viac než do toho vložíme. Chceme, aby Europol ako orgán Spoločenstva bol viac prítomný na miestach, kde je potrebný (na Balkáne, pri potláčaní organizovanej mafie) a nie v zborovniach a kanceláriách.
<P>
Po druhé, národné policajné zbory musia v rámci Europolu ako orgánu Spoločenstva postupne prekonať vzájomnú nedôveru. Policajné orgány členských štátov sa musia naučiť spolupracovať na medzinárodnej úrovni a preniesť sa ponad národné záujmy. Transformácia Europolu na agentúru Spoločenstva toto umožňuje.
<P>
Po tretie a najdôležitejšie, veľa času sme venovali inštitucionálnemu rozmeru tohto prípadu. Chcel by som vyjadriť svoju úplnú podporu spravodajcovi, pánovi Díazovi de Mera García Consuegrovi, ktorý si zvolil praktické a realistické riešenie. Nemôžeme celý proces do roku 2009 ochromiť, kým budeme čakať na dokonalé inštitucionálne riešenie, ani pokračovať v teologických diskusiách, keď nás tlačia problémy. Teraz je čas konať a teraz aj musíme konať. Preto v tejto súvislosti vyjadrujem svoju úplnú podporu prístupu, ktorý spravodajca rozplánoval, a dúfam, že táto diskusia bude prvou fázou pri vytváraní skutočnej policajnej služby Európskeho spoločenstva, ktorá bude schopná riešiť problémy.
<SPEAKER ID="283" NAME="Georgios Georgiou" AFFILIATION="IND/DEM">
- (EL) Vážená pani predsedajúca, znova musíme pozdraviť vznik tohto veľkého policajného orgánu zvaného Europol. Robíme tak od roku 1992. Dosiahnuté výkony neboli zlé. Mám dojem, že nová forma, ktorú sa mu pokúšame dať, spôsobí problémy, keď si uvedomíme, že britská polícia bude viesť operácie v Paríži a grécki policajní dôstojníci v Berlíne. Uvidíme, ako z toho vyviazneme, ale medzi policajnými orgánmi vždy existuje problém nedôvery.
<P>
Skláňam sa nad veľmi dôkladnou prácou pána Díaza de Mera García Consuegru. Ak máme obmedziť činnosti Europolu na problémy terorizmu, potom sa musí usilovať rozpoznať skutočný terorizmus medzi ostatným zločinom a nie vyvíjať mechanizmus, ktorý by namiesto prenasledovania terorizmu visel ako slučka dusiaca ľudské a politické práva európskych občanov.
<SPEAKER ID="284" NAME="Hynek Fajmon" AFFILIATION="PPE-DE">
Vážená pani predsedníčka, dámy a páni, som presvedčený, že zmena právneho postavenia EUROPOLU, ktorá je tu práve prejednávaná, nie je krokom správnym smerom. EUROPOL v súčasnej dobe funguje dobre a nepotrebuje žiadnu zmenu svojho postavenia . Činnosť polície je doménou národných štátov.Hlavnú zodpovednosť za ňu preto majú logicky a správne národné vlády kontrolované národnými parlamentmi. Koniec koncov, tento prístup je zohľadnený aj v rámci schengenskej spolupráce, do ktorej sa Česká republika naplno zapojila koncom minulého roka. Na úrovni Európskej únie je preto policajná spolupráca logicky predmetom medzivládneho prístupu. Od tohto správneho a logického prístupu chce teraz Komisia upustiť a vytvoriť z EUROPOLU de facto novú agentúru podriadenú európskym inštitúciám. Forma agentúry však pre EUROPOL nie je vhodná a neprinesie nič pozitívne. Kontrola EUROPOLU sa národným ministrom vnútra vzdiali. Boju so zločinom to neprinesie nič dobré. Myslím si, že najskôr by sa mala uskutočniť riadna a demokratická ratifikácia Lisabonskej zmluvy, ktorá tiež súvisís právnym základom EUROPOLU. , Až potom sa môže začať rokovať o prípadnej zmene právneho základu EUROPOLU. Preto budem hlasovať proti tejto správe.
<SPEAKER ID="285" NAME="Alexander Stubb" AFFILIATION="PPE-DE">
Pani predsedajúca, aby som ukázal, že skupina EĽS-ED je veľmi rôznorodá, vôbec nesúhlasím s predchádzajúcim rečníkom. Na začiatok by som však chcel spravodajcovi zablahoželať k vynikajúcej správe.
<P>
Domnievam sa, že správa je veľmi dobrá. Myslím si, že je dobrá z troch dôvodov. Prvým dôvodom je, že rozširuje právomoci EUROPOL-u. Dostáva sa do pôsobnosti rozpočtu Spoločenstva, zriaďuje sa agentúra, rozširuje sa jej pôsobnosť do oblastí prekračujúcich organizovaný zločin. Podľa môjho názoru ide o veľmi dôležitý krok vpred.
<P>
Druhý dôvod je dobrý preto, lebo vyžaduje viac pružnosti. Nemusíte byť detektív Sherlock Holmes, aby ste pochopili, že ak bola organizácia založená v roku 1995 a v rozmedzí rokov 2002 až 2003 došlo k trojnásobnej novelizácii jej stanov a zmeny vstúpili do platnosti až v roku 2007, táto organizácia nie je funkčná. A nie je ani dostatočne flexibilná. Potrebujeme viac pružnosti a domnievam sa, že táto správa to všetko predkladá. Na tomto svete nie je nič konzervatívnejšie ako ministerstvo vnútra alebo policajné zložky. Myslím si, že sme to videli aj v prípade EUROPOL-u.
<P>
Tretím dôvodom je, prečo ide o dobrú správu, je fakt, že posilňuje nadnárodné prvky a prvky Spoločenstva a oslabuje medzivládne zložky. Posilňuje súdnu kontrolu a demokraciu. Ak teda existuje jedna oblasť, v ktorej treba spolupracovať, tak je to táto. Čím viac je slobody pohybu, tým je viac Schengenu i medzinárodného zločinu. Preto potrebujeme väčšiu spoluprácu na európskej úrovni. Myslím si, že táto správa je krokom tým správnym smerom.
<SPEAKER ID="286" NAME="Javier Moreno Sánchez" AFFILIATION="PSE">
- (ES) Vážená pani predsedajúca, krátke vysvetlenie. Ako náš socialistický koordinátor uviedol, my socialisti sa stále domnievame, že tento spravodajca nie je najvhodnejšou osobou na vypracovanie správy o súdnej a policajnej spolupráci.
<P>
Je pravda, ako uviedol pán Coelho, že najvyšší súd tento prípad uzavrel, ale to je otázka etiky a politickej dôstojnosti.
<P>
Vysvetlím to: Mal by som objasniť, že spravodajca odmietol spolupracovať so španielskym právnym systémom a bola mu za to udelená pokuta. Nešlo o banálnu záležitosť: bol to súdny proces s teroristami obvinenými z najhoršieho útoku, aký bol spáchaný na území Európskej únie.
<P>
Preto si zo zásady myslíme, že osoba nemôže odmietnuť spoluprácu s právnym systémom v Španielsku a potom poučovať Európu o tom, ako by členské štáty mali navzájom spolupracovať v oblasti polície a súdov.
<SPEAKER ID="287" NAME="Geoffrey Van Orden" AFFILIATION="PPE-DE">
Pani predsedajúca, čo sme si v tejto diskusii vypočuli, je zámena pojmov spolupráca a integrácia. Veľmi podporujem rečníkov, ktorí vyjadrili obavy, pokiaľ ide o snahu EÚ rozšíriť právomoci a pôsobnosť EUROPOL-u. Samozrejme, že potrebujeme kvalitnú spoluprácu medzi políciou a bezpečnostnými zložkami. Som náchylný veriť, že sme na operačnej úrovni takúto dobrú spoluprácu mali, aj keď ju možno vždy zlepšovať. V skutočnosti, podľa mojich skúseností v EUROPOL-e - a pravdepodobne patrím k tým málo členom tohto parlamentu, ktorí EUROPOL pri mnohých príležitostiach navštívilí - väčšina jeho činností má dvojstranný charakter. Na základe toho vyznieva myšlienka, že EUROPOL má plniť určitú inú veľkú úlohu, ako lož.
<P>
Potreba spolupráce sa veľmi odlišuje od účasti inštitúcií Európskej únie, ktorá je iba časťou širšieho programu EÚ v oblasti politickej integrácie.
<SPEAKER ID="288" NAME="Charles Tannock" AFFILIATION="PPE-DE">
Pani predsedajúca, rád by som sa pridal k svojmu kolegovi Geoffreyovi Van Ordenovi a predchádzajúcemu rečníkovi, môjmu českému kolegovi z ODS. Nesúhlasím s pánom Stubbom. Aj mňa znervózňuje myšlienka premeny EUROPOL-u na typ nadnárodnej organizácie Európskej únie v štýle FBI. Nemyslím si, že by to našlo podporu u mnohých mojich voličov v Spojenom kráľovstve
<P>
Podobne ako všetci kolegovia som, samozrejme, za medzivládnu spoluprácu v policajných, spravodajských a bezpečnostných veciach, najmä ak čelíme rastúcim problémom vyplývajúcim z medzinárodného organizovaného zločinu, medzinárodného terorizmu atď. EUROPOL má už celkom širokú pôsobnosť v oblastiach, ku ktorým patrí aj nelegálne obchodovanie s ľuďmi. Nepotrebujeme ho rozširovať. Mal by sa stať agentúrou fungujúcou ako sprostredkovateľ pri výmene informácií. Mal by budovať väčšiu dôveru medzi národnými policajnými zložkami a našimi bezpečnostnými a spravodajskými službami. Medzi tradičnými orgánmi niektorých členských štátov na presadzovanie práva existuje veľká nedôvera. EUROPOL by mal plniť funkciu koordinátora a nie dostať osobitné práva. Predovšetkým som proti myšlienke, aby mohli policajti EÚ vstupovať do našich členských štátov s právomocou zatýkať.
<SPEAKER ID="289" NAME="Alexander Stubb" AFFILIATION="PPE-DE">
Pani predsedajúca, nemôžem odolať pokušeniu odpovedať svojim dvom kolegom, pánovi Van Ordenovi a pánovi Tannockovi. Nesnažíme sa o zriadenie nejakej organizácie na spôsob amerického FBI. Usilujeme sa o lepšie fungujúcu policajnú spoluprácu, ktorá je efektívnejšia, transparentnejšia, pružnejšia a jednoducho funguje. Taká spolupráca nám dnes stále chýba, a preto sa o ňu usilujeme.
<P>
Nemám v úmysle zapojiť sa do vnútornej diskusie a panikárenia Spojeného kráľovstva, že zriaďujeme akýsi FBI s mimoriadnymi právomocami a s európskou políciou, ktorá vás príde zatknúť do vášho domu. O to sa neusilujeme. Snažíme sa, aby policajná spolupráca v rámci tretieho piliera fungovala lepšie. To je všetko.
<SPEAKER ID="290" NAME="Janez Lenarčič" LANGUAGE="SL">
Dovoľte mi uviesť jednu alebo dve poznámky k tejto nesmierne zaujímavej diskusii, ktorej mám tú česť sa zúčastniť.
<P>
Hoci tu teraz nemôžem zastupovať mienku Rady, moja prvá poznámka súvisí s postojom Rady k pozmeňujúcim a doplňujúcim návrhom, ktorých je mnoho. Ako bolo spomenuté v úvode, Rada stále toto rozhodnutie zvažuje a v tomto rámci bude po predložení pozmeňujúcich a doplňujúcich návrhov pokračovať v diskusii. Môžem však potvrdiť, že predsedníctvo sa bude snažiť o podrobnú a zmysluplnú diskusiu, pokiaľ ide o všetky schválené pozmeňujúce a doplňujúce návrhy. Taktiež sa budeme snažiť o to, aby sme čo možno najviac z nich začlenili do znenia rozhodnutia. Viac zaručiť nemôžem. Ako vieme, v tomto okamihu si schválenie rozhodnutia vyžaduje konsenzus všetkých členských štátov.
<P>
To ma privádza k nasledujúcej poznámke vzhľadom na opravnú doložku. Ani k tomuto neexistuje žiadne stanovisko Rady, myslím však, že môžem v mene Rady vysloviť určité pochybnosti o jej zapracovaní do znenia aktu, nakoľko by sa tento mechanizmus mal automaticky aktivovať v období po vstupe Lisabonskej zmluvy do platnosti. Lisabonská zmluva ešte do platnosti nevstúpila. Jej presadzovanie je v rukách národných parlamentov a aspoň v jednom prípade v rukách voličov.
<P>
Moje stanovisko je, že zapracovaním podobného mechanizmu do takýchto právnych predpisov by sme neuľahčili ich schválenie, ba čo viac, nenapomôžeme tým ratifikačný proces, ktorý v súčasnosti prebieha. Taktiež sa domnievam, že na túto otázku bola daná uspokojujúca odpoveď v deklarácii č. 50 pripojenej k Lisabonskej zmluve.
<SPEAKER ID="291" NAME="Alexander Alvaro" AFFILIATION="ALDE">
- (DE) Vážená pani predsedajúca, keďže mám pocit, že pán minister neporozumel, rád by som v krátkosti vyzdvihol skutočnosť, že opravná doložka v žiadnom prípade neohrozuje ani neovplyvňuje ratifikáciu Zmluvy, ale jednoducho zaručuje, že Parlament sa po ratifikácii bude správou o Europole znova zaoberať. Po porade s ostatnými stálymi zástupcami sa nezdá, že by sa táto hrozba vnímala vo všeobecnej rovine.
<SPEAKER ID="292" NAME="Franco Frattini">
podpredseda Komisie. - (IT) Vážená pani predsedajúca, dámy a páni, ďakujem vám za vaše príspevky. Budem veľmi stručný.
<P>
Po prvé, vo všeobecnosti odpoviem všetkým tým, ktorí vyslovili pochybnosti o potrebe posilniť Europol a rozprávali o vôli ľudí a obavách občanov. Rád by som uviedol, že ak existuje jedna téma, pri ktorej veľká väčšina európskych občanov vyjadruje strach v súvislosti so slobodou pohybu zločincov a žiadajú viac bezpečnosti, tak je to práve téma policajnej spolupráce. Ak existuje jedna téma, o ktorej sa čím viac hovorí, ako poznamenal pán Stubb, tým viac sa liberalizuje pohyb osôb, a tým viac vystupuje do popredia potreba skoordinovať sa na európskej úrovni a zakročiť proti nadnárodnému zločinu, a preto nie je koncepcia európskej agentúry s určitosťou koncepciou byrokratického orgánu, ale rýchleho a efektívne fungujúceho nástroja.
<P>
Preto som presvedčený, a nie je to iba preto, že tento návrh predkladám ja, o potrebe urýchlene prijať toto rozhodnutie v súlade so želaním slovinského predsedníctva. Pokiaľ ide o pozmeňujúce a doplňujúce návrhy, už som spomenul návrh predložený pánom Alvarom. Dovoľte mi pripomenúť, že myšlienka pravidelnej kontroly bezproblémového fungovania súčasných iniciatív v rámci "tretieho piliera" je niečo, čo dovoľuje deklarácia č. 50, ktorá tu bola teraz spomenutá. Čo to znamená? Znamená to, že Komisia po vstupe Zmluvy do platnosti Komisia v jednotlivých prípadoch, ak si to situácia vyžaduje, navrhne posúdenie nástrojov v súčasnosti spadajúcich pod tretí pilier s cieľom zmeniť ich na nástroje, o ktorých by mal Parlament v plnej miere spolurozhodovacie právomoci a v prípade ktorých Parlament, podľa mňa oprávnene, chce tieto postupy uplatňovať. Na tento účel už jestvuje nástroj.
<P>
Je to možno práve bremeno takto obmedzeného časového rámca na tento nástroj, čo mne osobne spôsobuje určité problémy, ale ma tiež zaujíma a nemám voči tomuto bodu žiadne predsudky: je rozumné plánovať preskúmanie nástroja, ako je rozhodnutie o Europole, ktoré ešte nevstúpilo do platnosti. Kladiem túto otázku, pretože viete, že ak by sme mali toto rozhodnutie prijať do konca slovinského predsedníctva v júni 2008, svoju účinnosť nadobudne v januári 2010. Môžeme teda plánovať, že preskúmame nástroj, keď začne fungovať v januári 2010?
<P>
Nebol by som proti argumentácii, že keď to bude fungovať a vyskytnú sa problémy súvisiace s nedostatočnou demokratickou kontrolou, bude to vynikajúci dôvod na to, aby Európska komisia uplatnila vyhlásenie č. 50 a zmenila nástroj z tretieho piliera do nového systému. Jedným z dôvodov, prečo som tento príklad uviedol je, že nemôžeme zatvoriť dvere pred potrebou Parlamentu demokraticky kontrolovať, ale čo nám spôsobuje problémy, je skôr spôsob a časové rámce tohto výslovne povinného posúdenia postupu.
<SPEAKER ID="293" NAME="Agustín Díaz de Mera García Consuegra" LANGUAGE="ES">
Vážená pani predsedajúca, predtým než začnete s odpočítavaním času, rád by som, aby ste zvážili toto. Prosím vás, dajte mi dve minúty, na ktoré mám právo, aby som zo zdvorilosti mohol odpovedať všetkým kolegom, Rade a Komisii, ale tiež, pani predsedajúca, vás naliehavo žiadam o pridelenie osobitného času, aby som mohol reagovať na veľmi vážne a neopodstatnené narážky na moju osobu. Môžem rátať s vašim pochopením, pani predsedajúca? Ďakujem vám veľmi pekne.
<P>
Veľmi ďakujem takmer všetkým kolegom, zdôrazňujem slovo "takmer", za ich príspevky, ktoré osobitne zohľadním. Rád by som uviedol, že tu vyslovené obavy, nie sú iba obavami spravodajcu, ale že sú to tiež obavy Parlamentu. Veľmi ma potešilo počuť, že Rada je správe priaznivo naklonená, múdre slová pripúšťajúce dohodu a tiež vysvetlenie podpredsedu Frattiniho.
<P>
Preto by som sa chcel poďakovať kolegom poslancom, ktorí ma poctili svojou podporou, ako aj tým, ktorí ma poctili kritikou. Nemali by ste zabúdať, že som bol poslancom Parlamentu sedemnásť rokov a stále ním som, a dva roky som bol generálnym riaditeľom polície Španielskeho kráľovstva. Bol som. Preto som schopný vidieť obe strany mince.
<P>
Pán úradujúci predseda Rady, preto by som chcel znova podčiarknuť problémy, ktoré sa nás dotýkajú. Nemôžeme proti zločinu bojovať sami. Zločin je nadnárodný. Zločin prekračuje hranice a jednotlivé policajné sily, ktorá sú národného charakteru, potrebujú, aby bol Europol nástrojom, ktorý by ich podporoval a posilňoval. Nie nástrojom, ktorý by prekážal v ich práci alebo sa s ňou prekrýval, ale nástrojom, ktorý ich podporuje a posilňuje.
<P>
Záruky sú pre nás veľmi dôležité. Pre nás je veľmi dôležité podporiť a posilniť Europol, ale pri zohľadnení troch kritérií: dôvery, kontroly a záruk. Toto je, pravdaže, to, čo sme vysvetlili v správe a v príspevkoch kolegov poslancov.
<P>
Dôležitá je pre nás ochrana údajov prostredníctvom rámcového rozhodnutia v rámci tretieho piliera. Je pre nás nesmierne dôležité, aby mal Parlament kontrolu a je pre nás veľmi dôležité, aby sme rozhodným spôsobom spoločne bojovali proti organizovanému zločinu.
<P>
Vážená pani predsedajúca, teraz, s ohľadom na spomenuté narážky, by som rád odpovedal na druhú, menej príjemnú otázku. Pán Moreno nerešpektuje rozhodnutia súdov. Najvyšší súd Španielskeho kráľovstva a verejný žalobca najvyššieho súdu Španielskeho kráľovstva uviedli presne tieto slová v súvislosti s mojím prípadom. Neviem, či došlo k presnému prekladu, ale presne povedali toto: "vôbec žiaden trestný čin".
<P>
Avšak niektorí ľudia, ako napríklad pán Moreno, nemali a nemajú intelektuálnu a morálnu integritu sa ospravedlniť za šírenie poloprávd, čo je nevhodné. To, čo tu pán Moreno predviedol, má, ako zvyčajne, za cieľ otráviť Parlament otázkami, ktoré nesúvisia so správou, ani s jadrom veci.
<P>
Rozpráva o morálke a nedostatku dôstojnosti. Je nemorálne a nedôstojné, ak sa nerešpektujú rozhodnutia súdov a navyše sa vyhadzujú na oči v prítomnosti kolegu, ktorý má dôstojnosť aj morálku. Nechcem tým povedať, že pán Moreno je nedôstojný a nemorálny, ale chcem povedať, že sa správal nedôstojným a nemorálnym spôsobom.
<P>
Na jeho obranu chcem povedať, že by som sa rád domnieval, že to nie sú jeho vlastné myšlienky, ale že sa správal nie ako poslíček, ale že v tomto prípade mal tú drzosť konať ako taký poslíček. Prečo? S cieľom nepodloženým spôsobom diskreditovať a možno v márnom pokuse získať niekoľko stĺpčekov v španielskej tlači.
<SPEAKER ID="294" NAME="Predsedajúca">
(FR) Rozprava je ukončená
<P>
Hlasovanie sa uskutoční vo štvrtok, 17. januára 2008.
