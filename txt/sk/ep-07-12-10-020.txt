<CHAPTER ID="020">
Protipožiarna bezpečnosť v hoteloch (rozprava) 
<SPEAKER ID="157" NAME="Predsedajúci">
Ďalším bodom je rozprava o otázke na ústne zodpovedanie o protipožiarnej bezpečnosti v hoteloch, ktorú Komisii položili Glyn Ford, Giles Chichester, Graham Watson, Arlene McCarthy, Peter Skinner, Baroness Nicholson of Winterbourne, Elizabeth Lynne, Sarah Ludford, Toine Manders, David Martin, Glenys Kinnock, Claude Moraes, Erika Mann, Alexandra Dobolyi, Ana Maria Gomes, Robert Evans, Christopher Heaton-Harris, Reino Paasilinna, Marianne Mikko, Stephen Hughes, Stavros Lambrinidis, Malcolm Harbour, Bill Newton Dunn, Catherine Stihler, Sérgio Sousa Pinto, Jan Andersson, Linda McAvan, Luisa Morgantini, Jan Marinus Wiersma, Harlem Désir, Jo Leinen, Zita Gurmai, Caroline Lucas, Brian Simpson, Barbara Weiler, Christel Schaldemose, Neena Gill, Benoît Hamon, Michael Cashman, Udo Bullmann a Corina Creţu - B6-0385/2007).
<SPEAKER ID="158" NAME="Glyn Ford">
autor. - Pán predsedajúci, otázka bezpečnosti je pre Európsku úniu a jej občanov dôležitá. Rímska zmluva stanovila kolektívnu zásadu voľného pohybu tovarov, služieb, kapitálu a osôb. Pokiaľ ide o osoby, kladieme veľký dôraz na zdravotné a bezpečnostné aspekty na pracovisku a na ochranu spotrebiteľov.
<P>
Nech je však mobilita podnikania a pracujúcich spolu s cestovným ruchom akokoľvek životne dôležitá pre našu hospodársku prosperitu a plnenie lisabonského programu hospodárskej súťaže, nie sme schopní urobiť ani niečo také jednoduché, ako zaručiť európskym občanom, či už ako spotrebiteľom, alebo pracujúcim, rovnakú bezpečnosť pred nebezpečenstvom požiaru pri ich pobyte či práci v hoteloch vo všetkých členských štátoch EÚ.
<P>
Únia má právomoci v oblasti zdravia a bezpečnosti. Obmedzujeme hluk spôsobovaný sekačkami trávy, ale neobmedzujeme možnosť zhorenia človeka. Ochrana spotrebiteľov znamená, že sa zaoberáme bezpečnosťou výťahov a pohyblivých schodov, ale nezaoberáme sa bezpečnosťou hotelov. Komisárka práve povedala, že všetky naše kroky sú primerané. Neviem, či si myslí, že je primerané nerobiť nič v rámci bezpečnosti v hoteloch.
<P>
Systémy protipožiarnych sprchových zariadení sú vysoko účinné a uhasia alebo obmedzia 99 % požiarov v počiatočnej fáze. Nebolo hlásené, že by niekto zahynul v hoteli v EÚ, ktorý by bol v plnej miere vybavený protipožiarnymi postrekovými systémami. Len od roku 2003 zomrelo v Únii najmenej 60 osôb pri požiaroch v hoteloch, v ktorých protipožiarne postrekové systémy neboli.
<P>
Nanešťastie, k trom z týchto úmrtí došlo počas leta v mojom vlastnom volebnom obvode v hoteli Penhallow, v Newquay v Cornwalle, kde sa požiar vymkol z rúk, pretože tam neboli žiadne protipožiarne postrekové systémy. Jedným z ľudí, ktorí zahynuli, bola zdravotne postihnutá žena, ktorá sa bez pomoci nedokázala dostať z budovy. Čo robí Komisia na ochranu ľudí, ako bola ona?
<P>
Komisia bude argumentovať subsidiaritou. Uvažujte reálne! Koľko ľudí zomrelo v EÚ od roku 2003 v dôsledku hluku zo sekačky trávy alebo pri nehode výťahu či pohyblivých schodov? Napriek tomu považovala Komisia za vhodné odobrať v týchto oblastiach členským štátom autonómiu.
<P>
Požiarne predpisy upravujúce zabezpečenie protipožiarnych postrekových systémov sa v rámci EÚ veľmi líšia, pričom pravdepodobne najlepšie predpisy má Maďarsko, kým Francúzsko, kde bol počet úmrtí najvyšší, nemá vôbec žiadne.
<P>
Niektoré osvietenejšie európske hotelové reťazce, napríklad Accor Group, teraz kráčajú v stopách amerických sietí Hilton, Marriott a Sheraton a v nových hoteloch tieto systémy inštalujú.
<P>
Nestačí však ponechať túto záležitosť na samoreguláciu. Aspoň jeden federálny štát nemá v úmysle ospravedlňovať nečinnosť rečami o subsidiarite. V USA sú všetky nové hotely chránené protipožiarnymi postrekovými systémami zo zákona. Federálni zamestnanci nemôžu žiadať úhradu nákladov, ak pri služobných cestách nebývajú v hoteloch, v ktorých sú tieto systémy nainštalované.
<P>
Preto žiadame Komisiu, aby preskúmala zavedenie smernice stanovujúcej minimálny predpis pre všetky členské štáty, ktorý by vyžadoval, aby vo všetkých nových hoteloch s viac ako 20 lôžkami boli nainštalované protipožiarne postrekové systémy a aby existujúce hotely s viac ako 20 lôžkami mali týmito zariadeniami chránené aspoň chodby a únikové cesty. Nebola by to veľká ekonomická záťaž. Stálo by to menej ako ďalšie 2 %. Existujúce hotely by samozrejme mali dostať dostatočnú lehotu na splnenie predpisov, ale požadujeme, aby sa konalo teraz a nečakalo sa, až nás k činu donúti verejnosť po veľkej tragédii so stovkami mŕtvych.
<SPEAKER ID="160" NAME="Meglena Kuneva">
členka Komisie. - Pán predsedajúci, súhlasím, že požiare sú trvalým ohrozením života spotrebiteľov. Výskum odhaduje, že počet úmrtí na milión obyvateľov predstavuje ročne 10,8 ľudí vo Veľkej Británii, 6 v Španielsku, 11,8 vo Francúzsku, 15,7 vo Švédsku a 7,3 v Nemecku. Je to teda pre mňa ako komisárku pre ochranu spotrebiteľov vec zásadného významu. Ďakujem, že túto dôležitú otázku pripomínate.
<P>
Dovoľte mi pripomenúť tragický prípad britskej rodiny, ktorej dve deti sa v októbri 2006 udusili v hotelovej izbe na Korfu oxidom uhoľnatým. V tejto veci som od vás dostala niekoľko listov. Kontaktovali sme grécke orgány, ktoré nás informovali, že hotelu, v ktorom k nehode došlo, okamžite odobrali licenciu a od tej doby nebol v prevádzke. Viem, že v Grécku prebieha súdne konanie a dúfam, že veľmi skoro dospejú k jasnému záveru. Je to typický, bohužiaľ, však nie jediný prípad.
<P>
Protipožiarna bezpečnosť v hoteloch je predmetom diskusií s členskými štátmi posledných 20 rokov.
<P>
Najskôr spomeniem doteraz dosiahnuté výsledky. Odporúčanie Rady 86/666/ES o protipožiarnej bezpečnosti v hoteloch pomohlo zlepšiť úroveň bezpečnosti obzvlášť v krajinách, kde neexistovali žiadne alebo len nekompletné predpisy.
<P>
Okrem toho smernica o stavebných výrobkoch stanovuje konkrétne požiadavky pre prípad vypuknutia požiaru pre všetky stavebné diela vrátane hotelov. Bolo prijatých niekoľko opatrení na zabezpečenie dôsledného uplatňovania uvedenej smernice v členských štátoch, napríklad spoločný systém klasifikácie požiarnej odolnosti stavebných výrobkov a množstvo harmonizovaných európskych noriem v oblasti protipožiarneho, poplašného a výstražného vybavenia.
<P>
Okrem toho boli zrealizované požiadavky odporúčania Rady v oblasti rizík spojených s elektrickým osvetlením, a to prostredníctvom smernice o nízkom napätí.
<P>
Stále je však potrebné urobiť veľa, aby boli všetky hotely v Európe rovnako bezpečné, či už existujúce, alebo nové, a bez ohľadu na ich veľkosť a ubytovacie možnosti. Ako vieme, požiadavky platia pre hotely s minimálne 20 izbami.
<P>
Pri svojich najrôznejších rokovaniach s členskými štátmi Komisia konštatovala, že doteraz nebola dohodnutá žiadna spoločná akcia pre celú EÚ a že doteraz je hlavnou prioritou dôkladné vymáhanie vnútroštátnych právnych predpisov. Táto otázka dodržovania právnych predpisov je skutočne problém, ktorý by sme nemali podceňovať, a hovorím to naozaj s veľkou ľútosťou.
<P>
Preto som požiadala hlavné hotelové reťazce, ktoré pôsobia v Európe, aby sa so mnou v Bruseli stretli na schôdzi 8. februára 2008. Kým nebudeme mať zavedené príslušné právne predpisy, mali by sme sami podniknúť okamžité opatrenia. Budeme rokovať o otázke bezpečnosti hotelov a ja vám potom podám správu o výsledkoch tejto konzultácie. Ak by som to mohla urobiť spoločne s Parlamentom - keby sa chcel Parlament tejto schôdze 8. februára zúčastniť - bola by som veľmi rada, ak by som sa na pri tejto príležitosti zišla aj s vami.
<P>
Zásadnou otázkou je zhromažďovanie údajov a štatistických dát za celú Európsku úniu. To, že chýba štatistická definícia a jednotnosť spôsobu evidencie požiarnych nehôd v členských štátoch, veľmi sťažuje porovnateľnosť a znižuje jej presnosť.
<P>
Rad by som teraz prešla k otázke normalizácie. Normalizácia bez podpory právneho rámca, napríklad európskej smernice alebo revidovaného odporučenia, by závažne obmedzila svoj vplyv a v konečnom dôsledku by bol zmarený konečný cieľ spočívajúci v zaistení protipožiarnej bezpečnosti v hoteloch.
<P>
Teraz k téme protipožiarnych postrekových systémov: ich účinnosť pri znižovaní ničivého účinku požiaru bola široko preukázaná, ale náklady na ich inštaláciu a údržbu nie sú vždy zlučiteľné s typom hotelov, ktoré sa v Európe vyskytujú najčastejšie, teda malých hotelov rodinného typu.
<P>
Okrem toho rozhodnutie o tom, či majú byť postrekové systémy alebo iné protipožiarne zariadenia v hoteloch povinné, spadá pod výhradnú právomoc členských štátov. Rada by som rokovala s členskými štátmi o tom, či sú pripravené takéto kroky zrealizovať, a rada takéto opatrenia podporím.
<P>
Súbežne s týmto vývojom na strane regulácie je potrebné povedať, že hotely prijímajú samoregulačné kódexy a metódy projektovania založené na výkone. Myslím, že hotelové reťazce ako Accor je potrebné v ich snahe naozaj podporiť.
<P>
Komisia sa protipožiarnou bezpečnosťou v hoteloch nezaoberá len z hľadiska poskytovanej služby, ale v rámci komplexnej stratégie proti riziku požiaru sa zameriava na všetky výrobky, ktoré sa môžu v hoteloch vyskytovať a môžu sa s najväčšou pravdepodobnosťou stať zdrojom alebo urýchľovačom požiaru. Piliermi v tejto oblasti sú iniciatívy v oblasti cigariet so zníženou schopnosťou zapáliť sa, o ktorých predniesla veľmi dôležitý príspevok predsedníčka Výboru pre vnútorný trh a ochranu spotrebiteľa, pani McCarthyová, iniciatívy týkajúce sa horľavosti čalúneného nábytku, nočnej bielizne a zapaľovačov s detskou poistkou.
<P>
Teším sa na pokračovanie ďalšej spolupráce na tejto veľmi dôležitej veci, ktorá je pre všetkých z nás otázkou mimoriadneho významu.
<P>
Ešte raz by som rada poďakovala Parlamentu, a obzvlášť pánovi predsedajúcemu, pretože na základe toho, čo máme teraz v rukách, robíme konkrétne opatrenia.
<SPEAKER ID="161" NAME="Malcolm Harbour">
v mene skupiny PPE-DE. - Pán predsedajúci, najskôr by som sa chcel poďakovať kolegovi pánovi Fordovi za to, že sa ujal iniciatívy pri nastolení tohto problému, a dnes hovorím v mene všetkých svojich kolegov konzervatívcov, ktorí iniciatívu spoločne podpísali, hlavne Gilesa Chichestera, novozvoleného vodcu skupiny konzervatívcov. Práve v jeho volebnom obvode došlo v auguste k strašnému požiaru, ktorý spomínal pán Ford. Chcel, aby som za neho vyjadril veľký súhlas s podstatou otázky, ktorú predložil pán Ford.
<P>
Pre mňa osobne je to tiež veľmi pálčivá téma, pretože problém požiaru sa neobmedzuje len na hotely. Pred niekoľkými týždňami došlo v srdci môjho vlastného volebného obvodu, vo Warwickshire, k skutočne hroznému požiaru v priemyselnej budove, v ktorej tragicky prišli o život štyria dobrovoľní hasiči. Doteraz nemáme k dispozícii všetky výsledky vyšetrovania tejto tragickej udalosti, ale je jasné, že budova mala mať nainštalovaný protipožiarny postrekový systém, ale samozrejme v nej nebol ani jeden. Chcem teda dnes upozorniť kolegov na niektoré širšie otázky, ktoré pani komisárka spomenula.
<P>
Pani komisárka úplne správne poukázala na skutočnosť, že v smernici o stavebných výrobkoch, ktorá sa do nášho výboru dostane začiatkom budúceho roka, sa riešia otázky horľavosti budov a stavebných materiálov, a myslím si, že tieto otázky budú opäť preskúmané. Otázka pána Forda samozrejme otvorila aj celú oblasť tvorby stavebných noriem a možností zariadení požiarnej prevencie, ako sú protipožiarne postrekové systémy.
<P>
Možno sa viac nakláňam k názoru pani komisárky, pretože si myslím, že potrebujeme byť veľmi opatrní, ak sa chceme pokúsiť zaviesť veľmi nákladné jednotlivé riešenia, hlavne v odvetví hotelov, keď sa nám ponúka taká široká škála veľkosti druhu zariadení.
<P>
Zdá sa mi však, že v tejto oblasti potrebujeme urobiť krok vpred a rád počujem, že pani komisárka so svojím typickým elánom, ktorý sme si všimli práve v predchádzajúcej rozprave, už určité kroky robí a pozvala na stretnutie niektoré hlavné hotelové reťazce. Myslím si však, že jedným zo spôsobov, ako by sme mohli dosiahnuť veľmi rýchly pokrok, je poskytnúť spotrebiteľom viac riadne pripravených informácií a zvyšovať ich informovanosť v tejto oblasti. Aby sa pri rezervácii hotelov mohli pozrieť na internet - a hotely v stále väčšej miere uvádzajú informácie o požiarnej ochrane, podľa mňa sa to však v jednotlivých krajinách veľmi líši. Možno by teda stálo za to navrhnúť a zvážiť s majiteľmi hotelov určitý dôsledne uplatňovaný systém hodnotenia hotelov na základe kontrol a vybavenia hotelov - systém hviezdičiek, ak chcete.
<P>
Funguje v mnohých iných oblastiach: napríklad pri motorových vozidlách, kde Komisia úspešne presadila iniciatívu hodnotenia automobilov hviezdičkami. Možno by sme v záujme rýchleho pokroku mohli zvážiť niečo podobné pre riešenie problému, ktorý nastolil pán Ford, ktorý tomuto Parlamentu predniesol tento návrh.
<SPEAKER ID="162" NAME="Arlene McCarthy">
v mene skupiny PSE. - Pán predsedajúci, ako pani komisárka vie, všeobecného problému bezpečnosti služieb sa týkalo niekoľko našich diskusií. Veľmi vítam ochotu pani komisárky vážne sa zamyslieť nad tým, ako by sme mohli zlepšiť situáciu pre spotrebiteľov.
<P>
Som presvedčená, že tu existuje závažná medzera v ochrane spotrebiteľov pri poskytovaní služieb. Ak si spotrebiteľ cestujúci služobne alebo na dovolenku v EÚ rezervuje hotel, môže si byť istý, že v ňom existujú bezpečnostné opatrenia proti riziku požiaru alebo otravy oxidom uhoľnatým alebo či je plavecký bazén bezpečný pre deti?
<P>
Ako sme však videli v prípade hračiek a výrobkov, sme pripravení našich spotrebiteľov chrániť. Keď sa zaujímajú o službu na vnútornom trhu alebo ju kupujú, ochrana spotrebiteľov zrejme nie je všade rovnaká.
<P>
Veľa spotrebiteľov však predpokladá, že keď býva v hoteli, má hotel primerané a veľmi základné bezpečnostné normy. A samozrejme, ako sme videli, tieto normy sú nedostatočné.
<P>
Nemyslím si, že inštalácia protipožiarnych postrekových systémov alebo detektorov oxidu uhoľnatého je nejaká kozmická veda. Myslím si, že požiarom a úmrtiam možno zabrániť, ak existujú vhodné normy a systémy.
<P>
Úprimne povedané, je podľa mňa príliš neskoro a jednoznačne nepostačuje odobrať licenciu po smrti detí, keď v skutočnosti túto licenciu nemal hotel nikdy vlastniť.
<P>
Chceme pani komisárke pomôcť zlepšovať normy, znižovať riziká požiaru a počet úmrtí a chrániť spotrebiteľov, takže sa zamyslime nad tým, ako najlepšie to môžeme dosiahnuť. Návrh pána Harboura na systém hodnotenia platný pre celú EÚ je určite niečo, čím by sme sa mohli zaoberať, ale je to podľa mňa niečo, k čomu musí mať spotrebiteľ ľahký prístup. Systémy cestovných kancelárií by to vlastne mali spotrebiteľom oznamovať, aby sa mohli rozhodnúť, že nechcú ísť do hotela alebo apartmánu bez bezpečnostného bazénu, protipožiarnych postrekových systémov alebo detektorov oxidu uhoľnatého.
<P>
Myslím si, že môžeme urobiť pre našich občanov viac: môžeme zabrániť úmrtiam. Myslím, že sme dnes začali rozpravu, ale podľa mňa a aj podľa vstupov do rozpravy súdim, že je to začiatok kampane za bezpečnejšie služby, za ochranu základných minimálnych noriem, a dúfam, že v nie príliš vzdialenej budúcnosti budeme schopní v tejto oblasti dosiahnuť ďalší pokrok.
<SPEAKER ID="163" NAME="Wolfgang Bulfon" AFFILIATION="PSE">
(DE) Pán predsedajúci, dámy a páni, je poľutovaniahodné, že ľudia musia umierať, kým sa otázka protipožiarnej bezpečnosti v hoteloch konečne vyrieši. Vieme, že účinné protipožiarne opatrenia nemožno na európskej úrovni ľahko zaviesť, pretože stavebné predpisy sú v členských štátoch a regiónoch riadené veľmi nerovnomerne.
<P>
Som presvedčený, že tento problém môžeme vyriešiť len za predpokladu, že budú existovať záväzné špecifikácie dodržiavania noriem požiarnej bezpečnosti. Tie budú účinné len v prípade, že sa budú vykonávať povinné rutinné kontroly, ktoré by logicky mali zahŕňať jednotný systém hodnotenia kvality, ktorý sa už v Parlamente požaduje.
<P>
Nesmieme samozrejme zabúdať, že technické opatrenia so sebou vždy nesú finančné náklady. Pre malé a stredné hotely to môže znamenať veľmi vysokú a často neprekonateľnú finančnú záťaž. Za týchto okolností by členské štáty mali opatrenia požiarnej bezpečnosti podporovať subvenciami, aby bolo možné hosťom zaručiť najvyššie možné štandardy bezpečnosti.
<P>
Dovoľte mi nakoniec jednu poznámku: neverím, že pre väčšinu hotelov v Európe, ktorými sú len malé a stredné hotely, môže riešenie spočívať v rokovaniach s odvetvovými komplexmi, a teda veľkými konglomerátmi.
<SPEAKER ID="164" NAME="Linda McAvan" AFFILIATION="PSE">
Pán predsedajúci, viem, že pani komisárka sa veľmi zaujíma o problém zabezpečenia pred oxidom uhoľnatým v hoteloch, pretože sme v priebehu niekoľkých posledných mesiacov rokovali o úmrtí dvoch detí z okresu Yorkshire. Som rada, že pani komisárka uznala, že bezpečnosť hotelov znamená viac než len požiarnu bezpečnosť. Myslím, že z dlhodobého hľadiska je správne riešenie, ktoré navrhla pani McCarthyová.
<P>
Mali by sme sa snažiť o zlepšenie bezpečnosti služieb, ale z krátkodobého hľadiska si myslím, že na februárovej schôdzi s vlastníkmi hotelov, ktorá ma veľmi teší, by pani komisárka mohla nastoliť problém zabezpečenia pred oxidom uhoľnatým. Pre hotelové reťazce nejde o žiadne obrovské finančné náklady, pretože na internete môžete zistiť, že najbezpečnejší detektor oxidu uhoľnatého stojí vo Veľkej Británii 36 GBP, čo nie je príliš veľa ani pre najmenší hotel alebo najmenšiu spoločnosť, ktorá vlastní obytné prívesy alebo vozy. Myslím si teda, že by sme mali požadovať, aby spoločnosti zaviedli tieto bezpečnostné opatrenia ihneď, a nemali by sme čakať niekoľko rokov do zavedenia nejakých právnych predpisov EÚ.
<P>
Rodiny nemôžu jazdiť na dovolenku a čakať, že sa s nimi ich deti nevrátia domov, rovnako ako nemôžu svojim deťom kupovať vianočné darčeky a očakávať, že tieto darčeky deťom ublížia. Skutočne teda dúfam, že pani komisárka nastolí tento problém na rokovaní s hotelovými reťazcami a podá o tejto veľmi dôležitej otázke správu Parlamentu.
<SPEAKER ID="165" NAME="Meglena Kuneva">
členka Komisie. - Pán predsedajúci, hneď tu pred vami sa zaväzujem, že sa touto otázkou budem na stretnutí so zástupcami odvetvia cestovného ruchu zaoberať. Nie je to žiadne tajomstvo, povedali sme vám, že túto schôdzku do značnej miery vyvolali naše rozhovory a veľmi smutná strata dvoch detí.
<P>
Jedným možným smerom uvažovania je to, ako dosiahnuť záväznosť týchto právnych predpisov. Mali by sme však veľmi starostlivo sledovať rokovanie v Rade a zistiť stanoviská členských štátov a dobre vyvážiť to, čo už niektoré členské štáty robia - niektoré sú už o krok vpred - a čo sú pripravené robiť na úrovni záväzných opatrení prijímaných Spoločenstvom.
<P>
Som úplne presvedčená, že sa bezpečnosťou služieb musíme zaoberať, a pretože som viac ako presvedčená, zaradila som túto otázku do stratégie ochrany spotrebiteľov pre obdobie 2007 - 2013. 21. storočie nie je storočím výroby. 21. storočie bude oveľa viac storočím služieb, a preto pevne verím, že túto otázku je potrebné riešiť pomocou koncepcie bezpečnosti služieb. Tá sa zameria na oblasti, ktoré musíme právne upraviť, a oblasti, v ktorých sa musíme viac spoľahnúť na samoreguláciu, ktorú by bolo možné veľmi prospešne zvýšiť, aby sme vynaložili všetko svoje úsilie a veľmi úzko spolupracovali s členskými štátmi, ktoré nakoniec za predpokladu schválenia právnych predpisov poskytnú svoju podporu.
<SPEAKER ID="166" NAME="Predsedajúci">
Rozprava sa skončila.
