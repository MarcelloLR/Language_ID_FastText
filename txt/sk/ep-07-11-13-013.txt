<CHAPTER ID="013">
Uplatňovanie ustanovení schengenského acquis - Uplatňovanie schengenského acquis na Českú republiku, Estónsko, Lotyšsko, Litvu, Maďarsko, Maltu, Poľsko, Slovinsko a Slovensko (rozprava)
<SPEAKER ID="201" NAME="Predsedajúci">
Ďalším bodom je spoločná rozprava o
<P>
vyhlásení Rady o uplatňovaní ustanovení schengenského acquis a
<P>
správe Carlosa Coelha, v mene Výboru pre občianske slobody, spravodlivosť a vnútorné veci, o návrhu rozhodnutia Rady o úplnom uplatňovaní ustanovení schengenského acquis v Českej republike, Estónskej republike, Lotyšskej republike, Litovskej republike, Maďarskej republike, Maltskej republike, Poľskej republike, Slovinskej republike a Slovenskej republike (11722/2007 - C6-0244/2007 -.
<SPEAKER ID="202" NAME="Jo Magalhăes">
úradujúci predseda Rady. - (PT) Vážený pán predsedajúci, dámy a páni, som veľmi rád, že dnes môžem byť v tomto parlamente, aby som v mene predsedníctva a Portugalskej republiky rokoval o blížiacom sa rozšírení schengenského priestoru.
<P>
Ešte pred rokom sa nad Európou sťahovali tmavé mračná a hrozila veľmi vážna politická kríza v dôsledku technickej neschopnosti uviesť v roku 2007 do prevádzky Schengenský informačný systém (SIS) druhej generácie. Odklad splnenia oprávnených očakávaní tykajúcich sa voľného pohybu občanov členských štátov, ktoré pristúpili k Európskej únii v roku 2004, na neurčito by bol nielen neprípustným prejavom technickej nemohúcnosti, ale najmä ťažkou porážkou európskych ideálov a dôkazom neschopnosti a nekompetentnosti našich inštitúcií a členských štátov. Mohli by sme poskytnúť týmto občanom tisíc vysvetlení, ale všetky by zneli ako chabé výhovorky a nabádali by hľadať vinníkov, čo by prekážalo praktickému riešeniu problému.
<P>
Našťastie sme zvolili inú cestu so skutočne bezprecedentnou rýchlosťou a súdržnosťou. Predovšetkým sme v Lisabone našli vhodné technické riešenie vzniknutej technickej krízy.
<P>
Približne počas 30 dní bol pripravený projekt SISone4all a zhruba rovnaký čas trvala kontrola štúdie jeho uskutočniteľnosti špičkovými európskymi odborníkmi. V decembri 2006 tak mohla Rada SVV dať pokyn na spustenie procesu s časovým programom, ktorý by sa dal označiť za európsku verziu filmu Mission Impossible, a s nepatrným rozpočtom len o málo presahujúcim pol milióna eur. V marci (podľa prísľubu) sa dokončila softvérová aplikácia - naklonovaná z portugalského systému N.SIS (National SIS) - a odovzdala novým účastníkom projektu. Rozsiahlej modernizácií sa podrobil aj systém C.SIS (Central SIS), a to vďaka maximálnemu úsiliu Francúzskej republiky, ktorej za to patrí naše poďakovanie.
<P>
Nemecké predsedníctvo s dokonalým načasovaním urýchlilo prijatie príslušných právnych opatrení. 31. augusta sa nám podarilo dokončiť inštaláciu aplikácií a presun údajov, čo bol náročný a zložitý proces. Nasledujúci deň boli tieto nové prostriedky sprístupnené bezpečnostným silám nových členských štátov, ktoré ich potom začali s veľkým úspechom využívať. Zostávalo len skontrolovať, či boli rovnako prijaté všetky ostatné z mnohých opatrení potrebných na pristúpenie k schengenskému priestoru, týkajúcich sa napríklad pozemných i námorných hraníc, policajnej spolupráce, ochrany osobných údajov a otázky víz. Všetky boli našťastie prijaté. V minulom týždni, 8. novembra, Rada SVV skonštatovala, že príslušné členské štáty preukázali dostatočnú mieru pripravenosti, aby mohli uspokojivo uplatňovať ustanovenia nesúvisiace so SIS, ako aj ustanovenia súvisiace so Schengenským informačným systémom schengenského acquis.
<P>
Chcel by som tu, v tomto parlamente, poďakovať všetkým, kto uvedené zmeny v uplynulých mesiacoch vykonali a podieľali sa na programe vyhodnotenia. Zvláštnu zmienku zasluhuje dôležitá práca mnohých odborníkov podieľajúcich sa na návštevách, ktoré umožnili, aby transformácie dosiahnuté v priebehu niekoľkých mesiacov mohli byť bez tieňa pochybností potvrdené.
<P>
Teraz máme tam, kde povedie nová vonkajšia hranica našej Európskej únie, jedno z najvyspelejších a najmodernejších zariadení, mimoriadne novátorské organizačné riešenie i vhodné postupy na zabezpečenie veľmi vysokej úrovne boja proti trestnej činnosti. To všetko doplnia osobitné policajné opatrenia dohodnuté na bilaterálnej alebo multilaterálnej úrovni, takže "deň po tom", po zrušení kontrol, bude väčšia sloboda, ale nebude menšia bezpečnosť.
<P>
Musím taktiež zdôrazniť, že portugalské predsedníctvo v snahe o čo najväčšiu transparentnosť podniklo veľmi úspešné kroky umožňujúce, aby k informáciám vyplývajúcim z tohto mimoriadneho úsilia mal prístup Európsky parlament. Parlament si tak mohol overiť absolútnu prísnosť zhrnutia posúdenia vplyvu, ktoré sme taktiež chceli poskytnúť ako samostatný dokument. Musím gratulovať spravodajcovi pánovi Coelhovi k presnému dodržaniu stanovených termínov a k vynikajúcej kvalite jeho správy.
<P>
Vážené dámy a páni, toto je metóda, akú musíme používať, aby sme sa vyrovnali s budúcimi výzvami integrovaného zavedenia a správy systému SIS II, VIS (vízového informačného systému) a nových informačných systémov o cestujúcich, o ktorých nedávno informoval pán podpredseda Frattini. Nikto by nemal podliehať ilúziám, pretože obrie projekty tohto typu môžu skončiť buď veľkým úspechom alebo obrovským nezdarom. Úspech sa dá dosiahnuť len so silnými riadiacimi štruktúrami, odhodlaným vedením a vo veľmi krátkych lehotách.
<P>
Nepotrebujeme žiadneho technologického kráľa, ale skôr veľa práce v demokratickej štruktúre tvorenej Komisiou, členskými štátmi a Európskym parlamentom, ako sa to presvedčivo ukázalo v tomto prípade. Chcel by som taktiež oficiálne poďakovať všetkým, ktorí k tomuto úspechu prispeli. Také je tajomstvo úspechu systému SISone4all a len takto môžeme usporiť zdroje, vytvoriť synergiu medzi projektmi a najmä, dámy a páni, dodržať lehoty.
<P>
Na to, aby Rada mohla prijať rozhodnutie o úplnom uplatnení ustanovení schengenského acquis v nových členských štátoch, čo sa plánuje na december 2007, zostáva splniť už len jednu podmienku. Touto podmienkou je vaše hlasovanie, hlasovanie Európskeho parlamentu. Dúfam, že s jeho výsledkom môžem počítať a že si môžem byť v tomto smere istý vzhľadom na veľmi pozitívny obsah návrhu uznesenia, ktoré už bolo zaradené na program tohto rokovania.
<P>
Na záver mi dovoľte poďakovať za veľmi lichotivé slová, ktoré Európsky parlament v tomto návrhu uznesenia adresuje predsedníctvu a Portugalskej republike. V mene mužov a žien, ktorí sa v uplynulých mesiacoch s nadšením podieľali na tejto úlohe, na príprave tohto historického rozhodnutia, ktoré konečne pochová železnú oponu, chcem povedať, že nás nepoháňala len túžba po víťazstve a snaha zabrániť vážnej kríze. Zmobilizovali sme najlepšie know-how v Európe, využili sme prostriedky novej digitálnej Európy na urýchlené prerokovanie plánov a problémov, a aby sme našli riešenie, vytvorili sme skvelú sieť odborníkov a oddelenie podpory funkčné 24 hodín denne sedem dní v týždni. To všetko dopĺňali bezprecedentne úzke vzťahy medzi expertmi a politikmi, ministrami pre túto oblasť, ktorí sa pravidelne schádzali na zvláštnych zasadnutiach, aby tento proces riadili s plnou solidaritou zo strany Komisie. Zvlášť musím vyzdvihnúť úlohu pána podpredsedu Frattiniho.
<P>
Nikdy tiež nezabudnem, dámy a páni, že Európa má svojich parlamentných zástupcov a že musí existovať nadväznosť medzi ich stanoviskom a tým, čo robíme. Venujeme náležitú pozornosť vašim odporúčaniam a počítame s vaším zastúpením na spomienkových oslavách na počesť historického rozšírenia európskej zóny voľného pohybu, ktoré sa budú konať 21. a 22. novembra. Ďakujem vám, dámy a páni, aj za váš príspevok k tomuto historickému úspechu.
<SPEAKER ID="203" NAME="Franco Frattini">
podpredseda Komisie. - Vážený pán predsedajúci, chcel by som predovšetkým blahoželať všetkým členským štátom k dosiahnutým výsledkom, ktoré konečne umožnia občanom Poľska, Estónska, Litvy, Lotyšska, Českej republiky, Slovinska, Maďarska, Slovenska, Malty a súčasných štátov Schengenu, aby mohli v plnej miere využívať voľný pohyb osôb, ktorý je jedným z pilierov Európskej únie.
<P>
Pre občanov členských štátov, ktoré pristúpili k EÚ v roku 2004, je to skutočný prínos. Cestovanie bude rýchlejšie a jednoduchšie. Všetkým členským štátom Európskej únie to ukazuje, že je výhodné spolupracovať v európskom rámci. Priestor bez vnútornej hraničnej kontroly je skvelý výdobytok, ktorý nemá v histórii obdoby. Od 21. decembra bude možné cestovať bez hraničných kontrol napríklad z Pyrenejského polostrova do pobaltských štátov alebo z Grécka do Fínska. To je skutočný symbol zjednotenej Európy a základné právo všetkých európskych občanov.
<P>
Ako všetci viete, tomuto historickému úspechu predchádzala rozsiahla príprava. Nie je jednoduché stať sa súčasťou schengenského priestoru. Je to výzva, a musíme nájsť správny vzájomný pomer medzi slobodou a bezpečnosťou. Odstránenie vnútorných hraničných kontrol je taktiež otázkou dôvery medzi členskými štátmi. Na základe dôkladného hodnotenia, "schengenského hodnotenia", získavajú členské štáty vzájomnú dôveru v schopnosť každého z nich ochraňovať vonkajšie hranice v mene všetkých ostatných štátov a udeľovať víza platné pre celý schengenský priestor.
<P>
Zlepší sa taktiež policajná spolupráca členských štátov a bezpečnostné kontroly vnútri širšieho schengenského priestoru s cieľom zabrániť tomu, aby voľný pohyb a lepšie príležitosti využívali páchatelia trestných činov na nezákonné aktivity. To všetko by nebolo možné bez finančnej solidarity. Nástroj pre schengenské acquis, ktorého prostredníctvom bola poskytnutá takmer 1 miliarda EUR, umožnil novým členským štátom, aby sa vyrovnali najmä s výzvou spojenou s vybudovaním účinnej hraničnej kontroly a stali sa plnohodnotnými partnermi v schengenskom priestore.
<P>
Chcel by som taktiež poďakovať spravodajcovi pánovi Coelhovi a Európskemu parlamentu za ich kladnú podporu pri dosiahnutého tohto zásadného úspechu a v neposlednom rade blahoželám portugalskému predsedníctvu. Blahoželám vám osobne a ministrom vnútra, ministrovi Costovi a ministrovi Pereirovi, k vášmu strategickému partnerstvu a k jasnému vytýčeniu cieľa v záujme úspešnej implementácie projektu Schengenského informačného systému známeho ako SISone4all. Spoločne s predchádzajúcim nemeckým a budúcim slovinským predsedníctvom sme neľutovali síl, aby sme svojich portugalských kolegov podporili, a dokázali sme to. Ukazuje to, čo sa dá dosiahnuť, ak sa všetci úplne zamerajú na nejaký zložitý projekt. Vážené dámy a páni, práca však ešte neskončila. Naším konečným cieľom je zabezpečiť, aby do decembra 2008 bol schengenský informačný systém II úplne funkčný. Budeme na tom musieť znovu všetci spoločne zapracovať.
<SPEAKER ID="204" NAME="Carlos Coelho" LANGUAGE="PT">
Vážený pán predsedajúci, vážený pán podpredseda Komisie, vážený pán úradujúci predseda Rady, dámy a páni, schengenský priestor je jedným z najväčších úspechov v dejinách európskej integrácie. Zrušenie vnútorných hraníc a realizácia niektorých náhradných opatrení, ako je posilnenie kontrol na vonkajších hraniciach, policajná a justičná spolupráca a vytvorenie Schengenského informačného systému, sú najlepším spôsobom, ako umožniť slobodu pohybu.
<P>
Schengen rastie rovnako ako Európska únia. Z piatich pôvodných členských štátov je nás teraz 15 vrátane Islandu a Nórska, dvoch štátov, ktoré nie sú členmi Spoločenstva, a s čiastočným zapojením Írska a Spojeného kráľovstva. Dnes stojíme pred dejinnou udalosťou: najväčším rozšírením v histórií Schengenu, pričom súčasne budú zrušené vnútorné hranice s deviatimi členskými štátmi: Českou republikou, Estónskom, Maďarskom, Lotyšskom, Poľskom, Litvou, Slovinskom, Slovenskom a Maltou. Pre Európu, pre voľný pohyb a pre tieto nové členské štáty a ich občanov je to udalosť veľkého významu.
<P>
Musím ich najskôr privítať a zablahoželať im. Chcem im gratulovať nielen ku vstupu do tohto priestoru, ale najmä k systematickému a energickému úsiliu, ktoré vynaložili na splnenie všetkých požiadaviek stanovených prísnymi schengenskými pravidlami. Správy z decembra 2006, o ktorých sa už zmienil minister Magalhăes, poukázali na rôzne problémy, ktoré boli z väčšej časti už prekonané. V hodnotiacich tímoch boli experti zo všetkých členských štátov. Vydali sa na hranice a na konzuláty a vypracovali vyčerpávajúce správy, ktoré obsahujú vecné popisy, hodnotenia a odporúčania, mnohé z nich si vyžiadali dodatočné opatrenia a nadväzujúce návštevy vzhľadom na problémy, ktoré sa v drvivej väčšine členských štátov stále ešte vyskytovali.
<P>
Chcem blahoželať hodnotiacemu tímu na čele s dr. Carlosom Moreirom k náročnej práci, ktorú za taký krátky čas vykonali, a taktiež preto, že len neplnili svoje inšpekčné úlohy, ale často odporúčali aj opatrenia a riešenia umožňujúce zistené problémy riešiť.
<P>
Vážený pán predsedajúci, neexistencia vnútorných hraníc vyžaduje lepšiu kontrolu na vonkajších hraniciach a účinnú výmenu informácií a údajov prostredníctvom Schengenského informačného systému (SIS), ale zjavne je to i prejav vzájomnej dôvery, kedy každý musí prísne dodržiavať prijaté pravidlá. Záruka účinnej kontroly na hraniciach umožňuje zaistiť bezpečnosť všetkých európskych občanov. Bezpečnosť schengenského priestoru skutočne závisí od toho, ako dôrazne a účinne každý z členských štátov vykonáva kontrolu na svojich vonkajších hraniciach, a taktiež od toho, aká kvalitná a rýchla je výmena informácií prostredníctvom SIS. Akékoľvek oslabenie alebo nesprávne fungovanie ktoréhokoľvek z uvedených prvkov môže ohroziť bezpečnosť Únie.
<P>
Preto musia byť odstránené i zvyšné menšie problémy. Nie sú síce prekážkou na zrušenie vnútorných hraníc, ale musia sa vyriešiť. Preto Európsky parlament v politickom uznesení, ktoré bude prijaté a ktoré podpísalo päť politických skupín, ako aj v legislatívnom uznesení požaduje, aby bol do šiestich mesiacov podrobne informovaný o všetkých doteraz nevyriešených otázkach. Preto taktiež požadujeme, aby sa do dvoch rokov vypracovalo celkové zhodnotenie fungovania schengenského priestoru, na ktorom sa budú podieľať všetci členské štáty, nové aj staré.
<P>
A napokon chcem poďakovať portugalskému predsedníctvu za úsilie a ducha spolupráce, najmä portugalskej vláde a portugalskému štátnemu tajomníkovi José Magalhăesovi, ktorý je dnes tu, a za nájdené riešenie v podobe SISone4all, ako aj zdôraznil pán podpredseda Frattini. Toto riešenie umožnilo pripojiť nové členské štáty k SIS. Bez neho by rozšírenie schengenského priestoru v tomto roku, vzhľadom na oneskorenie v SIS, nebolo možné. Vážený pán minister Magalhăes, úplne si uvedomujem vaše veľké osobné prispenie, a chcem taktiež blahoželať Dr. Eduarde Peixeirovej, ktorá má veľkú zásluhu na prijatí tohto riešenia.
<P>
Na záver ešte dve poznámky. Prvá je určená Európskej komisii. Rád by som znovu pripomenul, že vytvorenie SIS II je pre Európsky parlament i naďalej prioritou, ani nie tak preto, aby sme novým členským štátom umožnili do tohto systému prístup, ale hlavne preto, že to v rámci Spoločenstva umožní účinnejšie využívať údaje a vďaka ukladaniu biometrických údajov a prepojeniu záznamov sa zvýši bezpečnosť. Druhá moja poznámka je určená Rade. Musím vyjadriť poľutovanie nad tým, že na počiatku tohto procesu konzultácií nedodržala zásadu primeranej spolupráce s Parlamentom, pretože mu z bezpečnostných dôvodov odmietla zaslať hodnotiace správy expertov. Bol síce nájdený kompromis, ktorý umožnil krátkodobo vyriešiť vzniknutú situáciu, ale musí byť nájdené i dlhodobé riešenie. Je absurdné odopierať Parlamentu materiál, na základe ktorého vykonáva svoje legislatívne právomoci.
<P>
Vážený pán predsedajúci, urobili sme ďalší krok k európskej integrácii. Je na nás všetkých, aby sme zabezpečili, že tento krok prinesie viac slobody a väčšiu bezpečnosť.
<SPEAKER ID="205" NAME="József Szájer">
v mene skupiny PPE-DE. - (HU) Vážený pán predsedajúci, dámy a páni, v mene skupiny Skupina Európskej ľudovej strany (kresťanských demokratov) a európskych demokratov vítam zavedenie schengenského systému a chcel by využiť túto príležitosť a poďakovať v mene deviatich nových členských štátov nemeckému a portugalskému predsedníctvu, Rade, Komisiu a najmä pánovi Coelhovi za obrovskú prácu, ktorú si to vyžiadalo. Musím sa taktiež zmieniť o úsilí nových členských štátov, pretože ich práca umožnila, aby sme sa dostali tam, kde dnes sme.
<P>
Voľný pohyb osôb je jednou zo štyroch slobôd Únie. Teraz túto vymoženosť, tento nový priestor slobody rozširujeme na mnoho miliónov nových občanov Únie. Je to spoločný čin nás všetkých: my, Európania, sme to vytvorili spoločne, a mali by sme na to byť hrdí.
<P>
Dámy a páni v tomto parlamente, pochádzam z malého mesta na hranici Rakúska a Maďarska. Moje mesto Šopron po mnohé desaťročia oddeľovala od jeho bezprostredného okolia a od Rakúska železná opona. Kúsok tejto železnej opony som si, rovnako ako veľakrát predtým, vzal so sebou do Parlamentu. Bola to táto železná opona, ktorá znemožnila, aby bola Európa slobodná. Zavedením schengenského systému odstraňujeme jej posledné zvyšky. Tento kus železa by nám mal pripomínať, že naša nedávna minulosť nebola slobodná a že by sme už nikdy nemali dovoliť, aby nám bola sloboda odňatá.
<P>
So slobodou prichádza zodpovednosť. Nové členské štáty preberajú zodpovednosť za dôslednú ochranu spoločných európskych vonkajších hraníc, pretože od toho závisí bezpečnosť nás všetkých. Nesmieme si taktiež dovoliť podkopávať širokú spoločenskú podporu práva voľného pohybu. Preto musí každý občan Únie dodržiavať jej právne predpisy; ako pred chvíľou poznamenal pán komisár Frattini, sloboda pohybu neznamená slobodu páchania trestnej činnosti bez hraníc.
<P>
Sloboda sa nesmie a nemôže zneužívať, pretože to ohrozuje samotnú slobodu a právo voľného pohybu. Nesmieme dovoliť ani to, aby určité sily v snahe podkopať právo voľného pohybu oživovali zásadu kolektívnej viny, čo vyvoláva temné spomienky. Nesmieme dovoliť, aby páchatelia trestnej činnosti zostávali bez potrestania. Práve z tohto dôvodu by som chcel znovu vyjadriť vďaku za to, že schengenský systém môže byť rozšírený na týchto deväť členských štátov. Je to historická udalosť.
<SPEAKER ID="206" NAME="Jan Marinus Wiersma">
v mene skupiny PSE. - (NL) Vážený pán predsedajúci, v mene svojej skupiny by som taktiež rád zablahoželal občanom deviatich nových členských štátov k darčeku, ktorý im odovzdá portugalské predsedníctvo v dňoch 21. a 22. decembra. Úplne sa stotožňujem s ministrom a predsedníctvom, ktorí skutočne likvidujú posledné zvyšky železnej opony. Voľný pohyb občanov bez vnútorných hraníc je vec veľmi pozitívna, je to jedna z najdôležitejších slobôd Európskej únie a nedá sa inak len uvítať, že sa odteraz bude týkať aj obyvateľov deviatich nových členských štátov.
<P>
Schengenská dohoda však znamená viac než len odstránenie vnútorných hraníc. Znamená taktiež to, že tieto nové štáty musia teraz v záujme všetkých ostatných členských štátov monitorovať vonkajšie hranice Únie. Je veľmi dôležité, že rozšírenie schengenského priestoru neohrozuje našu bezpečnosť. Pán Frattini aj minister o tom už hovorili. Preto je nevyhnutná účinná a účelná hraničná kontrola.
<P>
Hodnotenia vykonané Radou a Komisiou ukazujú, že týchto deväť štátov je v zásade pripravených na prevzatie tejto úlohy, ale rad oblastí ešte vyžaduje zlepšenie, napríklad pokiaľ ide o personálne zabezpečenie a letiskovú infraštruktúru, a sme zvedaví, ako dopadnú následné hodnotenia a monitoring. Taktiež dúfame, že Parlament bude o tom urýchlene informovaný.
<P>
Schengen samozrejme znamená oveľa viac ako hraničné kontroly. Predpokladá širšiu policajnú a justičnú spoluprácu medzi štátmi Schengenu. Sme radi, že v prípade týchto deviatich členských štátov našlo portugalské predsedníctvo riešenie v podobe SIS 1+, napriek tomu sa domnievame, že sa musí čo najskôr dosiahnuť pokrok v systéme SIS II. Teší ma prísľub pána Frattiniho, že do decembra 2008 bude hotový, a samozrejme na to dohliadneme.
<P>
Chápeme, že Bulharsko a Rumunsko si budú musieť ešte niekoľko rokov počkať, ale súčasne dúfame, že tieto štáty budú s našou pomocou ďalej usilovne pracovať na tom, aby sa o niekoľko rokov mohli taktiež stať súčasťou schengenského priestoru.
<P>
To isté platí o Cypre. Je hanebné, že problém, ktorý túto krajinu brzdí už tak dlho, bráni dnes aj jej pripojeniu k schengenskému priestoru. To je ďalší dôvod na to, aby sme sa spoločne usilovali nájsť riešenie tohto problému, ktorý zaťažuje tento štát už príliš dlho. Táto otázka vyvoláva problémy aj v iných oblastiach, napríklad vo vzťahoch s Tureckom. Riešenie je však potrebné nájsť taktiež v záujme samotného cyperského ľudu.
<P>
Na záver sa ešte chcem vrátiť ku včerajšej diskusii. Oprávnene sa poukazuje na to, že rozšírenie schengenského priestoru a celý schengenský systém vyžaduje vzájomnú solidaritu členských štátov. Ako som už uviedol, kontrola vonkajších hraníc je úloha, ktorá sa týka bezpečnosti nás všetkých a na ktorej sa teraz podieľa aj týchto deväť štátov. Budeme s nimi o tom hovoriť.
<P>
Bezpečnosť a potreba spolupráce samé o sebe predstavujú možné budúce problémy, napríklad pokiaľ ide o vnútornú migráciu. Musíme sa taktiež dohodnúť na tom, že sa nebudeme snažiť riešiť problémy jednostranne, ale že budeme usilovať o spoluprácu so všetkými štátmi, ktoré sú súčasťou schengenského priestoru, a spolupracovať pri riešení problémov, ktoré v budúcnosti vzniknú. Ako som už povedal, musíme zabezpečiť, aby nedochádzalo k tomu, čo sa deje teraz v Taliansku, t. j. keď sa jeden štát pokúša riešiť to, čo je v skutočnosti spoločným problémom.
<SPEAKER ID="207" NAME="Henrik Lax" LANGUAGE="SV">
Vážený pán predsedajúci, rád by som sa tiež pripojil ku gratulantom. Blahoželám novým účastníkom Schengenu k tomu, že sa im podarilo v takom krátkom čase splniť požiadavky schengenských pravidiel.
<P>
Chcel by som taktiež blahoželať Portugalsku, a to hneď dvakrát. Portugalsko prišlo ako prvé s návrhom systému SISone4all. A teraz, počas svojho predsedníctva, dokázalo energicky popohnať proces hodnotenia.
<P>
Počujeme tu, o aký historický krok ide. Zjednotenie Európy aj touto formou, prostredníctvom voľného pohybu, je úspechom, ktorý sa nedá doceniť.
<P>
Cesta k tomu je náročná. Najmä problém SIS II, ktorý sa preťahuje z dôvodov, ktoré nemôžeme prijať a ktoré Parlament často kritizoval. Ako sme počuli, na posilnenie bezpečnosti v tomto novo rozšírenom priestore potrebujeme systém SIS II.
<P>
Parlament kritizoval aj to, že hneď na začiatku nebola zabezpečená úplná transparentnosť a prístup k hodnotiacim dokumentom.
<P>
Predovšetkým by som chcel poďakovať svojmu priateľovi a kolegovi pánovi Coelhovi.
<P>
Bez jeho úsilia by sme nedokázali parlamentní kontrolu doviesť do konca.
<P>
Napokon by som rád pripomenul, že mnohé nové členské štáty majú dávne historické styky so svojimi európskymi susedmi. Teraz musíme zabezpečiť, aby rozšírenie Schengenu neviedlo vo vzťahu k nim k zatiahnutiu schengenskej železnej opony. Naši susedia taktiež musia mať prístup ku znalostiam, ktoré máme my, ak chceme, aby mohli kráčať v našich šľapajach a vybudovať spoločnosť právneho štátu, demokracie a trhového hospodárstva. Ešte raz blahoželám všetkým trom zúčastneným stranám, ktoré to dokázali.
<SPEAKER ID="208" NAME="Brian Crowley">
v mene skupiny UEN. - Vážený pán predsedajúci, chcel by som sa pripojiť ku svojim kolegom a blahoželať portugalskému predsedníctvu k tomu, že (pokiaľ ide o Schengen), dokázalo nastoliť zhodu a porozumenie, a skutočne ide o udalosť historického významu. Podobného významu, ako rozšírenie Európskej únie, a mali by sme ju teda uvítať.
<P>
Existujú však obavy (ako oprávnene poukázali ostatní kolegovia) v súvislosti s našimi vonkajšími hranicami a s tým, čo môžeme urobiť a ako sa k nim máme postaviť, ako aj v súvislosti s otázkou solidarity a prejavov solidarity s inými členskými štátmi. Konkrétne z môjho pohľadu, pretože pochádzam z Írska: z dôvodu spoločného priestoru na cestovanie medzi Írskom a Veľkou Britániou máme určité problémy s tým, aby sa Írsko stalo súčasťou Schengenskej dohody. Má to snáď len jediný dôvod, ale zato nad iné dôležitý: a síce, že by to znovu zaviedlo hranice medzi severnou a južnou časťou Írska. Takže je s tým určitý problém, ale nechceme, aby to bránilo pokroku, ku ktorému dochádza. A teraz, ak dovolíte, by som chcel niečo povedať v írčine.
<P>
(GA) EÚ bude naďalej čeliť problémom dovozu drog do EÚ a nezákonného obchodu s deťmi a bude pokračovať v spoločnej migračnej a azylovej politike, v celoeurópskej policajnej spolupráci a boji proti organizovanému zločinu. Europol robí skvelú prácu v boji proti medzinárodnej trestnej činnosti v Európe.
<P>
v mene skupiny UEN. - A spoločne naozaj môžeme dosiahnuť požadovaný dvojaký výsledok: voľný pohyb osôb a bezpečnosti a istotu pre všetky štáty.
<SPEAKER ID="211" NAME="Tatjana Ždanoka">
v mene skupiny Verts/ALE. - Vážený pán predsedajúci, predovšetkým by som chcela v mene svojej skupiny blahoželať novým členským štátom vrátane môjho vlastného štátu, Lotyšska, k pripojeniu k schengenskému priestoru. Ďakujem taktiež Portugalsku za jeho iniciatívu SIS I, ktorá otvorila pre veľa Európanov možnosť voľného pohybu.
<P>
Ďakujem všetkým, ktorí sa na tejto práci podieľali a robili všetko, čo bolo v ich silách, aby bol tento vianočný darček možný.
<P>
V tejto oblasti však stále ešte existuje rad problémov. Čo sa deje so systémom SIS II? Kedy bude funkčný? Znepokojuje nás taktiež použitie citlivých údajov v systéme SIS II. Režim ochrany údajov, z ktorého majú pravidlá SIS II vychádzať, je príliš zložitý. Budeme mať do konca tohto roku politickú dohodu o rámcovom rozhodnutí o ochrane osobných údajov v treťom pilieri? Vyriešia rámcové rozhodnutia všetky tieto problémy? Majú orgány zodpovedné za ochranu údajov dostatok zdrojov na to, aby zaručili dodržanie pravidiel ochrany osobných údajov v rámci systému SIS II? Budú všetky členské štáty pri spracovaní údajov Schengene postupovať v dobrej viere?
<P>
Prečo v tejto chvíli kladiem toľko otázok? Chcem vám len pripomenúť, že schengenský systém nie je ani zďaleka dokončený. Urobil sa kus poriadnej práce v prospech rozšírenia schengenského priestoru, ale teraz máme novú úlohu (možno ešte komplikovanejšiu): zabezpečiť, aby priestor slobody a voľnosti mal zaručený každý.
<SPEAKER ID="212" NAME="Giusto Catania">
v mene skupiny GUE/NGL. - (IT) Vážený pán predsedajúci, dámy a páni, v mene svojej skupiny taktiež verím, že dnešok je veľmi významným dňom, pretože rozširujeme možnosť voľného pohybu na mnohých občanov Spoločenstva. To je prelomový krok, z ktorého máme veľkú radosť, pretože zaručuje väčšiu slobodu pohybu. Je to veľký úspech, ktorý nás posúva bližšie k jedinému európskemu priestoru.
<P>
Moja skupina má však určité výhrady k niektorým iným aspektom, najmä pokiaľ ide o vonkajšiu dimenziu schengenského priestoru. V skutočnosti posilňujeme tento vonkajší rozmer schengenského priestoru, upevňujeme a v istom zmysle vlastne militarizujeme naše vonkajšie hranice. Máme v tomto smere vážne pochybnosti: na jednej strane zaručujeme ešte väčšiu slobodu pohybu pre občanov Spoločenstva, ktorí žijú v schengenskom priestore, ale súčasne komplikujeme prístup tým, ktorí nie sú občanmi Spoločenstva.
<P>
To je dôvod, prečo nemáme z celého tohto procesu radosť. Máme taktiež pochybnosti pokiaľ ide o zavedenie systému SIS II: domnievame sa, že v určitých prípadoch tieto výmeny informácií neumožňujú riadnu ochranu citlivých údajov, a to nás veľmi znepokojuje. Myslíme si preto, že sa dnes uskutočnil veľmi konkrétny krok pri budovaní Európskej únie, ale súčasne vysielame veľmi negatívny signál o povahe a podstate Európskej únie.
<SPEAKER ID="213" NAME="Bastiaan Belder">
v mene skupiny IND/DEM. - (NL) Vážený pán predsedajúci, chcel by som vystúpiť v mene svojho kolegu, pána Bloklanda.
<P>
V predchádzajúcich týždňoch sme sa z médií dozvedeli, že od pristúpenia Rumunska k Európskej únii odišlo už 500 000 Rumunov do Talianska. V Európskej únii teda aj bez uplatnenia schengenského acquis existuje rozsiahly voľný pohyb osôb.
<P>
Veľmi ma preto znepokojuje stav kontroly nežiaducich osôb prekračujúcich naše vnútorné hranice. Rozhodnutie Talianska vrátiť späť európskych občanov je krajným opatrením, ktoré jasne ukazuje, že otvorenie hraníc môže mať aj negatívne dôsledky. Preto budú nevyhnutne potrebné špecifické kontrolné opatrenia.
<P>
Môžu byť na hraniciach, ale kontroly je možné vykonávať i na letiskách a železničných staniciach. Preto je nevyhnutne potrebné, aby bol v krátkom čase uvedený do prevádzky funkčný systém SIS. Môže sa Komisia vo svojom schengenskom hodnotení zamerať taktiež na voľný pohyb osôb zo štátov, ktoré sú súčasťou Únie, ale nepatrí do schengenského priestoru?
<SPEAKER ID="214" NAME="Andreas Mölzer">
v mene skupiny ITS. - (DE) Vážený pán predsedajúci, aj nás teší, že železná opona, ktorú komunisti s takým pohŕdaním ľudskou dôstojnosťou zatiahli na viac než pol storočia cez Európu, konečne padla. Hovorím to ako Rakúšan, ktorému sa teraz opäť otvoril prístup k našim susedom, Čechom, Slovákom, Maďarom a Slovincom, rovnako ako to bolo pred sto rokmi.
<P>
Napriek tomu si dovolím jednu kritickú pripomienku: keď ide o také závažné rozhodnutie, potom skutočnosť, že správne funguje Schengenský informačný systém, v žiadnom prípade nestačí. Domnievam sa, že noví ochrancovia vonkajších hraníc musia byť skutočne schopní plniť svoju úlohu.
<P>
Keď zvážime, že niektoré štáty EÚ vo východnej časti strednej Európy boli ešte v roku 2006 dôležitými tranzitnými štátmi a že údaje o počte nelegálnych prisťahovalcov zadržaných na súčasných schengenských hraniciach EÚ v Rakúsku a Nemecku boli oveľa vyššie než na vonkajších hraniciach EÚ, nie je možné túto obavu ignorovať. Je však veľmi dobré, že železná opona konečne patrí minulosti.
<SPEAKER ID="215" NAME="Irena Belohorská" AFFILIATION="NI">
Verím, že novopristúpené krajiny a medzi nimi aj Slovenská republika sú dostatočne dobre pripravené na vstup do schengenského priestoru.
<P>
Slovenská republika spĺňa jednotlivé kritéria v oblastiach schengenskej spolupráce, a teda splnila základné podmienky na to, aby v decembri 2007 boli pre slovenských občanov zrušené všetky kontroly na vnútorných a pozemných hraniciach a v marci 2008 aj na vzdušných hraniciach. . Slovenská republika implementovala schengenské acquis týkajúce sa Schengenského informačného systému k 1. septembru 2007 a policajné informácie do informačného systému prúdia z oboch strán.
<P>
Bola dobudovaná sieť spoločných kontaktných pracovísk určených na výmenu informácií z policajných informačných systémov. Hraničný dozor a hraničné kontroly sú v súčasnosti v súlade s požiadavkami kódexu schengenských hraníc. Nedostatky v oblasti ochrany osobných údajov a letiska Bratislava boli odstránené.
<P>
Nie je preto dôvod, aby po 3,5-ročnom členstve Slovenska v Európskej únii konečne občania Slovenskej republiky reálne nenadobudli právo, ktoré im podľa Zmluvy o Európskom spoločenstve patrí, a to je právo slobody pohybu. Pevne verím, že naši občania čoskoro od Európskej únie dostanú aj ďalšie právo, ktoré im patrí, a to je právo bez obmedzení pracovať v krajinách Európskej únie, a že Európska únia prestane preferovať imigrantov z tretích krajín a prednosť dostanú občania Európskej únie z východnej časti Európy.
<SPEAKER ID="216" NAME="Manfred Weber" AFFILIATION="PPE-DE">
(DE) Vážený pán predsedajúci, dámy a páni, zastupujem tu, v Európskom parlamente, Dolné Bavorsko, ktoré hraničí s Českou republikou. Keď som bol mladší ako dnes, bol tento priestor skutočne koncom sveta. Pri pohľade na galériu vidím, že je tam veľa mladých poslucháčov, a domnievam sa, že si môžeme pripomenúť, že je to historický deň, keď konečne padajú hranice a my sme v Európe zjednotení. Takže áno, je to dôvod na oslavu!
<P>
Ako politický predstaviteľ teraz môžem úplne otvorene povedať, že mnohí ľudia si neboli istí tým, že to dopadne tak dobre, ako to dopadlo ani tým, že naši východoeurópski priatelia implementujú SIS týmto spôsobom. Prijmite môj obdiv a blahoželanie k tomuto úspechu. Chcel by som taktiež poďakovať Carlosovi Coelhovi. Za to, že Európsky parlament má, pokiaľ ide o Schengen, takú dôležitú úlohu, vďačíme nášmu spravodajcovi. A to by som tu rád zdôraznil.
<P>
Politici však vždy musia myslieť na zajtrajšok a na to, čo nás čaká. Tu by som však chcel pripomenúť to, čo uviedol na ostatnom rokovaní Rady pre spravodlivosť a vnútorné veci pán Ilkka Laitinen, výkonný riaditeľ Frontexu: povedal, že migračné toky sa už preukázateľne menia, presúvajú sa od južnej hranice cez Stredozemie k východnej hranici. Na to sa už dnes musíme pripraviť. Musíme taktiež vyriešiť problémy uvedené v hodnotiacich správach. Preto je hodnotiaca doložka navrhnutá Parlamentom taká dôležitá.
<P>
Potrebujeme SIS II a prosím podpredsedu Komisie, aby aj naďalej vyvíjal tlak v tomto smere, pretože je dôležité, aby členské štáty odolali pokušeniu vziať si oddychový čas so slovami: Už je to hotové, dokázali sme to. Potrebujeme, aby sa teraz s rovnakým nasadením usilovali o realizáciu systému SIS II.
<P>
Keď sme otvorili hranice občanom, otvorili sme ich taktiež páchateľom trestnej činnosti, a keď sme otvorili hranice páchateľom trestnej činnosti, musíme ich otvoriť aj našim policajtom. Preto nesmieme nikdy poľaviť v úsilí v súvislosti s Prümskou zmluvou; aj tu potrebujeme užšiu spoluprácu.
<P>
Po piate by som chcel povedať, že musíme posilniť agentúru Frontex. Chcel by som, aby Frontex v budúcnosti prevzal zodpovednosť za hodnotenie noriem na vonkajších hraniciach.
<P>
V decembri budeme oslavovať a dúfam, že výsledkom nebude pľuštenie, ale dobrý pocit z oslavy. ako aj dôvodov, ktoré k nej viedli.
<SPEAKER ID="217" NAME="Irena Belohorská" AFFILIATION="NI">
(SK) Vážený pán predseda, prepáčte, že vyrušujem, ale bola som informovaná, že v anglickom preklade bolo povedané namiesto Slovenskej republiky Česká republika. Veľmi by som prosila, aby konečne si zvykli už aj naši tlmočníci, že Československo sa rozdelilo na dva suverénne štáty, a teda v mojom vystúpení v celom kontexte som hovorila o plnení podmienok Slovenskou republikou.
<SPEAKER ID="218" NAME="Predsedajúci">
Ďakujem, vážená pani Belohorská. Berieme na vedomie, čo sa stalo, a vy viete, že k niečomu takému tu dochádza len výnimočne. V každom prípade to určite berieme na vedomie, a ak je nutné urobiť akékoľvek opravy, budú riadne vykonané.
<P>
Pravdu povediac, nie som si celkom istý, koho máte na mysli, kto sa zmienil o Československu. Nemyslím si, že to bolo zo strany predsedníctva.
<SPEAKER ID="219" NAME="Magda Kósáné Kovács" AFFILIATION="PSE">
(HU) Ďakujem vám, pán predsedajúci. Dnešné rozhodnutie je vskutku symbolické, a najväčšmi poteší tých z nás, ktorí vyrastali za plotom z ostnatého drôtu, hranicu na Západ smeli prekročiť raz za tri roky a dodnes si pamätajú onen zvieravý pocit v žalúdku vo chvíli, keď ju prekračovali.
<P>
Maďarsko prijalo nevyhnutne potrebné právne predpisy v roku 2004, v čase svojho pristúpenia k EÚ. Odvtedy rozvíja aj systém nástrojov potrebný na ochranu Schengenu. Pri kontrolách boli tieto prípravy hodnotené ako výborné na pozemných, ako aj na vzdušných hraniciach. Maďarsko navyše prevezme zodpovednosť za 15 % východnej hranice.
<P>
Chceli by sme poďakovať členským štátom, ktoré s nami prejavili solidaritu, a najmä portugalskému predsedníctvu za túto príležitosť, ktorá je naplnená zodpovednosťou. Chceme taktiež poďakovať Rade za flexibilitu, ktorá nám pomohla vyriešiť problém, ktorý sme mali s Chorvátskom, a umožnila prostredníctvom bilaterálnych dohôd vyriešiť situáciu Maďarov žijúcich v zahraničí v súlade s ich túžbami a so súhlasom susedných štátov. Ďakujeme vám všetkým! Ďakujem vám za slovo, pán predsedajúci.
<SPEAKER ID="220" NAME="Toomas Savi" AFFILIATION="ALDE">
Vážený pán predsedajúci, so vstupom deviatich nových členských štátov do schengenského priestoru, ktorý znamená skutočný a definitívny pád historickej železnej opony, EÚ naozaj umožnila svojim európskym občanom recipročné cestovanie a zbližovanie.
<P>
Minulú jeseň som upozorňoval estónsku verejnosť na nebezpečenstvo, že vstup týchto nových členských štátov by mohol byť odložený až na jeseň roku 2009. Som rád, že Európska komisia našla prostriedky na urýchlenie tohto procesu, a dúfam, že to neovplyvnilo spôsobilosť tohto systému. Okrem kladného vplyvu tohto vstupu sa však EÚ musí dokázať vyrovnať s výzvou spojenou s riešením prípadných hrozieb, ktoré môžu vyplynúť z takej rozsiahlej administratívnej jednotky.
<P>
Systém SIS je nevyhnutne potrebným ochranným opatrením na zabezpečenie normálneho fungovania schengenského priestoru, a rozhodne by mal byť otvorený budúcemu zdokonaleniu. Z praxe môžu teraz vyplynúť niektoré nové otázky. SIS nás musí zbaviť hrozieb a musí zostať zachovaná jeho flexibilita, aby sme mohli čeliť výzvam, ktoré toto rozšírenie so sebou prináša.
<SPEAKER ID="221" NAME="Mario Borghezio" AFFILIATION="UEN">
(IT) Vážený pán predsedajúci, dámy a páni, podstatou Schengenskej zmluvy je ochrana bezpečnosti európskych občanov. Preto je nepochybne lepšie mať občas rady na hraniciach a na letiskách, ako umožniť voľný vstup nielen slušným ľuďom, ale aj najhrubším páchateľom trestnej činnosti, ktorých u nás nechceme.
<P>
Chceme mať hraničné kontroly, napríklad pre rumunských Rómov, s povinnou detekciou biometrických údajov vrátane digitálnych odtlačkov prstov. Musíme vedieť, koho do svojich krajín vpúšťame, a poznať presný dátum vstupu, aby sme mohli napríklad presne uplatňovať európsku smernicu, ktorá nám umožňuje (ako sme sa pred chvíľou zmienili) vyhostiť po troch mesiacoch každého, kto nemá prostriedky na obživu.
<P>
Komisia Romana Prodiho prijala k novým členským štátom záväzky úplne bez ohľadu na mimoriadne udalosti, ku ktorým odvtedy v niekoľkých prípadoch došlo. V dôsledku toho teraz vznikajú pálčivé bezpečnostné problémy a Európska únia musí myslieť nielen na práva európskych občanov, ale aj na ich bezpečnosť. Bezpečnosť je neodňateľným právom, prirodzeným právom.
<P>
Teraz je potrebné konať, a pán komisár Frattini celkom oprávnene vysiela v tomto smere vyvážené, pozitívne signály, ale nemali by sme zabúdať na to, že Schengen sa musí taktiež postarať o kontroly na vonkajších hraniciach Európskej únie, a musí to robiť ešte účinnejšie. Nemáme nič proti žiadnej etnickej skupine či skupine obyvateľov, tým viac proti našim bratom vo východnej Európe; nechceme však, aby sa po našej krajine voľne pohybovali páchatelia trestnej činnosti.
<P>
Padánia je krajinou poctivých, pracovitých ľudí. Jej dvere sú otvorené len tým, ktorí prichádzajú za prácou, riadne sa správajú a - pokiaľ ide o celý priestor slobody a spravodlivosti v Európskej únii - dodržiavajú pravidlá, a síce pravidla poctivosti, práva a poriadku.
<SPEAKER ID="222" NAME="Miloslav Ransdorf" AFFILIATION="GUE/NGL">
(CS) História rozširovania schengenského priestoru je história uplatňovania dvojakého štandardu, dvojakého metra, ak chcete. V roku 1995, keď došlo k rozšíreniu o tri nové štáty, sa povedalo, že tieto štáty musia splniť len niektoré formality, zatiaľ čo nové členské štáty v roku 2004 boli vystavené sérii ponižujúcich kontrolných a hodnotiacich procedúr. Trvalo to tri a pol roka. Chcel by som povedať, že taktiež zaznievali, najmä z Nemecka a Rakúska, niektoré obštrukčné hlasy, ktoré tvrdili, že nie je možné rozšíriť existujúci schengenský informačný systém o nové štáty. To sa napokon podarilo prekonať vďaka portugalskému predsedníctvu, ktorému patrí obrovská vďaka za to, že tieto obštrukčné hlasy dokázalo prekonať.
<P>
Teraz systém SAS for all spĺňa všetky predpoklady. Nové členské štáty sú pripravené na to, aby bol schengenský priestor dostatočne zaistený. Hoci zostávajú niektoré otvorené otázky ako je ochrana údajov, prípadne ochrana priestoru v nových členských štátoch pred dovozom toxických odpadov (ako je to v prípade prevozov toxických odpadov z Nemecka do Českej republiky), verím, že všetky tieto problémy sa podarí zvládnuť a že sa pri tom Európa nezmení na akúsi uzavretú pevnosť, ale že zostane otvorená pre spoluprácu s ďalšími národmi zo strednej, východnej a juhovýchodnej Európy. Bez východnej Európy a Balkánu Európa nie je a nemôže byť úplná.
<SPEAKER ID="223" NAME="Koenraad Dillen" AFFILIATION="ITS">
(NL) Vážený pán predsedajúci, tento Parlament, podobne ako európski ministri vnútorných vecí, teraz vyslovuje súhlas s rozšírením schengenského systému o členské štáty, ktoré pristúpili k EÚ v roku 2004. Pre mnohých to bude úľava.
<P>
O niečo menšiu eufóriu však pociťujem, pokiaľ ide o Schengen ako taký: je pravdou, že európska politika otvorených hraníc taktiež značne rozširuje možnosti medzinárodného organizovaného zločinu. V dôsledku toho má Schengen efekt prelievania. Systém otvorených hraníc vždy vyžaduje ďalší prenos právomocí a ešte užšiu policajnú spoluprácu, čo napokon povedie k rozkvetu európskych policajných síl, štátnych zástupcov a trestného práva, čo má svoje pozitívne, ale aj negatívne dosahy.
<P>
Z dôvodu politiky otvorených dverí sú však jednotlivé členské štáty bezmocné tvárou v tvár opatreniam upravujúcim postavenie nelegálnych migrantov prijímaným v niektorých štátoch - mám na mysli najmä Španielsko a Taliansko - ktoré priťahujú stále viac migrantov k nedostatočne chráneným hraniciam Európy. Musím povedať, že tu úplne chýba známa európska solidarita.
<SPEAKER ID="224" NAME="Barbara Kudrycka" AFFILIATION="PPE-DE">
(PL) Vážený pán predsedajúci, rozhodnutie o schengenskej otázke bolo, ako povedal pán Magalhăes, mission impossible. Potvrdzuje sa, že keď sa veľmi chce, je možné v praxi dosiahnuť pre občanov Európy rozšírenia sféry slobody vrátane slobody cestovania, so súčasným posilnením bezpečnosti pre týchto občanov, vnútornej bezpečnosti. Prípravy na toto rozhodnutie trvali najmenej 10 rokov, a v ostatných dvoch rokoch boli veľmi intenzívne. V súčasnej podobe je Schengen úplne iný projekt, než aký bol v polovici 80-tych rokov. Hlavný rozdiel je v tom, že je teraz úplne zakotvený v právnom a organizačnom poriadku Spoločenstva. Inými slovami, pokiaľ ide o nové štáty, neznie otázka či, ale kedy začneme v plnom rozsahu využívať výhody schengenského priestoru.
<P>
V tejto chvíli stojí za to obzrieť sa historicky i symbolicky späť. Po druhej svetovej vojne otázka hraníc a ich kontroly viedla k tomu, že na mape Európy boli narysované krvavé deliace čiary. Za prekročenie hraníc často hrozila smrť. Dnes môžeme vyhlásiť, že časť nášho povojnového dedičstva je navždy preč. Nové štáty úspešne absolvovali obdobie príprav. Je úplne očividné, že mnohé z riešení prijatých Poľskom a ďalšími novými členskými štátmi môžu a musia slúžiť ako príklad pre súčasných účastníkov schengenského priestoru. Tento svieži vietor z nových štátov bude pre starú Úniu inspiráciou, a nielen hrozbou. Prispeje i ku zvýšeniu vzájomnej dôvery.
<P>
Proces rozšírenia Schengenu taktiež znamená výzvu a usilovnú prácu pre nás v Parlamente. Pre mňa osobne bolo cťou spolupracovať s tak vynikajúcim spravodajcom ako je pán Coelho, s mojimi kolegami zo skupiny a s Výborom pre občianske slobody, spravodlivosť a vnútorné veci. Chcela by som poďakovať portugalskému predsedníctvu za jeho obrovské úsilie. Ďakujem taktiež pánovi Frattinimu za jeho pozitívny prístup a zásluhy o tento skvelý úspech, aký v dejinách nemá obdoby.
<SPEAKER ID="225" NAME="Wolfgang Kreissl-Dörfler" AFFILIATION="PSE">
(DE) Vážený pán predsedajúci, rozšírenie schengenského priestoru o deväť nových členských štátov je historickým krokom. Završuje rozšírenie Európskej únie a odstraňuje hraničné závory tam, kde naše národy kedysi rozdeľovala železná opona. V prípravnej fáze sa ozývali hlasy, ktoré označovali odstránenie hraníc za predčasne, ale tieto obavy môžeme teraz rozptýliť.
<P>
Najnovšie hodnotenie ukázalo, že noví členovia uplatňujú schengenské acquis ku všeobecnej spokojnosti. Buďme úprimní: hraničné kontroly a s nimi spojené dopravné zápchy prispievali k bezpečnosti našich štátov vždy len obmedzene.
<P>
So skutočným cezhraničným organizovaným zločinom sa dá účinne bojovať jedine prostredníctvom intenzívnej spolupráce našich policajných a bezpečnostných zložiek. Táto spolupráca sa v budúcnosti musí zlepšiť, a uvítame každého, kto sa bude chcieť zapojiť. Veď Nemecko je spomedzi starých členských štátov tým štátom, ktorého hranice sú odstránením kontrol najviac postihnuté.
<P>
Chcel by som preto privítať občanov susedných krajín v našom spoločnom priestore s voľným pohybom. Z tejto novonadobudnutej slobody budú mať prospech aj ľudia v našich vlastných štátoch - Nemecku, Rakúsku, Taliansku, Francúzsku a Španielsku, či už počas dovoleniek alebo návštevy u priateľov.
<P>
Európa sa 21. decembra zomkne zase o niečo tesnejšie. Je to dobre pre ľudí, a je to dobre pre Európu.
<P>
Ešte raz mnohokrát vďaka pánovi Coelhovi, úradujúcemu predsedovi, a pánovi komisárovi Frattinimu.
<SPEAKER ID="227" NAME="Jan Jerzy Kułakowski" AFFILIATION="ALDE">
(PL) Vážený pán predsedajúci, Poľsko sa spolu s ďalšími novými členskými štátmi má 21. decembra tohto roku stať súčasťou schengenského priestoru. Bude to znamenať ďalší významný krok k plnému členstvu v Európskej únii. Chceme v súvislosti s tým vyjadriť hlboké uspokojenie. Nasledujúcou etapou bude naše pripojenie k eurozóne.
<P>
Vstup do schengenského priestoru neznamená, že by sme sa obracali chrbtom k východným susedom. V rámci schengenských záväzkov sa budeme snažiť zjednodušiť ich občanom vstup do Poľska. Chcel by som však zdôrazniť, že to urobíme len v súlade so záväzkami, ktoré vyplývajú z našej účasti v schengenskom priestore.
<SPEAKER ID="228" NAME="Kinga Gál" AFFILIATION="PPE-DE">
(HU) Ďakujem vám za slovo, pán predsedajúci. Na dosah sa nám približuje nová Európa, v ktoré prestávajú existovať deliace línie tak dôkladne narysované v minulosti a bude to mať väčší vplyv na každodenný život nás všetkých, ktorí žijeme v tomto priestore, než čokoľvek predtým. Chcem blahoželať a poďakovať portugalskému predsedníctvu za to, že poskytlo túto príležitosť a vytvorilo technický rámec pre dnešné udalosti. Chceme poďakovať pánovi komisárovi Frattinimu za pomoc, ktorá bola týmto členským štátom poskytnutá. V neposlednom rade chcem poďakovať svojmu kolegovi pánovi Coelhovi za zápal, s akým k tejto záležitosti pristupoval.
<P>
Teraz môžeme pociťovať výhody rozšírenia ako skutočnú realitu, a taktiež symbolický a praktický význam toho, že môžeme napríklad prechádzať po mostoch cez Dunaj bez kontrol alebo veslovať z jedného dunajského brehu na druhý, čo bolo pre našich rodičov nesplniteľným snom. Túžobné želania mnohých pokolení sa stávajú skutočnosťou. Dejinný vývoj takýmto spôsobom dáva teraz za pravdu našim mladým hrdinom z roku 1956.
<P>
Na druhej strane musíme urobiť všetko pre to, aby sme tento priestor čo najskôr rozšírili o Bulharsko a Rumunsko, ktoré sa nedávno stali členmi EÚ. V ostatnom menovanom prípade - napríklad pokiaľ ide o Transylvániu - bude veľmi dôležitá hranica medzi Rumunskom a Maďarskom, a môžem to porovnať len s tým, čo asi museli pociťovať ľudia žijúci na francúzsko-nemeckej hranici pri jej zrušení.
<P>
Zároveň nesmieme zabúdať na to, že na vonkajších hraniciach schengenského priestoru budú kontroly ešte prísnejšie ako doteraz. Etnické skupiny žijúce mimo našich hraníc, Maďari vo Vojvodine a v Podkarpatsku, budú preto v nevýhode: náš úzky kontakt s nimi je jednou z podmienok ich tamojšieho života a našou ústavnou povinnosťou. Vonkajšie hranice sa pre tieto spoločenstvá nesmú stať novou železnou oponou. Iba takto, keď budeme myslieť aj na tých, ktorí zostávajú mimo, môže byť oslava otvorenia hraníc pre nás úplná. Ďakujem za slovo.
<SPEAKER ID="229" NAME="Genowefa Grabowska" AFFILIATION="PSE">
(PL) Vážený pán predsedajúci, rovnako ako predchádzajúci rečníci chcem poďakovať portugalskému predsedníctvu za cieľavedomé úsilie o rozšírenie schengenského systému. Mám radosť z toho, že 21. decembra tohto roku zmizne jeden z posledných rozdielov v prístupe k občanom starej a novej Únie.
<P>
Ako Poľka som predovšetkým hrdá na to, že moja krajina zodpovedá za ochranu viac než 1 200 kilometrov vonkajšej pozemnej hranice Únie a že agentúra Frontex má sídlo vo Varšave.
<P>
Súčasne by som chcela zdôrazniť, že cieľom schengenského systému nie je izolovať Úniu od jej susedov. Nie je zameraný na vybudovanie takzvanej európskej pevnosti. Domnievam sa, že by sme pri tejto príležitosti mali z Parlamentu vyslať signál našim susedom za hranicami Únie vrátane občanov Ruska, Ukrajiny a Bieloruska a dať jasne najavo, že posilnená hranica Únie rozhodne nie je múrom, ktorý nás má pred nimi uchrániť. Musíme ukázať, že je to len jeden z atribútov našej bezpečnosti v Únii a že neprestaneme byť dobrými susedmi.
<SPEAKER ID="230" NAME="István Szent-Iványi" AFFILIATION="ALDE">
(HU) Vstup deviatich členských štátov je pre Európsku úniu a príslušné členské štáty dôležitým krokom k integrácii. Občania konečne budú mať z členstva v Európskej únii konkrétny prospech. Za to musíme poďakovať portugalskému predsedníctvu, ktoré urobilo všetko pre to, aby sme sa mohli pripojiť k Schengenu v plánovanom termíne, v roku 2007, a to napriek tomu, že sa vyskytli pokusy tomu zabrániť. Uznanie zaslúžia aj príslušné členské štáty, ktoré vynaložili značné úsilie, aby splnili prísne kritériá a podmienky.
<P>
Je veľmi dôležité, aby sa nezatiahla nová železná opona medzi novými účastníkmi Schengenu a štátmi, ktoré s nimi susedia. Veľmi tomu môžu pomôcť dohody o zmiernení vízových postupov a o miestnej pohraničnej doprave, ale konečným cieľom je v každom prípade zrušenie víz. Musíme stanoviť konkrétny a reálny časový plán, ktorý umožní zrušiť víza čo najskôr. Ďakujem vám.
