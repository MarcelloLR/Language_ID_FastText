<CHAPTER ID="002">
Oznámenie predsedníctva
<SPEAKER ID="006" NAME="Predseda">
V prvom rade by som rád prečítal dôležitú informáciu. Druhého decembra som prijal oznámenie Komisie adresované Európskemu parlamentu a Rade týkajúce sa dôsledkov nadobudnutia platnosti Lisabonskej zmluvy na medziinštitucionálne rozhodovacie postupy. Na základe tohto oznámenia sa Parlament ako inštitúcia domnieva, že všetky návrhy uvedené v oznámení, ktoré sú v jeho kompetencii vďaka Lisabonskej zmluve, by mali byť opätovne predložené Parlamentu. Na základe tohto oznámenia Parlament vzal tiež na vedomie skutočnosť, že Európska komisia isté návrhy stiahla.
<P>
V prípade legislatívnych návrhov neuzavretých k 1. decembru 2009, ku dňu, keď Lisabonská zmluva nadobudla platnosť, predseda Komisie pozval parlamentné výbory, ktorým už boli návrhy predložené v súčasnom legislatívnom období, ako je zaznamenané v zápisniciach schôdzí, aby overili právne základy a procedurálne úpravy navrhované Komisiou spolu so všetkými ostatnými pozmeňujúcimi a doplňujúcimi návrhmi, ktoré treba predložiť v zmysle ustanovení Lisabonskej zmluvy, a aby rozhodli, či budú pozície, ktoré už zaujali v rámci konzultačného postupu, považovať za prvé čítania bežného legislatívneho postupu alebo za schválenia.
<P>
Treba to chápať tak, že Parlament si vyhradzuje právo požadovať, aby Komisia predložila vo všetkých prípadoch nový návrh. V prípade návrhov, ktoré sa s Parlamentom nekonzultovali pred tým, ako Lisabonská zmluva nadobudla platnosť, je povinnosťou Komisie, aby predložila nové návrhy v rámci bežného legislatívneho postupu alebo iného vhodného postupu.
<P>
Je to oznámenie o našich legislatívnych aktivitách v blízkej budúcnosti - oznámenie, ktoré sa týka vzájomných vzťahov medzi Európskou komisiou a Európskym parlamentom v oblasti legislatívneho procesu. Ako viete, sme v prechodnom období - prechádzame od Zmluvy z Nice k Lisabonskej zmluve a súčasne začíname nové volebné obdobie. Nová Komisia nebola ešte stále schválená. Toto všetko si vyžaduje náročnú spoluprácu Komisie a Parlamentu, ktorá musí prebiehať v súlade s právom, a to je predmetom tohto oznámenia.
