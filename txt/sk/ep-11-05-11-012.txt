<CHAPTER ID="012">
Preskúmanie iniciatívy "Small Business Act" (rozprava) 
<SPEAKER ID="522" NAME="Predsedajúci">
Ďalším bodom programu je rozprava na tieto témy
<P>
otázka Rade na ústne zodpovedanie o preskúmaní iniciatívy "Small Business Act" (SBA), ktorú predložili Bendt Bendtsen v mene Poslaneckého klubu Európskej ľudovej strany (kresťanských demokratov) (PPE), Edit Herczogová v mene Skupiny progresívnej aliancie socialistov a demokratov v Európskom parlamente (S&D), Fiona Hallová v mene Skupiny Aliancie liberálov a demokratov za Európu (ALDE), Reinhard Bütikofer v mene Skupiny zelených/Európskej slobodnej aliancie (Verts/ALE), Giles Chichester v mene Európskych konzervatívcov a reformistov (ECR) a Niki Tzavelová v mene Skupiny Európa slobody a demokracie (EFD) - B7-0301/2011),
<P>
otázka Komisii na ústne zodpovedanie o preskúmaní iniciatívy "Small Business Act" (SBA), ktorú predložili Bendt Bendtsen v mene poslaneckého klubu PPE, Edit Herczogová v mene skupiny S&D, Fiona Hallová v mene skupiny ALDE, Reinhard Bütikofer v mene skupiny Verts/ALE, Giles Chichester v mene skupiny ECR a Niki Tzavelová v mene skupiny EFD - B7-0302/2011).
<SPEAKER ID="523" NAME="Bendt Bendtsen">
autor. - (DA) Hospodárska kríza zasiahla aj európske malé a stredné podniky. Navyše sú tu nové bazilejské pravidlá, ktoré sa majú uplatniť v nadchádzajúcej smernici o kapitálových požiadavkách. To pravdepodobne ešte väčšmi sťaží postavenie malých a stredných podnikov v oblasti získavania kapitálu na rast, ktorý Európa potrebuje. V tomto uznesení Európsky parlament vysiela jasný signál Komisii, že je čas urobiť potrebné rozhodnutia, ktoré by zvýhodnili naše malé a stredné podniky.
<P>
Hoci je pravda, že politici by nemali podnikať, mali by sa podieľať na vytváraní úrodnej pôdy pre rast európskych podnikov. Som rád, že sa uskutoční preskúmanie iniciatívy "Small Business Act". Musíme podniknúť príslušné kroky, nielen pripíjať na zdravie našich európskych podnikov. Ide o naliehavú potrebu lepšieho prístupu k financovaniu malých a stredných podnikov. Takisto je potrebné zlepšiť prístup malých a stredných podnikov na trh vrátane modernizácie systému normalizácie v rámci EÚ, ako aj ich prístup k možnostiam verejného obstarávania.
<P>
Napokon by som chcel spomenúť, že musíme znížiť administratívnu záťaž našich podnikov, napríklad v súvislosti s predkladaním správ. Prečo by mali majitelia malých podnikov predkladať správu viac ako raz? Raz by malo stačiť. Verejné úrady by sa mali samy postarať o ďalšie rozdelenie informácií. Musíme myslieť na to, že keď v EÚ vydáme nové právne predpisy a začneme ich uplatňovať v členských štátoch, často na naše malé a stredné podniky uvaľujeme ďalšiu záťaž. Preto nestačí len zredukovať množstvo. Pri tvorbe právnych predpisov sa musíme postarať aj o to, aby sme zakaždým nepridávali malým a stredným podnikom ďalšiu záťaž. Podnikanie v Európe musíme celkovo uľahčiť a treba k tomu pristúpiť už teraz.
<SPEAKER ID="524" NAME="Edit Herczog" LANGUAGE="HU">
Prepáčte. Na chvíľu som pozrela hore na galériu pre verejnosť, keďže mám to šťastie, že skupinka z Maďarska, ktorá prišla na návštevu, je tu náhodou práve prítomná.
<P>
Iniciatíva "Small Business Act" sa v poslednom čase zapísala do európskeho myslenia. Na základe praktických skúseností z posledných dvoch rokov nastal správny čas na preskúmanie, aktualizovanie a posilnenie iniciatívy "Small Business Act". My poslanci, ktorí sme otázku predložili, sme najdôležitejšie problémy zosumarizovali do 34 bodov návrhu uznesenia. Niektoré z nich by som rada spomenula.
<P>
Veľmi dôležitá je realizácia. Členské štáty urobili svoju prácu s rôznym stupňom efektívnosti a oddanosti s následným úspechom. Žiadame jednotnú databázu a tabuľku výsledkov na zhodnotenie úspechu a prírastkov.
<P>
Vážený pán komisár, podľa nás je cieľom vytvárať pracovné miesta, nie akýmkoľvek spôsobom porušovať práva zamestnancov. Zníženie administratívy nie je to isté ako porušovanie práv zamestnancov, je však treba skôr vytvoriť príležitosť pre spoluprácu medzi mikropodnikmi a malými podnikmi.
<P>
Pokiaľ ide o prístup k finančným zdrojom, je veľmi dôležité efektívnejšie využívať finančné prostriedky, ktoré sú k dispozícii na úrovni Európskej únie. Doteraz sme dosiahli efektívnosť 75 % a týmto spôsobom dostalo finančné prostriedky zhruba 50 000 MSP. Zároveň približne 300 000 MSP získalo prístup k finančným prostriedkom v rámci programu pre konkurencieschopnosť a inovácie. To musíme jednoznačne posilniť a udržať.
<P>
Je veľmi dôležité, aby malým a stredným podnikom pomáhala inštitucionálna sieť. Z tohto dôvodu je potrebné posilniť partnerstvo European Enterprise Network.
<P>
Veľmi radi by sme našli riešenie, ktoré by umožnilo pokračovanie programu Erasmus pre mladých podnikateľov. Chceli by sme, aby každý z 23 miliónov malých a stredných podnikov mohol prijať aspoň o jedného zamestnanca viac. Týmto spôsobom by sme výrazne prispeli k zlepšeniu situácie na trhu práce. Je však veľmi dôležité, aby pracovná sila v malých a stredných podnikoch bola lepšie kvalifikovaná ako v súčasnosti. Dôležitá je najmä možnosť ich účasti na vykonávaní programu ekologického hospodárstva a získania digitálnych zručností. Najdôležitejšie pre nás však je, aby mladí malí a strední podnikatelia nepristupovali k rôznym formám podnikov ako vopred porazení, ale ako víťazi.
<SPEAKER ID="525" NAME="Fiona Hall">
autorka. - Zo strany MSP sa iniciatíve "Small Business Act" ušlo nadšené privítanie, to však bolo pred dvoma rokmi. Je skutočne dôležité, aby sme teraz malým podnikom dokázali, že nešlo len o kus papiera.
<P>
V otázke administratívnej záťaže by sme si nemali stanoviť jeden cieľ, ktorý dosiahneme a potom prestaneme sledovať. Je to niečo, na čom musíme pracovať stále. Znepokojuje ma najmä situácia, v ktorej sa ocitli mikropodniky. Nadmerná regulácia je v poriadku - alebo relatívne v poriadku -, keď má malý podnik s 249 zamestnancami odborný administratívny personál, lenže pre mikropodnik s jedným alebo dvoma zamestnancami môže znamenať znemožnenie podnikania. Nemali by sme zabúdať, že mikropodniky s menej ako 10 zamestnancami v skutočnosti tvoria viac ako 90 % všetkých európskych podnikov.
<P>
K mikropodnikom naozaj treba pristupovať ako k rodinným jednotkám, predovšetkým však EÚ a jej členské štáty musia spoločne pracovať na tom, ako poskytnúť malým podnikom predbežnú podporu na zlepšenia energetickej účinnosti. Širšia otázka financií pre MSP je skutočne životne dôležitá.
<P>
Pred Veľkou nocou sa niekoľko poslancov EP z Výboru pre priemysel, výskum a energetiku vybralo do Kalifornie pozrieť, ako sa využívajú investície v Silicon Valley. Zistili sme, že rizikový kapitál je tam oveľa dostupnejší ako v Európe a že tí, čo ho poskytujú, svojím prístupom podstupujú oveľa vyššie riziko. Kalifornskí rizikoví kapitalisti očakávajú, že deväť z desiatich investícií neprinesie zisk. Tá jedna, ktorá je úspešná, zaplatí za zvyšok, krédom je však "zlyhať rýchlo". Ešte sa musíme veľa naučiť, aby sme mohli lepšie podporovať naše vlastné inovatívne malé podniky v Európe. V neposlednom rade by sme asi neúspech nemali stigmatizovať, ale radšej ho využiť ako krok na ceste k úspechu.
<SPEAKER ID="526" NAME="Giles Chichester">
autor. - V politike EÚ v oblasti malých a stredných podnikov (MSP) je zásadný paradox. Na jednej strane majú takmer jednomyseľnú podporu pre ich význam pre hospodárstvo, zamestnanosť, vytváranie bohatstva, inováciu a flexibilitu a celkovú obrovskú závažnosť v rámci hospodárstva. Keby sa pozitívna rétorika dala premeniť na príkazy a hotovosť v banke, MSP Únie by boli vo vynikajúcej kondícii. Najväčším problémom - ktorý sa spomína aj v tomto uznesení - je však premeniť milé slová na užitočné skutky a nie MSP len hodiť peniaze, ktoré v dnešnom hospodárstve nie sú využiteľné. Na druhej strane EÚ kombinuje toto pozitívne stanovisko s množstvom právnych predpisov v oblasti ochrany zamestnanosti a environmentálnych požiadaviek, právnych predpisov, ktoré všetky, aj keď dobre mienené, ešte väčšmi padajú na plecia MSP a zvyšujú ich administratívnu záťaž, hoci by sme ju mali znižovať.
<P>
V tomto uznesení je veľa konštruktívnych návrhov. Páči sa mi najmä návrh bojovať proti postupu, ktorý je v našej krajine známy ako "gold plating", keď vnútroštátne orgány pridávajú k európskym opatreniam ďalšie právne predpisy. Môj osobný názor ako človeka, ktorý 25 rokov pracoval v malých podnikoch, je, že hoci znížiť administratívnu záťaž je pekná vec, naozaj to najlepšie, čo pre malé podniky môžeme urobiť, je zlepšiť im prístup k informáciám a financiám.
<SPEAKER ID="527" NAME="Reinhard Bütikofer" LANGUAGE="DE">
V Parlamente sa každý deň nestáva, že poslanci za šesť rôznych politických skupín predložia spoločnú otázku, ktorá vedie k rozprave. Dnes tu taký prípad máme a nie je žiadna náhoda, že sa týka úlohy malých a stredných podnikov. Ide o spoločný a všeobecný záujem.
<P>
Jedna z našich otázok znie: Čo robí Komisia pre to, aby v budúcnosti ďalej posilnila mimoriadne úspešné finančné nástroje pre malé a stredné podniky? Jedným z týchto úspešných nástrojov je Rámcový program pre konkurencieschopnosť a inovácie (CIP). Čo sa stane s CIP, keď sa vypracuje spoločný strategický rámec pre výskum a inováciu? Aké príležitosti budú mať v tejto súvislosti malé a stredné podniky?
<P>
Určite nebude možné vypracovať koncepciu inovácie tak, aby bola natoľko široká a ďalekosiahla, že pokryje všetky príslušné činnosti a všetky malé a stredné podniky. Nesmieme sa však dopustiť chyby a podporovať konkurencieschopnosť len tých malých a stredných podnikov, ktoré boli zhodnotené ako zvlášť inovatívne. Nazdávam sa preto, že je veľmi dôležité urobiť správne rozhodnutia v spoločnom strategickom rámci.
<P>
Rád by som tiež spomenul najmä to, že tu ide aj o kritériá, na ktorých je založené zjednodušovanie a znižovanie byrokracie. CIP je už oveľa menej byrokratický ako siedmy rámcový program. Nebolo by rozumné uplatňovať normy siedmeho rámcového programu v prípade malých a stredných podnikov. Musíme nájsť praktický spôsob, ako ďalej používať opatrenia výhodné najmä pre malé a stredné podniky, napríklad v programe CIP, aby tieto činnosti v priebehu reorganizácie neupadli do zabudnutia.
<SPEAKER ID="528" NAME="Niki Tzavela">
autorka. - Rada by som zagratulovala našim kolegom za ich príspevok do tohto veľmi užitočného uznesenia a vyhlásila, že súhlasím so všetkým, čo bolo doteraz povedané. Napriek tomu v niektorých otázkach predkladám isté pozmeňujúce a doplňujúce návrhy, ktoré by podľa mňa mohli byť konštruktívnymi a užitočnými príspevkami do konečnej verzie textu.
<P>
Po prvé, v texte sa vôbec nespomínajú dôsledky nezákonného obchodu na malé podniky. Bohužiaľ, v týchto časoch je nezákonný obchod realitou a javom, ktorý rastie vo všetkých členských štátoch. Jednoducho povedané, nezákonný obchod je jednou z najväčších prekážok vzniku a rastu európskych malých podnikov.
<P>
Moja druhá poznámka sa týka iniciatívy "druhej šance" zo strany Komisie pre malé a stredné podniky (MSP). Predovšetkým v tomto období hospodárskych ťažkostí je dôležité podporovať MSP a pomáhať im rozvíjať sa.
<P>
To ma privádza k poslednému bodu. Myslím si, že je poľutovaniahodné, že málo našich inovatívnych MSP rastie do veľkých spoločností a že mladých, inovatívnych firiem s intenzívnym výskumom a vývojom je v EÚ menej než v USA. Výrazné nedostatky v zručnostiach spojených s inováciou bránia MSP prijímať inteligentné a inovatívne podnikateľské modely a nové technológie. Toto je problém, ktorý musíme riešiť, a takisto musíme v Európe pestovať zmysel pre riskovanie, ktorý existuje v USA v mladej generácii Američanov.
<SPEAKER ID="529" NAME="Enikő Győri" LANGUAGE="HU">
Som vďačná Parlamentu za záujem, ktorý prejavil o iniciatívu "Small Business Act", aj za príležitosť diskutovať najmä o krokoch, ktoré by sme mali podniknúť vzhľadom na rôzne iniciatívy spomenuté v súvislosti s preskúmaním iniciatívy "Small Business Act".
<P>
Iniciatíva "Small Business Act" je veľmi významný nástroj, ktorý nám pomáha vytvárať priaznivejšie podnikateľské prostredie pre malé a stredné podniky. Malé a stredné podniky predstavujú pre európske hospodárstvo veľký prínos, keďže prevažná väčšina podnikov patrí do tejto kategórie, a poskytujú pracovné miesta viac ako 90 miliónom ľudí v celej Európe. Z tohto dôvodu je pre maďarské predsedníctvo úplná realizácia politiky v oblasti malých a stredných podnikov, najmä iniciatívy "Small Business Act", úloha s vysokou prioritou. Úspech našej stratégie konkurencieschopnosti závisí od toho, ako naše politické iniciatívy ovplyvnia malé a stredné podniky. Jedným z kľúčov k budúcemu rastu je aj to, že v Európe by mali fungovať vysoko konkurencieschopné a inovatívne malé a stredné podniky. Vzhľadom na to Rada s veľkým potešením víta oznámenie Komisie o preskúmaní iniciatívy "Small Business Act", ktoré bolo uverejnené 23. februára 2011. V oznámení Komisia navrhuje rôzne nové iniciatívy vo viacerých prioritných oblastiach na uskutočnenie ďalších krokov. Tieto iniciatívy boli vytvorené v dôsledku rozsiahlych konzultácií so združeniami malých a stredných podnikov a príslušných orgánov. Preto náležite prihliadajú na záujmy samotných podnikov aj iných zúčastnených strán.
<P>
Oznámenie Komisie bolo prediskutované na neformálnom stretnutí ministrov pre konkurencieschopnosť v Gödöllő v Maďarsku 13. apríla 2011. Počas týchto rozhovorov ministri plne podporili stanovisko predsedníctva, že štyri hlavné otázky, ktorými je potrebné prednostne sa zaoberať, sú rozumná regulácia, financovanie, internacionalizácia a správa. Aby sme v týchto otázkach mohli pokročiť, je treba urobiť ešte veľa práce. Predsedníctvo má zároveň pevný úmysel držať sa tohto podnetu aj na stretnutí Rady pre konkurencieschopnosť, ktoré sa má konať 31. mája 2011 a ktoré sa bude tiež zaoberať preskúmaním iniciatívy "Small Business Act" v polovici obdobia. Predsedníctvo by potešilo, keby Rada na spomenutom stretnutí prijala závery, v ktorých sa dodržiava zásada "najprv mysli v malom", čiže princípu, na ktorom je založené oznámenie Komisie.
<P>
Pokiaľ ide o štatút európskej súkromnej spoločnosti, Európska komisia po prvý raz predložila odporúčanie na túto tému v návrhu nariadenia Rady v roku 2008. Základnou myšlienkou návrhu bolo uľahčiť malým a stredným podnikom podnikanie na jednotnom trhu, čo malo vyústiť do zníženia nákladov a zvýšeného hospodárskeho rastu. V Rade však vznikli isté obavy v súvislosti s niektorými aspektmi a časťami návrhu. Napriek chvályhodnému úsiliu švédskeho a belgického predsedníctva sa členským štátom do dnešného dňa nepodarilo dosiahnuť dohodu. Môžem vážené poslankyne a vážených poslancov ubezpečiť, že maďarské predsedníctvo sa usiluje nájsť spôsob, ako pokročiť v otázke týchto zvlášť problematických častí tohto návrhu, a naďalej urobí všetko, čo bude môcť, aby túto záležitosť úspešne uzavrelo.
<SPEAKER ID="530" NAME="Olli Rehn">
člen Komisie. - Ďakujem pekne váženým poslankyniam a váženým poslancom za túto dôležitú otázku na ústne zodpovedanie a za rozpravu. Odpoviem na otázku v mene svojho kolegu podpredsedu Antonia Tajaniho.
<P>
Malé a stredné podniky v skutočnosti tvoria 99 % všetkých európskych podnikov, produkujú väčšiu časť pridanej hodnoty reálneho hospodárstva a vytvárajú dve tretiny pracovných miest v súkromnom sektore. EÚ sa na MSP spolieha a tvorí im podmienky, pri ktorých sa môžu rozvíjať a rásť, aby mohli vytvárať pracovné miesta na konkurencieschopných trhoch. MSP potrebujú menej byrokracie, ľahší prístup k financovaniu ekologických trhov a zručnosti, ktoré zodpovedajú potrebám reálneho hospodárstva. To sú zásady našej politiky v oblasti MSP prezentované v preskúmaní iniciatívy "Small Business Act" pre Európu. Vo svojej odpovedi v mene Komisie na päť vašich otázok v rámci otázky na ústne zodpovedanie načrtnem päť prístupov.
<P>
V preskúmaní Komisia vyzýva členské štáty, aby systematicky zhodnotili dôsledky právnych predpisov na MSP a použili test vplyvu na MSP. Európsky parlament a Komisia spolupracujú na štúdii použitia testu vplyvu na MSP v členských štátoch a na európskej úrovni. Komisia použije tento test ako základ na plánovanie dodatočných opatrení na podporu uplatňovania a výmeny najlepšieho postupu. Momentálne tiež dokončujeme štúdiu o problémoch spojených s udeľovaním licencií a oficiálnych povolení, premiestnením spoločností a postupmi pri bankrote v členských štátoch. Štúdia umožní Komisii a najmä členským štátom plánovať príslušné opatrenia na uplatňovanie zásady "najprv mysli v malom" v administratívnych službách. To konkrétne umožní rozšírenie elektronickej verejnej správy a systém jednotného kontaktného miesta v súlade s odporúčaniami v preskúmaní.
<P>
Po druhé, zavedie sa nový systém správy. Komisia vyzvala členské štáty, aby si určili zástupcu MSP - dámu či pána -, ktorý bude monitorovať vykonávanie iniciatívy "Small Business Act" (SBA) na vnútroštátnej úrovni. Národní zástupcovia budú členmi konzultačnej skupiny pre iniciatívu SBA, čo pomôže pri vyhodnocovaní a šírení informácií, ktoré sa týkajú opatrení prijatých na podporu MSP. Po prvý raz sa stretnú na konferencii o iniciatíve SBA v Budapešti 24. a 25. mája tohto roku.
<P>
Po tretie, z európskeho programu zameraného na zredukovanie administratívnej záťaže majú mať najväčší osoh MSP. Komisia predložila Rade a EP návrhy na veľmi výrazné zníženie administratívnych nákladov - až o viac ako 30 %, keď sa uplatnia -, zatiaľ čo už prijaté návrhy znížia administratívne náklady o 22 %.
<P>
Komisia sa spolieha, že Parlament zabezpečí, aby boli naše návrhy prijaté čo najskôr. Niektoré návrhy, napríklad preskúmanie štvrtej účtovnej smernice, budú pre MSP osobitným prínosom. Preskúmanie štvrtej účtovnej smernice po prijatí Radou a Parlamentom umožní členským štátom oslobodiť veľmi malé podniky od určitých účtovných povinností.
<P>
Po štvrté, iniciatíva "Small Business Act" vytvorila tiež rámec, ktorý MSP umožní splniť úlohu zvýšenia energetickej účinnosti zlepšením riadenia energetiky a využitím príležitostí, ktoré ponúka ekologické trhové hospodárstvo. Zavedie sa aj akčný plán na podporu ekologických inovácií s osobitným zameraním na MSP v podobe podpory prepojenia, nízkouhlíkových technológií a účinného riadenia využitia zdrojov. Budeme tiež naďalej vyvíjať činnosť špeciálne venovanú odborníkom na životné prostredie a energie v rámci siete Enterprise Europe Network.
<P>
Napokon, Komisia v rámci hlavnej iniciatívy programu pre nové zručnosti a nové pracovné miesta zhodnotí budúcu potrebu zručností v mikropodnikoch a podnikoch remeselného typu. Práve bola uverejnená úvodná štúdia o identifikácii požiadaviek na budúce zručnosti v mikropodnikoch a podnikoch remeselného typu až do roku 2020. Identifikujú sa v nej kroky, ktoré treba uskutočniť na splnenie požiadaviek na budúce zručnosti, na ich účinnejšiu podporu a systematickejšie zahrnutie do programov odbornej prípravy pre mikropodniky aj podniky remeselného typu.
<SPEAKER ID="531" NAME="Pilar del Castillo Vera" LANGUAGE="ES">
Dnes sme sa v tomto Parlamente zišli, aby sme diskutovali o spoločnom návrhu uznesenia o preskúmaní iniciatívy "Small Business Act", ktoré Komisia predložila vo februári.
<P>
Vzťah medzi malými a strednými podnikmi (MSP) a hospodárstvom je možné definovať mnohými spôsobmi, ale v istom zmysle sú osou, okolo ktorej sa točí každý systém hospodárstva, v tomto prípade európske hospodárstva. Ak budú silné, bude sa dariť aj v hospodárstve, ak budú slabé, hospodárstvo bude fungovať zle. MSP vytvárajú pracovné miesta, zabezpečujú rast a v súlade s tým aj prosperitu pre spoločnosť.
<P>
Spomeniem tri faktory, ktoré sú podľa mňa základom na dosiahnutie silnej siete podnikov.
<P>
Po prvé, prijatie informačných a komunikačných technológií a rozvoj technológií, ako sú elektronická verejná správa alebo model cloud computing, ktoré šetria peniaze, znižujú náklady a úsilie, a preto zlepšujú konkurencieschopnosť MSP.
<P>
Po druhé, inovácia, ktorá je v tomto odvetví rovnako dôležitá. Vzhľadom na to musia byť začínajúce podniky v odvetví malého a stredného podnikania silne stimulované.
<P>
Po tretie, MSP musia byť schopné plne sa podieľať na vnútornom trhu, aj pokiaľ ide o cezhraničné verejné súťaže, aj vzhľadom na všetky ostatné vlastnosti vnútorného trhu, ktoré MSP z hľadiska ich konkurencieschopnosti môžu poskytovať výnimočné výhody, ale v súčasnosti to nerobia.
<P>
Napokon, po tomto všetkom prichádza na rad podnikanie ako spoločenská hodnota, ktorá musí byť silná, pretože v opačnom prípade bude slabá celá sieť. V tejto oblasti majú čo robiť aj vlády štátov, aj Európska únia, a to najmä prostredníctvom vzdelávania.
<SPEAKER ID="532" NAME="Teresa Riera Madurell" LANGUAGE="ES">
Malé a stredné podniky (MSP) určite majú tú výhodu, že sú pružné, pohotové a majú blízko k zákazníkovi, čo im umožňuje rýchlejšie sa rozhodovať. V čase krízy, keď je schopnosť rýchlo reagovať nevyhnutná, sú to veľmi dôležité vlastnosti.
<P>
Navyše ako všetci vieme, tvoria viac ako 90 % štruktúry nášho odvetvia podnikania a sú hodnotným modelom, ktorý si musíme udržať, pretože dôsledky zlyhávania alebo premiestňovania veľkých podnikov sú oveľa zdrvujúcejšie, predovšetkým pokiaľ ide o zamestnanosť.
<P>
Z toho dôvodu si ani my, ale hlavne ani národné vlády nemôžeme dovoliť hádzať týmto podnikom polená pod nohy. Preto sme prijali iniciatívu "Small Business Act" a aj preto sú úlohy ako táto životne dôležité na to, aby členské štáty pokročili v uplatňovaní politických a legislatívnych opatrení, ktoré sme odsúhlasili.
<P>
Vážené dámy, vážení páni, európske MSP nutne potrebujú, aby sa pevná politická vôľa vyjadrená v iniciatíve "Small Business Act" na zlepšenie prístupu k verejným súťažiam zmenila na skutočné, konkrétne, operatívne opatrenia.
<P>
Tlieskame opatreniam, ktoré prijali niektoré členské štáty, ako je rozčlenenie výberových konaní na menšie celky, zlepšenie elektronického prístupu k informáciám z centralizovaných internetových lokalít a interaktívnych internetových stránok, ale nazdávame sa, že to nie je postačujúce.
<P>
V tomto Parlamente musíme trvať na tom, aby tí, čo sú v rôznych správnych orgánoch zodpovední za verejné obstarávanie, zapracovali do špecifikácií svojich výberových konaní podmienky, ktoré umožnia pozitívnu diskrimináciu v prospech MSP a odstránia zmluvné ustanovenia, ktoré bránia ich účasti.
<SPEAKER ID="533" NAME="Jürgen Creutzmann" LANGUAGE="DE">
Spoločná otázka o preskúmaní iniciatívy "Small Business Act" dokazuje, že ešte treba veľa urobiť, aby mali malé a stredné podniky v Európe slobodu konať, najmä na vnútroštátnej úrovni. Teší ma však, že v posledných rokoch sa nám podarilo vykonať takmer všetky ustanovenia iniciatívy "Small Business Act" v Európskej únii. Najnovšie v marci nadobudla platnosť nová smernica o boji proti oneskoreným platbám pri obchodných transakciách, ktorá bude dôležitým príspevkom k zlepšeniu platobných postupov. Členské štáty majú teraz dva roky na to, aby novú smernicu zaviedli. Rád by som vyzval na skrátenie tohto časového rámca, najmä v členských štátoch, kde to nebude predstavovať závažný problém. Realizácia by sa tam, kde je to možné, mohla dokončiť v rámci jedného roka namiesto odloženia na dva.
<P>
Členské štáty sa zatiaľ neboli schopné dohodnúť na štatúte európskej súkromnej spoločnosti. Preto veľmi vítam skutočnosť, že maďarské predsedníctvo sleduje túto otázku a urobilo z nej jeden z hlavných cieľov svojej práce. Práve táto forma podniku by mohla malým a stredným podnikom umožniť ušetriť veľkú sumu peňazí. Mám na mysli najmä účtovníctvo, založenie podniku a trvalé právne poradenstvo. Preto by som znovu zopakoval, že som rád, že maďarské predsedníctvo sa sústreďuje na túto oblasť.
<P>
Otázka verejného obstarávania, ktorú práve spomenula pani Riera Madurellová, je takisto dôležitá. Tu môžeme pre malé a stredné podniky veľa dosiahnuť. V tejto oblasti existuje veľa byrokratických nariadení a pre malé a stredné podniky je často priveľmi ťažké zúčastniť sa procesu verejného obstarávania. Potrebujeme väčšiu transparentnosť a musíme sa tiež usilovať čo najväčšmi využiť príležitosti, ktoré nám ponúkajú moderné médiá, najmä internet.
<SPEAKER ID="534" NAME="Kay Swinburne">
v mene skupiny ECR. - Iniciatíva "Small Business Act" je presne to, na čo by sme sa my ako politici a zákonodarcovia mali sústrediť pri hľadaní spôsobov podpory nového rastu a oživenia našich hospodárstiev.
<P>
MSP tvoria viac ako 98 % podnikov v mojom vidieckom volebnom obvode vo Walese. Keďže pracovné miesta vo verejnom sektore v Spojenom kráľovstve ako takom sú čoraz menej isté a čoraz viac mojich voličov si, dúfam, bude zakladať malý podnik alebo v ňom pracovať, plne podporujem a schvaľujem ambiciózne ciele na zníženie administratívnej záťaže MSP a zámery ako test vplyvu na MSP pre všetky právne predpisy. Ruka v ruke s politikou regulácie "jeden dnu, jeden von", ktorú uskutočňuje naša vláda, tieto opatrenia by mali začínať plniť náš cieľ.
<P>
Teraz je však načase, aby sme boli odvážni, ambicióznejší a dosiahli viac. Videla som vo Walese veľa kreativity, odkedy sa mení na centrum činnosti mnohých podnikov vo vysoko ziskovom svete globálnych hier a centrum kultúrnej excelentnosti v oblasti filmovej a programovej produkcie. Napriek tomu si kladiem otázku, ako podporiť a povzbudiť tento vývoj. Veľké projekty ako európsky patent a digitálna agenda musia fungovať v prospech týchto malých podnikov, zabezpečiť pracovné miesta a budúcnosť ľuďom vo Walese a v celej EÚ.
<SPEAKER ID="535" NAME="Derek Roland Clark">
v mene skupiny EFD. - V tomto preskúmaní je 10 zásad, ktoré majú MSP pomôcť využiť príležitosti jednotného trhu. Eurozóna sa však rúca, ako teda môže poskytnúť ďalšie príležitosti? MSP tiež majú mať úžitok z rastu na trhoch. Z akého rastu? V septembri v roku 2009 som sa spýtal komisára Andora, aké konkrétne opatrenia zavedie na pomoc MSP, v nadväznosti na podobnú otázku, ktorú som mu položil, keď hovoril vo Výbore pre zamestnanosť pri príležitosti preberania funkcie. Nedostal som odpoveď, ale teraz, zdá sa, už nejakú mám.
<P>
Medzi päť usmernení z preskúmania na zníženie záťaže MSP patrí zjednodušenie predpisov o DPH a zníženie sadzieb a smernica o boji proti oneskoreným platbám. Ide však len o zahrávanie sa s existujúcimi predpismi a nariadeniami. Prvá zásada preskúmania - vytvorenie správneho prostredia - by nemala znamenať navrhovanie nových pravidiel, ako sú európske súkromné spoločnosti a štátna pomoc. Mala by znamenať stonásobné zníženie predpisov. Koniec koncov, aj predseda Komisie pán Barroso minulý rok v júli v tomto Parlamente povedal: "Byrokracia dusí MSP."
<SPEAKER ID="536" NAME="Tadeusz Zwiefka" AFFILIATION="PPE">
Právne predpisy, ktoré sú príliš komplexné alebo nezrozumiteľné, ktoré sú príliš prísne alebo nedržia krok s najnovšími zmenami, očividne nepodnecujú rozvoj ani pokrok. Ako koordinátor Výboru pre právne veci by som preto chcel predovšetkým upriamiť pozornosť na dôležitosť dodržiavania zásady zahrnúť v priebehu legislatívneho procesu malé a stredné podniky do hodnotenia ex ante a post ante. To by už v legislatívnom procese umožnilo identifikovať a redukovať prekážky, ktoré by mohli spôsobiť nové nariadenia v odvetví, ktoré je v konečnom dôsledku hnacím motorom európskeho hospodárstva.
<P>
A podobne, dodržiavanie zásad "najprv mysli v malom" a "len raz" a obmedzenie nadmerne prísnej transpozície požiadaviek smerníc EÚ do vnútroštátnych nariadení, prirodzene, orgánmi členských štátov bude mať za následok značné zníženie administratívnej záťaže na odvetvie MSP. Stoiberova pracovná skupina aj preskúmanie iniciatívy "Small Business Act" predložené Európskou komisiou potvrdili, že administratívne prekážky a nadmerná záťaž spojená s kontrolnými opatreniami často spôsobujú meškanie a niekedy dokonca bránia ďalšiemu rozširovaniu malých podnikov, ktoré majú potenciál vytvárať nové pracovné miesta.
<P>
Preto sa oprávnene pýtam, či analýza sľúbená Európskou komisiou, ktorá sa týka zníženia administratívnej záťaže na 25 % jej súčasnej úrovne, je už k dispozícii. Súhlasím aj s návrhmi, podľa ktorých by sa inštitúcie EÚ aj členské štáty mali pri tvorbe nových právnych predpisov alebo revízii už existujúcich riadiť týmito zásadami. Znepokojuje ma, keď počujem, že vykonávanie iniciatívy "Small Business Act" naráža v členských štátoch na mnohé prekážky, aj keď príklady niekoľkých krajín dokazujú, že dodržiavanie týchto zásad prináša dobré výsledky.
<P>
Napokon by som rád upriamil vašu pozornosť na význam prác prebiehajúcich na európskom zmluvnom práve a práce v súvislosti so založením systému európskej ochrany patentov, ktorá sa začala vo Výbore pre právne veci. Niet pochýb, že dobré nariadenia v tejto oblasti priamo podporia rozvoj inovácie, najmä pokiaľ ide o činnosť a rast malých a stredných podnikov.
<SPEAKER ID="537" NAME="Silvia-Adriana Ţicău" AFFILIATION="S&amp;D">
(RO) Koncom marca 2011 miera nezamestnanosti v Európskej únii dosiahla 9,5 %, s hodnotou 9,9 % v eurozóne. Väčšie obavy však vyvoláva fakt, že nezamestnanosť mladých ľudí je takmer dvakrát vyššia ako celková miera nezamestnanosti obyvateľstva. Zlepšovanie podnikateľského prostredia a prístupu k finančným prostriedkom, ako aj uľahčenie prístupu MSP k prostriedkom štrukturálnych fondov podporí rozvoj podnikateľského ducha. MSP potrebujú legislatívnu a fiškálnu stabilitu. Opakované pozmeňujúce a doplňujúce návrhy v daňovej legislatíve či zmeny podmienok prístupu k rôznym typom finančných prostriedkov im sťažujú podnikanie. Ďalším problémom pre činnosť MSP, najmä v krízovom období, je meškanie úhrad faktúr zo strany verejných inštitúcií. Všetky tieto faktory zle vplývajú na vyhliadky MSP na splnenie podnikateľských plánov, na ich podnikanie a najväčšmi na ich inovačnú schopnosť.
<P>
V období od roku 2006 do roku 2008 sa MSP podarilo získať len 33 % z celkovej hodnoty zákaziek v oblasti verejného obstarávania. Keďže zákazky v oblasti verejného obstarávania tvoria 17 % HDP Európskej únie, domnievame sa, že MSP potrebujú zvýšiť svoju účasť na trhu verejného obstarávania. Preto vyzývame Komisiu a členské štáty, aby do roku 2015 prijali potrebné opatrenia, ktoré zabezpečia, že aspoň 50 % transakcií verejného obstarávania sa vykoná elektronicky v súlade so záväzkom, ktorý vlády členských štátov v roku 2005 prijali v Manchestri.
<P>
Chcela by som zdôrazniť, že v odvetví služieb ešte nefunguje jednotný trh, čo má nepriaznivý vplyv na podnikateľské činnosti MSP v Európskej únii. V roku 2008 Komisia v rámci Plánu hospodárskej obnovy Európy predložila program, podľa ktorého mala Európska investičná banka v pôžičkách vyčlenených pre MSP ponúknuť balík v hodnote 30 miliárd EUR. EIB mala v pláne zvýšiť pôžičky pre stredné podniky o 1 miliardu EUR ročne. Chcela by som sa spýtať Komisie, v akom štádiu uskutočnenia je tento program, či má v úmysle zvýšiť financovanie a či sa tieto finančné prostriedky rozdeľujú rovnomerne všetkým členským štátom.
<SPEAKER ID="538" NAME="Mara Bizzotto" AFFILIATION="EFD">
(IT) V porovnaní s niekoľkými miliónmi eur investovaných do podporných politík sa počet pracovných miest, ktoré zanikli, vyšplhal na tri milióny. To je z hľadiska vplyvu na malé a stredné podniky (MSP) katastrofický výsledok - vlastne prvý - triumfálnej Lisabonskej zmluvy a jej následnej "fotokópie", stratégie Európa 2020, na ktorú dokonca chceme sústrediť zdroje z budúceho viacročného finančného rámca na roky 2014 - 2020.
<P>
Musím preto zdôrazniť to, o čom uvažujú tisícky európskych občanov a daňových poplatníkov: načo máme Európu, keď nedokáže vyriešiť hospodárske problémy kontinentu, keď nedokáže v otázkach zahraničnej politiky hovoriť jednotným hlasom a keď rozhadzuje peniaze? Dúfam, že to, čo pán komisár Tajani povedal pri viacerých príležitostiach, sa stane skutočnosťou. Dúfam, že preskúmanie kódexu SME naozaj môže zjednodušiť byrokraciu, zabezpečiť prístup k úverom a ich zhodnotenie a uľahčiť internacionalizáciu.
<P>
Smernicou o boji proti oneskoreným platbám sme dosiahli reálny, konkrétny cieľ - ale v dôsledku politickej vôle, nie europropagandy. Ak náklady na túto už ikstú stratégiu utíšia len diskusie o financiách, vyzývam európske inštitúcie, aby predložili pozmeňujúce a doplňujúce návrhy tuctom malých podnikateľov v našom regióne Veneto, ktorí si radšej vzali život, ako by sa mali dívať na zánik svojich malých podnikov.
<SPEAKER ID="539" NAME="Krišjānis Kariņš" AFFILIATION="PPE">
(LV) Rodičia veľmi často venujú pozornosť dieťaťu, ktoré najhlasnejšie plače, hoci v skutočnosti by sa mali venovať úplne inému dieťaťu. Politici a tlač podobne najčastejšie sústredia pozornosť na veľké spoločnosti, ktoré majú veľa peňazí, ktoré majú silný hlas, hoci pozornosť by si zaslúžili skôr iní, čiže malé podniky. Pre nás v Európe sú veľké podniky ako veľké stromy, lenže celý les netvoria len veľké stromy. Uvediem len niekoľko čísel: vyše 90 % podnikov v celej Európe sú malé a stredné podniky, nie veľké. Približne tri štvrtiny všetkých zamestnaných občanov pracujú v malých a stredných podnikoch, ktoré produkujú rovnaký podiel hrubého domáceho produktu Európy. Nastal čas, aby sme odvrátili pozornosť od veľkých podnikov, ktoré na seba nahlas upozorňujú - nemal by som hovoriť, že ako deti -, a venovať sa tým tichším, z ktorých väčšina aj tak spolupracuje s malými podnikmi. V tejto súvislosti vás vyzývam, vážený pán komisár, aby ste sústredili väčšiu pozornosť na záväzok vašej Komisie znížiť administratívnu záťaž malých a stredných podnikov. Môžete tak urobiť zhodnotením svojich právnych predpisov a nezavádzaním nariadení, ktoré zvyšujú finančnú náročnosť administratívnej záťaže. Podporou malých a stredných podnikov budeme konať pružnejšie, čím povzbudíme hospodársky rast v Európskej únii. Ďakujem vám za pozornosť.
<SPEAKER ID="540" NAME="Zigmantas Balčytis" AFFILIATION="S&amp;D">
(LT) Iniciatíva "Small Business Act" prijatá v roku 2008 mala byť podnetom na rozvoj malých podnikov a zlepšenie podmienok na podnikanie v Európe. Na zlepšenie podnikateľského prostredia a zjednodušenie administratívnych požiadaviek sa urobilo veľa - spomeniem len smernicu o elektronickej fakturácii a smernicu o boji proti oneskoreným platbám. To však nestačí. Dnes vidíme, že výsledky nie sú také, ako malé podniky očakávali.
<P>
Hlavné priority ako financovanie a zjednodušenie regulačných systémov na zlepšenie podnikateľského prostredia sa nerealizovali systematickým a dôsledným spôsobom. Podnikateľské prostredie v členských štátoch sa zatiaľ veľmi líši. Rozdielne právne režimy v oblasti ochrany práv spotrebiteľa, ktoré stále pretrvávajú, znižujú dôveru spotrebiteľov v jednotný trh a nepodnecujú firmy, aby rozširovali podnikanie v iných členských štátoch. To v Európskej únii v podstate bráni vytváraniu vnútorného trhu, ktorý sa malým podnikom väčšmi prispôsobuje a je im priaznivo naklonený.
<P>
Hospodárska a finančná kríza najhoršie postihla práve malé podniky. Vidíme firmy, ktoré bankrotujú alebo majú obrovské dlhové zaťaženie. Hoci sme prijali opatrenia, aby sme im pomohli, žiaľ, nie vždy boli úspešné. Európsky nástroj mikrofinancovania Progress zriadený Komisiou bol skutočne veľmi primeraným krokom, ktorý mal malým podnikom poskytnúť príležitosti na získanie finančných prostriedkov v čase krízy. Ako však dokázali rôzne štúdie, národné banky v niektorých členských štátoch podnikom namiesto poskytovania pôžičiek ešte väčšmi sprísnili podmienky na ich poskytnutie.
<P>
Európska investičná banka, ktorá dva roky tieto pôžičky poskytovala, všeobecne nemala informácie o zavádzaní týchto nástrojov. Vzniká tu otázka, načo vôbec potrebujeme takého sprostredkovateľa. Jasný záver je, že Komisia v budúcnosti musí prevziať zodpovednosť za dohľad nad vykonávaním týchto dôležitých iniciatív v členských štátoch.
<P>
Dúfajme, že preskúmanie iniciatívy "Small Business Act" nám pomôže pochopiť a zhodnotiť, kde máme zvýšiť úsilie, aby sme mohli vytvoriť prostredie, ktoré je pre malé podniky priaznivejšie.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="541" NAME="Paul Rübig" AFFILIATION="PPE">
(DE) Chcel som sa spýtať pána Balčytisa, čo si myslí o programe Erasmus pre mladých podnikateľov, pretože spomenul, že finančná situácia v tejto oblasti sa v dôsledku krízy stala veľmi neistou. Dopočul som sa, že Komisia má v pláne obmedziť rozsah tohto programu. Nemyslíte si, že pokiaľ ide o finančnú krízu, bolo by rozumnejšie zabezpečiť, aby vlastníci malých a stredných podnikov mali príležitosť dozvedieť sa o nových oblastiach podnikania?
<SPEAKER ID="542" NAME="Zigmantas Balčytis" AFFILIATION="S&amp;D">
(LT) Ďakujem veľmi pekne za túto otázku. To, ako si naplánujeme reštrukturalizáciu našej spoločnosti a kto v budúcnosti bude musieť riešiť hlavné otázky, nielen pre malé podniky, ale aj pre veľké, je skutočne prioritou pre našu budúcnosť.
<P>
Program Erasmus, ktorý ste spomenuli, je takisto veľmi dôležitý a verím, že v budúcnosti by sa Komisia, Rada aj Európsky parlament mali zvýšeným úsilím postarať o to, aby tieto programy neboli ochudobnené a aby sme odteraz mali ľudí, ktorí budú lepšie pripravení na uskutočňovanie mnohých teoretických želaní, ktoré sme tu dnes vyjadrili. Niekto predsa musí zaviesť teóriu do praxe. Absolútne s vami súhlasím, že Parlament by v budúcnosti nemal schvaľovať obmedzovanie týchto programov.
<SPEAKER ID="543" NAME="Bogdan Kazimierz Marcinkiewicz" AFFILIATION="PPE">
(PL) Práce, ktoré aktuálne prebiehajú na preskúmaní iniciatívy "Small Business Act", by sa mali sústrediť najmä na vytvorenie štatútu európskej súkromnej spoločnosti a uľahčiť tak cezhraničné operácie hospodárskych subjektov na trhu EÚ. Hoci čas potrebný na zriadenie spoločnosti sa v posledných mesiacoch skrátil, analýza Európskej komisie dokázala, že viac ako polovica členských štátov ešte stále nespĺňa požiadavku umožniť to do troch dní. Navyše väčšina členských štátov ešte nevykonáva posúdenie vplyvov budúcich právnych predpisov a administratívnych iniciatív na malé a stredné podniky (MSP) a ani zásada "len raz" sa neuplatňuje v plnom rozsahu.
<P>
Zoznam krajín, v ktorých je možné podnik úplne zrušiť v priebehu roka, zostáva za posledné dva roky rovnaký. Preto by som navrhoval, aby sa Európska komisia ešte väčšmi zapájala do úsilia, ktoré zabezpečí, že členské štáty budú tieto ustanovenia vykonávať. Okrem toho si myslím, že ďalšie opatrenia v rámci iniciatívy "Small Business Act" by sa mali týkať lepšej dostupnosti finančných prostriedkov, prístupu na trhy rizikového kapitálu a rozvoja jednotných kontaktných miest v členských štátoch, ktoré by uľahčili administratívne postupy.
<P>
Stojí za to zdôrazniť, že ak chceme dosiahnuť svoj cieľ úrovne zamestnanosti 75 %, ako je to zakotvené v stratégii Európa 2020, je nevyhnutné podporovať MSP. MSP totiž v dôsledku hospodárskej krízy namiesto vytvárania pracovných miest musia znášať záťaž série dodatočných výdavkov.
<SPEAKER ID="544" NAME="Elena Băsescu" AFFILIATION="PPE">
(RO) Iniciatívu "Small Business Act" je potrebné zosúladiť s prioritami stratégie Európa 2020, aby sa zlepšilo regulačné prostredie, ktoré by vyhovovalo požiadavkám MSP. To znamená, že predložené opatrenia sa musia realizovať rýchlo, v celom rozsahu, a to najmä zásada "najprv myslieť v malom". Myslím si, že je potrebné sústrediť osobitnú pozornosť na podporu rozsiahleho financovania inovatívnych spoločností. Podľa posúdenia Komisie je Rumunsko modelom dobrej praxe v uplatňovaní zásady podporovania podnikania prostredníctvom programu na začatie podnikania. Program má rozpočet v sume 21,2 milióna EUR a zameriava sa na rozvoj manažérskych zručností medzi mladými ľuďmi.
<P>
Všimla som si pokrok aj v uplatňovaní zásady sprístupnenia finančných prostriedkov pre MSP. Vláda podporuje zriadenie a rozvoj najmenej 1 100 MSP, ktoré budú vlastniť mladí ľudia.
<SPEAKER ID="545" NAME="George Sabin Cutaş" AFFILIATION="S&amp;D">
(RO) Chcem začať tým, že vítam návrh Európskej komisie na preskúmanie iniciatívy "Small Business Act" pre Európu. Pokiaľ ide o prax, Európska komisia vo svojom oznámení z 23. februára 2011 berie na vedomie, že odkedy bola v júni 2008 prijatá iniciatíva "Small Business Act", dosiahol sa dosť významný pokrok, upozorňuje však aj na zostávajúce úlohy. A tak MSP stále majú problémy s rozširovaním svojich činností, zlepšovaním svojej inovačnej kapacity, prístupom na trhy a získavaním finančných prostriedkov a čelia nadmernej byrokracii. Vo väčšine prípadov, keď sa smernice transponujú do vnútroštátnych právnych predpisov, byrokratické požiadavky stanovené Európskou úniou sa ešte zvýšia. Aby sa zabezpečila väčšia transparentnosť, každý členský štát by mal predložiť tabuľky na porovnanie vnútroštátnych byrokratických opatrení s tými, ktoré vyžadujú smernice EÚ. Tiež je potrebné urobiť posúdenie vplyvu, ktorý by nové legislatívne návrhy EÚ mohli mať na MSP.
<SPEAKER ID="546" NAME="Jaroslav Paška" AFFILIATION="EFD">
(SK) Od prijatia iniciatívy "Small Business Act" už uplynulo viac ako dva roky, a preto je správne, že Komisia vo februári vydala oznámenie o preskúmaní tejto iniciatívy. Ukazuje sa, že naše úsilie presadiť priaznivejšie legislatívne prostredie pre malé a stredné podniky sa zatiaľ dostatočne neprejavilo v samotnom podnikateľskom prostredí. Aj preto Komisia na základe diskusií s predstaviteľmi organizácií reprezentujúcich malé a stredné podniky pripravila ďalšie opatrenia, ktorými by sme mohli prispieť k zlepšeniu ich situácie.
<P>
Predovšetkým sa, podľa môjho názoru, musíme viac sústrediť na implementáciu nových pravidiel do národnej legislatívy. Skúsenosti z mojej krajiny mi totiž ukazujú, že národný administratívny obor je neuveriteľne rezistentný a veľmi húževnato odoláva všetkým zmenám, ktoré by obmedzili jeho schopnosť šikanovať drobných podnikateľov. Preto, myslím si, musíme trpezlivo a dôsledne pokračovať v zjednodušovaní pravidiel pre malé a stredné podniky a veriť, že naše úsilie čoskoro prinesie očakávaný výsledok.
<SPEAKER ID="547" NAME="Franz Obermayr" AFFILIATION="NI">
(DE) Zvlášť pozitívnou črtou iniciatívy "Small Business Act" je ustanovenie, ktoré umožňuje ľahšie zriadenie spoločností z hľadiska času aj nákladov. Takisto vítam povinnosť zaplatiť faktúry do 30 dní vo verejnom sektore.
<P>
Niektoré byrokratické prekážky však zostávajú, napríklad pokiaľ ide o peňažné toky. Musíme zhodnotiť, do akej miery by bazilejské kritériá mohli spôsobiť vážnu úverovú krízu pre malé a stredné podniky. Pokiaľ ide o cezhraničné oblasti, mali by sme konečne rozbehnúť európsku súkromnú spoločnosť. Z hľadiska nákladov a výnosov by táto forma mohla byť v budúcnosti dôležitejšia ako európska spoločnosť. V tejto súvislosti mám na mysli pobočky a presuny sídiel po Európe.
<P>
Napokon by som rád povedal, že musíme pracovať na ďalších opatreniach, ktoré malým a stredným podnikom umožnia prístup do Číny a na iné trhy v Ázii.
<SPEAKER ID="548" NAME="Ildikó Gáll-Pelcz" AFFILIATION="PPE">
(HU) Súhlasím s tým, čo sa uvádza v preskúmaní - že sú potrebné ďalšie opatrenia. Myslím si, že pre Európsku úniu je dôležité mať lepší prehľad o tom, ako vlády členských štátov vykonávajú iniciatívu "Small Business Act". Preskúmanie v polovici obdobia je tiež dôležité, pretože sa zdá, že problémy malých a stredných podnikov - ťažkosti pri získavaní peňažných prostriedkov, veľkosť administratívnej záťaže, nadmerná regulácia a problémy s prístupom na trh - už začínajú byť trvalé.
<P>
Domnievam sa, že dobrý nápad je aj umožniť malým podnikom, aby sa zaregistrovali ako európske súkromné spoločnosti, keďže zníženie administratívnej záťaže a zároveň uplatňovanie rozumných právnych predpisov je nanajvýš aktuálna otázka. Vysokou prioritou v tejto oblasti je šíriť zásadu "len raz" v Európe a preskúmať, či regulačný rámec istých oblastí politiky je taký, aký by mal byť, a ak nie, aké zmeny sú potrebné.
<SPEAKER ID="549" NAME="Seán Kelly" AFFILIATION="PPE">
Je pravda, že keby každý MSP vytvoril jedno pracovné miesto, v Európe by bol koniec nezamestnanosti. Vlastne to nie je nesplniteľná úloha. Namiesto toho však mnohé z nich pracovné miesta rušia, čiastočne aj z dôvodu recesie, ale aj pre nadbytok nariadení a byrokraciu. To jednoznačne treba naliehavo riešiť.
<P>
Teší ma, že môžem povedať, že naša nová vláda včera ohlásila opatrenia na pomoc MSP, ktoré dnes podnikateľská komunita s radosťou uvítala - opatrenia, ktoré sa týkajú DPH, povinného sociálneho poistenia, dopravných poplatkov a stáží. Na európskej úrovni je nevyhnutné riešiť najmä podvody. Ekonomika čierneho trhu prekvitá a je potrebné ju riešiť v celoeurópskom rozsahu. Musíme tiež podnecovať podniky, aby využívali možnosti elektronického obchodu a zaviesť celoeurópsky patent. Ak to urobíme, skutočne môžeme ukončiť nezamestnanosť a pomôžeme vytvárať mnohé nové podniky.
<SPEAKER ID="550" NAME="Sergio Paolo Francesco Silvestris" AFFILIATION="PPE">
(IT) Preskúmanie iniciatívy "Small Business Act" je veľkou príležitosťou, ak vychádza z pochopenia významu našich malých a stredných podnikov. V hospodárskej štruktúre Talianska predstavujú malé a stredné podniky väčšinovú a významnú časť výrobného trhu.
<P>
Ešte dôležitejšie sú v južnom Taliansku, odkiaľ pochádzam, pretože celá výrobná štruktúra sa sústredí okolo malých a stredných podnikov. V minulosti sa celé priemyselné oblasti len tak hemžili malými podnikmi, ktoré zaručovali tisícky pracovných miest. Dnes sú už mnohé z týchto podnikov zbankrotované alebo zrušené, v neposlednom rade z dôvodu nespravodlivej hospodárskej súťaže, čo dobre vedia aj študenti z Barletty, ktorí tu dnes sú.
<P>
Európa preto musí vyslať silný, účinný signál, že sa zaručuje za nižšiu byrokraciu, nižšie náklady, väčšiu transparentnosť a kratšie oneskorenia platieb a že zabezpečí stabilitu, ktorú malé a stredné podniky tak veľmi potrebujú.
<SPEAKER ID="551" NAME="Olli Rehn">
člen Komisie. - Ďakujem pekne váženým poslankyniam a poslancom za veľmi serióznu a zmysluplnú diskusiu. Komisia si uvedomuje, že treba ešte veľa urobiť, čo už zdôraznili niekoľkí poslanci, a plne súhlasím, že prosperita malých a stredných podnikov je rozhodujúca pre oživenie Európy, pre rast a pre zamestnanosť.
<P>
Keď sa bude dariť našim MSP, bude sa dariť aj európskemu hospodárstvu. Môžem vás ubezpečiť, že dodržiavanie zásady "najprv myslieť v malom" a kroky navrhnuté v iniciatíve "Small Business Act" sú pre Komisiu najvyššou prioritou. Chcem vám v tejto súvislosti poďakovať za podporu.
<P>
Komisia sa už teší na spoluprácu so všetkými príslušnými aktérmi, najmä s Európskym parlamentom, pri zabezpečovaní účinného vykonávania iniciatívy "Small Business Act" na európskej úrovni a na vnútroštátnej úrovni členských štátov. Týždeň európskych MSP v októbri bude vhodnou príležitosťou na to, aby sme spoločne zvýšili informovanosť o politike v oblasti MSP a o potrebách MSP všade v Európskej únii. Túto udalosť organizujeme spoločne s Parlamentom a Komisiou.
<SPEAKER ID="552" NAME="Enikő Győri" LANGUAGE="HU">
Pán Bendtsen povedal: "Konajme tu a hneď!" a ja s jeho stanoviskom plne súhlasím. Už sme počuli, že malé a stredné podniky sú v Európskej únii hlavnými zamestnávateľmi, a po hospodárskej kríze je preskúmanie a objasnenie možností, ako by sme im pri oživení mohli pomôcť, osobitne dôležité. Maďarské predsedníctvo verí v hospodárstvo a spoločnosť založené na práci a malé a stredné podniky v tomto zaraďuje medzi svojich kľúčových partnerov. Keďže hospodárske prostredie sa od roku 2008 dramaticky zmenilo, preskúmanie je naozaj dôležité. Čo sa nás týka, aj my vítame šesťstrannú dohodu, ktorú spomenul pán Bütikofer, a sme vďační, že viacerí rečníci vyzdvihli úsilie maďarského predsedníctva, ako aj to, že maďarské predsedníctvo túto otázku skutočne rieši ako prioritu.
<P>
Dovoľte mi obrátiť vašu pozornosť na niekoľko konkrétnych otázok. Pozorne sme počúvali vystúpenia poslancov a s radosťou konštatujeme, že v zásadách sa skutočne úplne zhodujú. Malé a stredné podniky sú chrbtovou kosťou európskeho rastu a zamestnanosti. Preto je zlepšenie konkurencieschopnosti malých a stredných podnikov prioritou aj pre Radu. V tejto súvislosti a vzhľadom na to Rada pre konkurencieschopnosť pripravuje prijatie záverov Rady na už spomenutom zasadnutí 30. a 31. mája 2011, ktorých návrh predsedníctvo predloží Rade. Jeho hlavné časti majú poskytnúť odpovede na problémy identifikované v dôsledku preskúmania iniciatívy "Small Business Act". Ktoré to sú? Je to lepší prístup k pôžičkám a na trh na európskej i celosvetovej úrovni, ako aj zlepšenie podmienok prístupu na trh a zníženie administratívnej záťaže.
<P>
Rada sa domnieva, že je potrebné čo najskôr uskutočniť transpozíciu smernice o boji proti oneskoreným platbám - ktorá, ako viete, už bola prijatá -, čo s radosťou berieme na vedomie. O toto sa Rada usiluje a povzbudzuje v tom aj členské štáty, pretože to odbremení malé a stredné podniky a výrazne zlepší ich likviditu. Takisto vám s radosťou oznamujem, že Rada je blízko k dosiahnutiu dohody o cieľoch Komisie znížiť náklady na zriadenie podniku. Jej podstatou je, že bude možné založiť podnik najdlhšie do troch dní, pri nákladoch najviac 100 EUR a s oprávnením, ktoré bude možné získať do mesiaca.
<P>
Okrem toho chcem spomenúť ešte dve konkrétne veci. Jednou je otázka európskeho patentu. K posilnenej spolupráci sa už pridalo 23 členských štátov a Rada teraz diskutuje o základnom nariadení. Z hľadiska konkurencieschopnosti EÚ a najmä konkurencieschopnosti malých a stredných podnikov to považujeme za významný zlom. Pán Creutzmann sa pýtal na európsku súkromnú spoločnosť s ručením obmedzeným a žiadal, aby sa táto otázka riešila ako priorita. Urobili sme významný pokrok. Teraz nie je k dohode pripojená už len veľmi malá skupinka členských štátov. Jej schválenie by skutočne bolo prelomom pre malé a stredné podniky, preto na tom veľmi usilovne pracujeme a tiež veríme, že poslanci budú pomocou vlastných cestičiek schopní vyvinúť istý politický tlak a motiváciu, aby získali potrebnú väčšinu. Diskutovali sme o tom s významnými predstaviteľmi Výboru pre právne veci ako spojenci pri viacerých príležitostiach.
<P>
Napokon mi dovoľte spomenúť súvislosť so stratégiou Európa 2020. Aj tu veríme, že je dôležité premeniť ciele stanovené v stratégii na zákony, činnosti a opatrenia, ktoré zlepšia postavenie malých a stredných podnikov, ale, pravdaže, svoju domácu úlohu si musia urobiť aj členské štáty. Európsky rámec sám osebe nestačí, preto si myslíme, že napríklad daňové systémy sa musia zjednodušiť a byť pre malé a stredné podniky priaznivejšie. Niekoľko členských štátov už koná v tomto duchu. Medzi nimi aj Maďarsko, v súčasnosti predsedajúca krajina.
<SPEAKER ID="553" NAME="Predsedajúci">
Rozprava sa skončila.
<P>
Hlasovanie sa uskutoční vo štvrtok 12. mája 2011.
<P>
Písomné vyhlásenia (článok 149)
<SPEAKER ID="556" NAME="Cristian Silviu Buşoi" LANGUAGE="RO">
Vítam oznámenie Komisie o preskúmaní iniciatívy "Small Business Act" (SBA), pretože sa do veľkej miery zaoberá problémami, ktorým MSP čelia a na ktoré budú európske a vnútroštátne politiky musieť nájsť riešenie.
<P>
Akt o jednotnom trhu kladie veľký dôraz na podporu MSP. V tomto oznámení sa uvádza veľké množstvo navrhnutých opatrení, napríklad preskúmanie účtovných smerníc, obmedzenie byrokracie, zlepšenie prístupu ku kapitálu a na trhy verejného obstarávania.
<P>
Jedným z hlavných problémov, ktorým MSP čelia, je nedostatočný prístup k finančným prostriedkom, čo brzdí nielen inováciu, ale aj rast týchto podnikov. Najmä inovatívne MSP potrebujú širší prístup k neformálnemu financovaniu aj k financovaniu založenému na rizikovom kapitále, ktoré je hlavným zdrojom financovania nových podnikov.
<P>
MSP môžu podporiť aj stimulujúce domáce daňové opatrenia, najmä v prvých mesiacoch podnikania.
<P>
A napokon, myslím si, že smernica o boji proti oneskoreným platbám sa musí uplatňovať v prospech MSP. Navyše bude potrebné uľahčiť proces cezhraničného vymáhania pohľadávok a bezodkladne prijať štatút európskej súkromnej spoločnosti s cieľom pomôcť MSP rozšíriť cezhraničné aktivity.
<SPEAKER ID="556" NAME="Nessa Childers" AFFILIATION="S&amp;D">
písomne. - Iniciatíva írskej vlády zameraná na tvorbu pracovných miest sa správne sústredila na odvetvie cestovného ruchu bohaté na pracovné miesta; iniciatíva EÚ "Small Business Act" má zasa potenciál prispieť k tomu v oblasti MSP v priebehu nastávajúcich rokov. Cieľom SBA je znížiť administratívnu záťaž podnikania a zlepšiť prístup MSP k financovaniu. Pán komisár Rehn dnes večer oznámil, že iniciatíva úspešne znížila náklady podnikania v niektorých oblastiach o 22 % a že sa aj naďalej bude sústrediť na túto iniciatívu. Základná zásada iniciatívy "Small Business Act" je "najprv myslieť v malom" - čiže sústrediť právne predpisy v oblasti podnikania v EÚ na malé a stredné podniky - a EÚ sa dnes večer zaviazala, že sa naďalej bude sústrediť na túto oblasť. V tomto smere je dôležité, aby boli podnikatelia v Írsku plne informovaní o tom, ako iniciatívu "Small Business Act" najlepšie využiť.
<SPEAKER ID="554" NAME="Jan Kozłowski" LANGUAGE="PL">
Mikropodniky, malé a stredné podniky zohrávajú ústrednú a kľúčovú úlohu v raste európskeho hospodárstva; sú hlavným zdrojom zamestnanosti a majú zásadný vplyv na rozvoj európskej konkurencieschopnosti a inovácie. Preto môžeme v dobrej viere povedať, že sa nám nepodarí splniť ciele stratégie Európa 2020, pokiaľ nebudeme podporovať malé a stredné podniky a pokiaľ im neuľahčíme plné využitie jednotného trhu. Riešenia poskytnuté v iniciatíve "Small Business Act", ktoré zahŕňajú menej byrokratických prekážok, zlepšený prístup k finančným zdrojom a ľahší prístup na trh, sú veľmi významnými a podľa môjho názoru účinnými opatreniami zameranými na zavedenie najlepších podmienok rozvoja MSP. Problémy súvisiace s uskutočnením týchto riešení na úrovni členských štátov môžu však predstavovať ohrozenie ich účinnosti. Preto dúfam, že aj členské štáty, ktoré ešte v plnej miere nerealizovali tieto opatrenia, urobia všetko pre to, aby sa tento proces zavŕšil v čo najkratšom čase.
<SPEAKER ID="556" NAME="Marian-Jean Marinescu" LANGUAGE="RO">
MSP pri získavaní prístupu k finančným prostriedkom a na trh narážajú na ťažkosti. Budúci viacročný finančný rámec (VFR) musí obsahovať pravidlá na prekonanie týchto ťažkostí. Je potrebná zvýšená podpora pre finančné programy a nástroje, ktoré už úspešne fungujú, ale ukázalo sa, že sú nepostačujúce - ako napríklad program pre konkurencieschopnosť a inováciu. Novým inovatívnym podnikom sa musí zlepšiť prístup k finančnej podpore vo forme peňažných prostriedkov pre začínajúce podniky. Prínosom pre MSP bude aj založenie európskeho fondu kapitálového rizika a rozširovanie produktov s rozdelením trvalého rizika, ktoré ponúka Európska investičná banka prostredníctvom finančného nástroja na rozdelenie rizika. Pokiaľ ide o otázku prístupu na trh, vyzývam Komisiu, aby navrhla plán zavádzania inovatívnych výrobkov na trh a ich predaja. Navyše je potrebný súbor opatrení na podporu MSP pri vykonávaní nového plánu energetickej efektívnosti.
<SPEAKER ID="556" NAME="Nikolaos Salavrakos" LANGUAGE="EL">
Vítam túto iniciatívu Parlamentu, pretože všeobecný súhlas politických skupín na iniciovanie rozpravy o malých a stredných podnikoch dokazuje ich kľúčovú úlohu ako hybnej sily rastu v EÚ. Recesia spôsobuje, že pre malé a stredné podniky je ešte ťažšie zvyšovať kapitál. Ich prístup na trhy, k financovaniu a k informáciám sa čo najrýchlejšie musí zlepšiť. Musíme obmedziť administratívnu záťaž zjednodušením regulačného prostredia. Na európskej úrovni je dôležité bojovať proti ekonomike čierneho trhu a poskytovať malým a stredným podnikom stimuly. Komisia nedávno oznámila 12 krokov na stimuláciu jednotného trhu na rok 2012, medzi ktorými sú opatrenia na financovanie MSP a mobilitu pracovníkov, ktoré sú podľa mňa krokom správnym smerom. Integrovaným využitím jednotného trhu a skúmaním výhod, ktoré ponúka, môžeme posilniť rast a prosperitu na európskej úrovni a dať zelenú podnikaniu. Opatrenia, ako je európsky patent a európsky profesijný preukaz, sa musia posilniť a vo veľkej miere uplatňovať, aby sa posilnila konkurencieschopnosť a zamestnanosť.
<SPEAKER ID="555" NAME="Dominique Vlasto" AFFILIATION="PPE">
písomne. Európske malé a stredné podniky sú životodarnou tekutinou nášho hospodárstva. Ich rozvoj, ich modernizácia a ich konkurencieschopnosť musia byť základom našej hospodárskej stratégie. Preto vítam preskúmanie iniciatívy "Small Business Act" navrhnuté Komisiou, ktorého cieľom je odblokovať potenciál rastu MSP. Ešte je nutné veľa urobiť, aby sa zjednodušilo regulačné prostredie a byrokratické postupy, ktoré výrazne obmedzujú činnosť a dynamiku našich podnikov.
<P>
Okrem toho podporujem vytvorenie štatútu európskej súkromnej spoločnosti, čo našim MSP pomôže naplno využiť výhody jednotného trhu a umožní im vykonávať cezhraničné činnosti bez toho, aby museli plniť často náročné a odrádzajúce povinnosti. Vyzývam preto Radu, aby v súvislosti s touto iniciatívou urýchlene prijala rozhodnutie.
<P>
A na záver: musíme podporovať inovatívne MSP a poskytovať im lepší prístup k finančným prostriedkom z rôznych zdrojov a zabezpečiť najmä podstatné zjednodušenie využívania európskych rozpočtových prostriedkov, ktorému ešte stále chýba pružnosť. Tieto rozpočtové prostriedky sú už k dispozícii a podľa môjho názoru sa musia mobilizovať, aby poskytovali účinnejšiu podporu rozvoju reálneho hospodárstva, inovácií a zamestnanosti.
