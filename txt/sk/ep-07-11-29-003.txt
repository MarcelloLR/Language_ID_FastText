<CHAPTER ID="003">
Uvedenie výročnej správy Dvora audítorov - 2006 (rozprava) 
<SPEAKER ID="007" NAME="Predseda">
Prvým bodom rokovania je predstavenie výročnej správy Dvora audítorov za rok 2006.
<SPEAKER ID="008" NAME="Hubert Weber">
predseda Dvora audítorov - (DE) Vážený pán predseda, pán podpredseda Kallas, dámy a páni, teší ma, že sa môžem zúčastniť dnešnej rozpravy o výročnej správe Dvora audítorov za rozpočtový rok 2006. Dňa 12. novembra som výročnú správu predložil Výboru pre kontrolu rozpočtu Európskeho parlamentu a deň potom som ju predstavil Rade pre hospodárske a finančné záležitosti.
<P>
Dovoľte mi, aby som začal stručným prehľadom kľúčových informácií, ktoré sú obsiahnuté vo výročnej správe za rok 2006. Prvá vec sa týka spoľahlivosti ročnej účtovnej uzávierky za rok 2006. Konsolidovaná účtovná uzávierka za rozpočtový rok 2006 poskytuje neskreslený pohľad na aktíva a pasíva, finančnú pozíciu Spoločenstva a výsledky ich činnosti za daný rok s výnimkou toho, že vo výkaze aktív a pasív boli oproti skutočnosti uvedené vyššie pohľadávky a vyššia suma predfinancovania. Komisia ďalej pokročila v zavádzaní aktuálneho účtovníctva, aj keď sú stále viditeľné určité nedokonalosti.
<P>
Dvor audítorov si povšimol, že Komisia vyvinula značné úsilie na odstránenie chýb v systéme riadenia rizík v oblasti financovania EÚ. Niektoré zmeny už teraz prinášajú zreteľné úspechy v oblastiach, ako je napríklad rozpočet pre poľnohospodárstvo.
<P>
Teraz sa dostávam k téme zákonnosti a správnosti. Dvor audítorov znovu vydal jednomyseľne kladné stanovisko k transakciám stanovujúcim príjmy a záväzky aj platby správnych výdavkov a výdavkov v rámci predvstupovej stratégie, s výnimkou výdavkov v rámci programu Sapard. Okrem toho bola zaznamenaná minimálna chybovosť pri platbách spravovaných a riadených priamo delegáciami Komisie v súvislosti s vonkajšou činnosťou. Dvor audítorov však opäť vydal nepriaznivé stanovisko k zákonnosti a správnosti celého objemu výdavkových transakcií EÚ. Týka sa to najmä výdavkov v rámci spoločnej poľnohospodárskej politiky, ktoré nepatria do integrovaného správneho a kontrolného systému (IACZ) a výdavkov na štrukturálne opatrenia a interné politiky, a do značnej miery aj výdavkov na vonkajšiu činnosť. V týchto oblastiach sú platby pre konečných príjemcov ovplyvnené stále, aj keď v nerovnakej miere, význačnými chybami.
<P>
K rozpočtovým oblastiam, ktoré podliehajú spoločnému riadeniu, má Dvor audítorov nasledujúce poznámky: v oblasti poľnohospodárstva, na ktorú bol v roku 2006 vyčlenený rozpočet 49,8 miliárd EUR, poukazuje Dvor audítorov na výrazný pokles odhadovanej celkovej chybovosti, aj keď sa chybovosť stále pohybuje mierne nad hranicou tolerancie. Pri riadnom uplatnení môže IACS, ktorý sa vzťahuje na asi 70 % výdavkov na poľnohospodárstvo, účinne znížiť riziko nezákonných a nesprávnych výdavkov. Finančná korekcia platieb na poľnohospodárstvo, ako sú tie, ktoré sa odvíjajú od každoročných rozhodnutí Komisie o schválení v rámci postupu vyvážania, sa týkajú vysokých súm, ktoré musia členské štáty vrátiť do rozpočtu Spoločenstva ako súčasť korekcie alebo finančných postihov z dôvodu, že tieto štáty nezaviedli primerané kontrolné systémy. Tieto prostriedky získané späť do rozpočtu Spoločenstva sú naďalej financované daňovými poplatníkmi členských štátov, nie príjemcami, ktorí získali financie Spoločenstva nesprávnymi prostriedkami.
<P>
Popri zdôraznení problémových oblastí na základe ilustratívnych prípadov si Dvor audítorov myslí, že je jeho ďalšou povinnosťou poukázať na vývoj, o ktorom by politickí činitelia možno mali vedieť. Dvor audítorov napríklad poukázal na to, že aj keď systém jednotných platieb uľahčuje postup podávania žiadostí a vyplácania financií, má aj nežiaduce dôsledky, napríklad to, že sa nároky prideľujú majiteľom pôdy, ktorí sa poľnohospodárstvu nikdy nevenovali. Aj keď to je možno zákonne prípustné, zreteľne sa tým posúva zameranie dotácií EÚ z vlastníkov poľnohospodárskych prevádzok na majiteľov pôdy. Medzi nových príjemcov poľnohospodárskych dotácií patria železničné spoločnosti, jazdecké stajne, chovné stajne, golfové a rekreačné kluby a miestne úrady. Právne ustanovenie o systéme jednotných platieb navyše poskytuje členským štátom široký priestor pri udeľovaní dotácií, čo vedie k nerovnému zaobchádzaniu s príjemcami.
<P>
Pokiaľ ide o štrukturálne opatrenia, na ktoré bola v roku 2006 vyčlenená celková suma 32,4 miliárd EUR, situácia z predchádzajúcich rokov sa nezmenila. Dvor audítorov si všimol vysokú mieru chybovosti, ktorá je podľa jeho odhadu aspoň 12 % celkovej výšky súm vyplácaných príjemcom. K najbežnejším chybám patria žiadosti o preplatenie neprijateľných výdavkov a neuskutočnenie výberového konania. Okrem toho tu často chýbala dokumentácia dokladajúca režijné a personálne náklady.
<P>
Podľa názoru Dvora audítorov by Komisia mala ísť príkladom a priamo sledovať tie výdavky, ktoré spravuje, to jest výdavky na vnútornú politiku a vonkajšiu činnosť Únie. Aj keď sú viditeľné zlepšenia vo vnútorných politikách spravovaných Komisiou, na ktoré bolo v roku 2006 vynaložených 9 miliárd EUR, opäť sa tu vyskytli chyby. Hlavným dôvodom bolo vyplácanie úhrad príjemcom, ktorí predložili vyhlásenie o výdavkoch s nadhodnotenými nákladmi na projekt. Medzi príčinami chýb v súvisiacich transakciách patrí nedbalosť, nedostatočná znalosť často zložitých pravidiel a úmyselné pokusy žiadateľov o spreneveru rozpočtu EÚ. Pri poľnohospodárskych výdavkoch, ktoré nepatria do IACS, a výdavkoch na štrukturálne opatrenia a vnútorné politiky, sú kontroly žiadostí o platbu, ktoré sú založené na informáciách poskytovaných príjemcami, často nedostatočnými z hľadiska početnosti a záberu, a v mnohých prípadoch sú taktiež aj nekvalitné.
<P>
V minulých rokoch podnikla Komisia kroky na zdokonalenie systému spätného vymáhania prostriedkov zlepšenia ochrany finančných záujmov Únie. Z dôvodu zložitosti postupov však Komisia stále nemá spoľahlivé informácie o sumách a príjemcoch neoprávnene vyplácaných prostriedkov a ich finančnom dosahu na rozpočet EÚ. Na žiadosť Komisie z minulého novembra o predložení správy o spätnom vymáhaní nesprávne poukázaných platieb zareagovalo iba šesť členských štátov. V rámci modelu jednotného auditu odporučil Dvor audítorov založenie účinného rámca pre všetky interné kontrolné systémy týkajúce sa prostriedkov EÚ. Všetky tieto systémy by mali byť založené na spoločných zásadách a štandardoch - mali by zohľadňovať inherentné riziká a dosiahnuť správnu rovnováhu medzi nákladmi na kontroly a prínosom z týchto kontrol.
<P>
Jednou z nedávnych dôležitých noviniek je povinnosť členských štátov predkladať prehľady a výsledky ich auditov a kontrol. Niektoré vnútroštátne kontrolné orgány už začali vyvíjať iniciatívu, aby sa vydávali národné vyhlásenia a predkladali auditové správy o riadení fondov EÚ v príslušných krajinách. Dvor audítorov je toho názoru, že národné vyhlásenia a audity v jednotlivých štátoch by mohli pomôcť zvýšiť v členských štátoch informovanosť o význame internej kontroly fondov EÚ. Vo svojom stanovisku č. 6/2007 Dvor audítorov uviedol, že tieto vnútroštátne postupy sú prostriedkom k sústredeniu a preukázaniu zodpovednosti za využívanie prostriedkov EÚ na úrovni členských štátov. Okrem toho môžu slúžiť na rozpoznanie napraviteľných chýb a príkladov osvedčených postupov a posilniť transparentnosť a zodpovednosť v oblasti finančného riadenia.
<P>
Dvor audítorov hrá okrem toho aj aktívnu úlohu pri podpore spolupráce s najvyššími kontrolnými úradmi jednotlivých členských štátov a je vedúcim orgánom novej pracovnej skupiny, ktorá sa zaoberá spoločnými štandardami auditu s porovnateľnými kritériami auditu prispôsobenými pre prostredie EÚ.
<P>
Týmto sa dostávam na záver. Napriek značnému úsiliu Komisie odstrániť slabiny zo systému riadenia rizík v oblasti finančných prostriedkov EÚ Dvor audítorov opäť vydal nepriaznivé stanovisko k zákonnosti a správnosti transakcií vo väčšine oblastí rozpočtu. Najväčšie úspechy boli zaznamenané v oblasti spoločnej poľnohospodárskej politiky. Vysoká chybovosť v súvisiacich transakciách je čiastočne spôsobená tým, že zložité zákonné požiadavky a ustanovenia a nejasné kritériá uznateľnosti niekedy vedú príjemcu k tomu, že pri žiadostiach o úhrady nadhodnocujú náklady, ale čiastočne sú jeho dôvodom aj pretrvávajúce chyby v oblasti vnútornej kontroly.
<P>
Základnou požiadavkou pre účinné riadenie rozpočtových prostriedkov je existencia spoľahlivých systémov vnútornej kontroly na každej správnej úrovni vo všetkých členských štátoch a krajinách, do ktorých smeruje podpora. Podľa môjho názoru majú Európania právo na riadnu správu a kontrolu prostriedkov EÚ v celej Únii.
<SPEAKER ID="010" NAME="Siim Kallas">
podpredseda Komisie. - Vážený pán predseda, Komisia víta správu Dvora audítorov a poznámky pána predsedu Webera.
<P>
Všeobecne povedané, výročná správa Dvora audítorov za rok 2006 prináša pozitívnejšie hodnotenie , než v správe za minulý rok 2005. Pomocou systému výstražných svetiel je teraz možné podrobne sledovať úspechy. Správa súdu pri jednotlivých výdavkoch ukazuje, kde sú naše systémy považované za uspokojivé a kde sa našli chyby pod prahom podstatnosti 2 %, ktorý Dvor audítorov stanovil.
<P>
V porovnaní s predchádzajúcimi rokmi je Komisia potešená, že z celkového hľadiska dal teraz Dvor audítorov zelenú viac než 40 % všetkých platieb v porovnaní s zhruba tretinou v minulom roku a s nepatrnými 6 % pred dvoma rokmi. Ide o skutočný pokrok v našom spoločnom cieli získať kladné vyhlásenie o vierohodnosti.
<P>
Dvor audítorov podobne hlási zlepšenie v oblasti vnútorných politík, ako sú programy výskumu a vonkajšie činnosti. Dvor audítorov vyhlásil, že naša účtovná uzávierka za rok 2006 je pravdivá a správna vo všetkých podstatných smeroch okrem niektorých malých nadhodnotení, ktoré predstavujú 0,13 % prevádzkových výdavkov. Dvor audítorov uznáva, že Komisia vyvinula značné úsilie, aby odstránila slabiny v riadení rizík, ktorým sú prostriedky EÚ vystavené.
<P>
Všeobecne je však vyhlásenie o vierohodnosti opäť záporné, pokiaľ ide o zákonnosť a správnosť transakcií. Pretože sa uberáme správnym smerom, chcel by som sa zamerať na hlavný kameň úrazu na našej ceste k pozitívnemu vyhláseniu o vierohodnosti. Aktuálnou úlohou zostáva zaistiť to, aby boli štrukturálne politiky riadne realizované. Pokiaľ ide o výdavky na štrukturálne politiky - v roku 2006 to bolo 32,4 miliárd EUR - situácia sa podobá predchádzajúcim rokom a Dvor audítorov opäť odhalil podstatnú chybovosť.
<P>
Najčastejšími chybami boli žiadosti na neuznateľné výdavky a neuskutočnenie výberových konaní, ale taktiež aj nedostatočné dôkazy dokladajúce výpočet režijných nákladov alebo uskutočnených personálnych výdavkov.
<P>
Dvor audítorov ďalej hovorí, že si je takmer istý, že aspoň 12 % platieb zo štrukturálnych fondov a Fondu súdržnosti za rok 2006 nemalo byť vyplatených. Súhlasíme s tým, že v tejto oblasti panujú skutočné problémy. V súhrnnej správe Komisie za rok 2006 sa uvádza, že nedôveruje systémom riadenia štrukturálnych fondov v častiach Talianska, Lotyšska, Slovenska, Slovinska, Španielska, Švédska a Spojeného kráľovstva. Generálni riaditelia vo svojich výročných správach o činnosti vyjadrili isté výhrady.
<P>
Dvor audítorov v roku 2006 sledoval vzorku 19 regiónov a ani jeden z nich nebol podľa jeho záverov plne efektívny. Podľa Dvora audítorov boli neefektívne rôzne kontrolné systémy v Anglicku, Francúzsku, Nemecku, Grécku, Taliansku, Poľsku, Portugalsku, Škótsku, Slovinsku a Španielsku a v projekte Interreg medzi Rakúskom a Maďarskom.
<P>
Sme presvedčení, že vďaka novej právnej úprave dôjde k zlepšeniu, to však nezníži pretrvávajúce vysoké riziko týkajúce sa platieb na programy pre obdobie 2000 - 2006, kde je situácia kritická až do uzavretia platieb v rokoch 2009 - 2010. Túto situáciu musíme riešiť spoločne. Napísal som predsedovi Rady, členským štátom a Európskemu parlamentu, a v liste som vymedzil, aké ďalšie úsilie bude Komisia vyvíjať.
<P>
Tento mesiac na zasadnutí rady ECOFIN som vyzval aj členské štáty, aby splnili povinnosť poskytnúť ročný súhrn auditu a vyhlásenie do 15. februára 2008. Ide o dohodu, ku ktorej sme dospeli s Parlamentom a Radou pri prijatí prepracovaného finančného nariadenia.
<P>
Ročný súhrn má znamenať viac, než len ďalší výkaz bez nejakej pridanej hodnoty. Musí Komisii priniesť skutočné analytické informácie, aby na ich základe mohla Komisia poskytnúť záruky Dvoru audítorov a Parlamentu ohľadom stavu kontrol v každom členskom štáte.
<P>
Rokovanie o absolutóriu za rok 2006, ktoré pre hlavného komisára pre štrukturálne fondy organizuje Výbor pre kontrolu rozpočtu na deň 18. decembra 2007, sa uskutoční za účasti zástupcov výborov pre národné kontroly rozpočtu. Komisia túto novinku víta a dúfa, že na vnútroštátnej úrovni pomôže povzbudiť odhodlanie k zlepšeniu správy fondov EÚ.
<P>
Musíme uplatňovať politiku "výstraha - riešenie alebo pozastavenie platieb". Komisia už vyjadrila svoj úmysel pozastaviť platby v rámci štrukturálnych fondov tam, kde nemôže dosiahnuť potrebné záruky, aby systémy členských štátov dobre fungovali. To by Komisiu mohlo viesť k niektorým nepopulárnym rozhodnutiam, avšak Komisia dospela k záveru, že pokiaľ nedáme najavo, že situácia je naliehavá, očakávaný úspech bude príliš pomalý.
<P>
Predtým než svoj prejav ukončím, dovoľte mi zmieniť niekoľko slov o tom, ako o tohtoročnej správe referovali médiá. V uplynulých dvoch týždňoch novinári požiadali Komisiu, aby sa vyjadrila k dvom hlavným otázkam. Po prvé, bola požiadaná, aby sa vyjadrila k zisteniam Dvora audítorov, že v minulom roku dostávali dotácie EÚ golfové kluby a ďalšie subjekty, ktoré nie sú oficiálne späté s poľnohospodárstvom. Jeden, inak seriózny denník, uviedol titulok "Financiami EÚ na pomoc chudobným sa dotujú golfové kluby". Podarilo sa mu dopustiť sa v niekoľkých slovách hneď troch faktických omylov. Hneď to vysvetlím. Po prvé, poľnohospodárske dotácie nefungujú ako pomoc pre chudobných, po druhé nebola dotyčná pomoc poskytnutá golfovým klubom, ale ako dotácia na uznávateľné poľnohospodárske činnosti - v tomto prípade na priliehajúcu pôdu, ktorú vlastnia rôzni majitelia. Z toho, po tretie, vyplýva, že prostriedkami sa neplytvalo, ale išlo o zákonné a správne výdavky, ktoré Dvor audítorov nespochybňuje. Dvor audítorov len upozornil na politickú otázku a na konečný výsledok schválenej politiky - zavedenie systému jednotných platieb.
<P>
Takéto diskusie vítame a ako vážení poslanci určite vedia, táto Komisia sa usilovne snaží dosiahnuť plnú transparentnosť príjemcov fondov EÚ, čo podľa jej názoru vedie k lepšie informovaným politickým diskusiám, ako je napríklad kontrola stavu Spoločnej poľnohospodárskej politiky, ktorú tento mesiac otvorila moja kolegyňa Marian Fischer Boelová.
<P>
Z rovnakého dôvodu prichádza aj iniciatíva Komisie zasielať najvyšším kontrolným úradom všetkých členských štátov úplný zoznam platieb v prospech príjemcov v danom členskom štáte.
<P>
Niektoré správy z médií, bohužiaľ, touto záležitosťou golfových klubov úplne zmenili výrok Dvora audítorov, ktorý hovorí, že poľnohospodárstvo je oblasťou, v ktorej Komisia a členské štáty uskutočnili najväčší pokrok a ktorej Dvor audítorov pridelil takmer vo všetkých záležitostiach zelenú. Preto mi pripadalo dôležité toto dnes vyjasniť.
<P>
Druhou záležitosťou je, že podľa Dvora audítorov nemalo byť 12 % štrukturálnych fondov vyplatených. Väčšina novinárov sa sústredila na skutočnosť, že na toto Dvor audítorov poukázal ako na problém, pričom v minulom roku boli vyplatené takmer 4 miliardy EUR. Aj túto vec je nutné vysvetliť. Nie je jasné, či tieto prostriedky boli stratené alebo rozkradnuté a či boli tieto chyby systémové alebo jednorazové. Je preto v kompetencii Komisie, aby sa k týmto 12 % vyjadrila. Niektoré vysvetlenia som podal v tomto prejave a poukázal som tu aj na niektoré problémy, ktorým čelíme, a na kroky, ku ktorým sa chystáme.
<P>
Moji kolegovia pani komisárka Hübnerová a pán komisár Špidla sa o tom vyjadria podrobnejšie budúci mesiac na svojich zasadnutiach vo Výbore pre kontrolu rozpočtu.
<P>
Na záver by som rád zdôraznil, že aj napriek niektorým negatívnym správam v médiách sme presvedčení, že správa Dvora audítorov nám pomáha zamerať sa na skutočné problémy. Komisia sa usilovne snaží zaistiť, aby pri týchto kľúčových záležitostiach došlo k výraznému zlepšeniu.
<SPEAKER ID="011" NAME="José Javier Pomés Ruiz">
v mene skupiny PPE-DE. - (ES) Pán predseda Pöttering, som rád, že sa tejto rozpravy zúčastníte, pretože tým zdôrazňujete význam, ktorý Parlament prikladá kontrole svojho účtovníctva, teší ma aj prítomnosť pána podpredsedu Kallasa a pána predsedu Webera, ale kde je Rada? Kde je niekto, kto nám povie, ako narába Rada s návrhmi a pripomienkami, ktoré jej predkladal predseda Dvora audítorov, pán podpredseda Kallas a aj ja sám?
<P>
Pán predseda, ďakujem vám za účasť v tejto rozprave.
<P>
(Potlesk z niektorých častí sály)
<P>
Na úvod by som Dvoru audítorov rád poďakoval za vynikajúcu prácu, hlavne za kapitolu 2 správy, ktorá je veľmi dobre spracovaná. V tejto práci sa stále zlepšujete a pomáhate nielen Parlamentu, ale aj obyčajným ľuďom k tomu, aby si uvedomili, koľko stojí chod Európskej únie.
<P>
Mali by sme pogratulovať aj poľnohospodárom, pretože teraz, keď im znižujeme priame platby, sa im podarilo výrazne zlepšiť správu prostriedkov, ktoré dostávajú.
<P>
Štrukturálne fondy však takto pochváliť nemôžeme. Asi pred troma rokmi tento Parlament povedal, že Rada, ktorá medzi nami dnes nie je, by sa mala zapojiť a vyvodiť zodpovednosť za to, ako zaobchádza s rozpočtom, ktorým disponuje. Jedna vec je jasná: V rámci nového finančného nariadenia teraz musia členské štáty povinne predkladať súhrny vyhlásení o správe prostriedkov na vnútroštátnej úrovni. Nie je to vec dobrovoľná, je to povinnosť. Musia tak vykonať do polovice februára budúceho roku, a ako vieme - a tu súhlasíme s pánom Kallasom - nie sú k tomu členské štáty ochotné pristúpiť. Vyzerá to tak, ako by sa od nich predkladanie účtovných uzávierok ani nepožadovalo. Ak však majú nejakú povinnosť, mali by ako prví ísť príkladom. Povedali ste, že len šesť členských štátov sa zodpovedá za to, ako vymáha spätne prostriedky. To je škandálne, to by mali vyjadriť titulné stránky novín: "Len šesť členských štátov nám oznamuje, ako pristupuje k spätnému vymáhaniu prostriedkov, ktorými zaobchádzali nesprávne." To je skutočný škandál.
<P>
Aby som to zhrnul, chcel by som vám povedať, že tento Parlament bude pokračovať vo svojej práci, a dúfame, že vy budete pokračovať vo svojej. Vy a pán Kallas máte našu plnú podporu v pokračujúcom úsilí o dosiahnutie pozitívneho cieľa vyhlásenia o vierohodnosti, a berieme na seba svoj podiel zodpovednosti za všetky tie obzvlášť ťažkopádne postupy - je to naša vina, pretože niekedy žiadame nemožné. Ponúkame vám spoluprácu, tak aby boli postupy čo najviac zjednodušené.
<P>
Pán Weber, ďakujem vám za vynikajúcu správu.
<SPEAKER ID="012" NAME="Herbert Bösch">
v mene skupiny PSE. - Pán predseda, situácia finančného riadenia Únie je zmiešaná. Vítam úsilie Komisie v oblasti poľnohospodárstva. Dvor audítorov hlási celkové zníženie chybovosti, pokiaľ ide o poľnohospodárske výdavky. To by sme mali hodnotiť ako veľký úspech.
<P>
Na druhej strane, o štrukturálnych fondoch príliš pozitívne hodnotenie nezaznieva. Dvor audítorov je toho názoru, že kontrolné systémy v členských štátoch sú všeobecne neúčinné alebo sú účinné len veľmi málo. Preto je výzva Parlamentu na predkladanie vnútroštátnych vyhlásení o správe ako nástroja na zlepšenie zodpovednosti na národnej úrovni aktuálnejšia než kedykoľvek predtým.
<P>
Som rovnako veľmi sklamaný, že interný kontrolný systém v rámci Komisie nie je doteraz, sedem rokov po reforme tým, čím by mal byť. Existujú výrazné slabiny a ja vítam dôkladnú analýzu Dvora audítorov predloženú v druhej kapitole jeho výročnej správy.
<P>
Sústreďme sa teraz na budúcnosť. Dvor audítorov navrhol interinštitucionálne diskusie o pojme "tolerovateľné riziko chýb". Ja túto iniciatívu vítam. Parlament a Komisia už rôznymi spôsobmi tento návrh rozvinuli. Kedy k tejto záležitosti predloží svoje stanovisko Rada, ktorá tu dnes medzi nami nie je?
<P>
V reformnej zmluve sa uvádza: "Nariadenie ustanovuje povinnosti kontroly a auditu členských štátov pri plnení rozpočtu, a z toho vyplývajúce zodpovednosti." Parlament bude uskutočňovanie tohto nového pravidla starostlivo sledovať.
<P>
Pokiaľ ide o organizáciu auditov Únie, nebudem opakovať to, čo som už povedal v Luxemburgu dňa 18. októbra 2007. Chcem iba zdôrazniť, že Parlament má veľký záujem o dosiahnutie výsledkov v pokračujúcej revízii, ktorú uskutočňujú naši kolegovia z Dvora audítorov. Blahoželám pánovi Weberovi a predovšetkým pánovi Engwirdovi za to, že začali realizovať aktivity s cieľom splniť túto úlohu.
<SPEAKER ID="013" NAME="Jan Mulder">
v mene skupiny ALDE. - (NL) Vážený pán predseda, na úvod by som sa rád poďakoval Dvoru audítorov za nový systém podávania správ Európskemu parlamentu. Už roky sme žiadali, aby chyby v jednotlivých kapitolách boli dostatočne presne vyčíslené. Už roky Dvor audítorov odpovedá, že to nie je možné, a dnes s potešením prvýkrát vidíme, že aj Dvor audítorov môže zmeniť názor: teraz v správach používa systém farieb semaforu - červenú, žltú a zelenú. Veľmi to vítame a dúfame, že v nasledujúcich rokoch bude systém ďalej zdokonalený, tak aby sme videli, kde došlo k zlepšeniu. Pokiaľ ide o zlepšenie - a o tom už pán Kallas hovoril -, môže byť Komisia samozrejme hrdá, pretože pred troma rokmi bolo len 6 % výdavkov označených zelenou farbou. Teraz je tento podiel 40 % a Komisia dostala zelenú takmer pre celé odvetvie poľnohospodárstva. To je pokrok. Dôležitou otázkou však zostáva: myslí si obyčajný človek, že je pokrok dostatočný? Ja vám môžem povedať, že odpoveď na túto otázku neexistuje. Je neuveriteľné, že vyhlásenie o vierohodnosti nie je po toľkých rokoch ešte stále kladné, a to smeruje k ďalším obavám.
<P>
Ešte väčším problémom sú štrukturálne fondy, 12 % je samozrejme príliš vysoké číslo. Bolo by dobré, keby Dvor audítorov v budúcich správach mohol vysvetliť, odkiaľ presne týchto 12 % pochádza. Z nesprávne vyplnených tlačív? Ide skutočne o chyby? Keď vonku medzi ľuďmi počujem, aké je ťažké dostať peniaze zo štrukturálnych fondov, pripadá mi málo pravdepodobné, že by kontroly neboli dostatočné, pretože čím ďalej tým častejšie počujem: "Nech si môj podiel ponechá niekto iný - robiť niečo s týmito fondmi je príliš zložitá vec". Tieto názory aspoň počujem v niektorých provinciách Holandska.
<P>
Teraz, keď začíname s udelením absolutória Komisii, si myslím, že najdôležitejšie je nasledovné: Aké kroky Komisia podnikla v reakcii na predchádzajúce odporúčanie Parlamentu v uznesení o absolutóriu? Nehovorí predsa zmluva, že Komisia musí prijať všetky náležité kroky, aby sa týmto uzneseniam o absolutóriu podrobila v čo najvyššej miere? Podľa môjho názoru je v nich potrebné jasnejšie uviesť dve veci týkajúce sa vyhlásenia členských štátov - nielen v uzneseniach, ale aj v zmluve v oddiele o viacročnom rozpočte. Na to už odkazovali aj iní - vo dvoch parlamentných uzneseniach sa uvádza, že komisári musia schváliť vyhlásenia, ktoré sú v akejkoľvek forme každoročne predkladané generálnemu riaditeľovi. Pre Parlament to znamená, že zodpovednosť nenesie Komisia ako celok, ale že každý jednotlivý komisár má zodpovednosť za svoj rozpočet. Rád by som sa o tom dozvedel viac.
<P>
A nakoniec, v novej zmluva sa uvádza, že Komisia a členské štáty majú spoločnú zodpovednosť. Z hľadiska vyhlásenia členských štátov by bolo zaujímavé sa dozvedieť, ako sa Komisia chystá novú Zmluvu naplňovať teraz a v budúcnosti.
<SPEAKER ID="014" NAME="Bart Staes">
v mene skupiny Verts/ALE. - (NL) Pán predseda, vážení členovia Dvora audítorov, pán komisár, dámy a páni, rozpočet EÚ na rok 2006 bol približne 106 miliárd EUR. Samozrejme, ide len o 1 % hrubého národného produktu všetkých 27 členských štátov, stále to je však slušná suma. Tie peniaze ste dali vy aj ja a všetci daňoví poplatníci, a preto musia byť podrobené riadnej kontrole. A to je jednou z kľúčových povinností Európskeho parlamentu. Teraz sme už po trinástykrát svedkami toho, že Dvor audítorov odmieta zaručiť sa za celkovú zákonnosť a správnosť týchto výdavkov.
<P>
Dámy a páni, toto nie je možné brať na ľahkú váhu. Je to dôvod na rozhorčenie. Je to vážna výstraha pre Komisiu, ale aj pre vlády členských štátov, takže je potrebné nejakým spôsobom zakročiť. Karel Pinxten, audítor z Dvora audítorov za Belgicko, o tom napísal článok do periodík De Tijd a Echo de la Bourse, v ktorom uviedol, že keby interný alebo externý audítor spoločnosti kótovanej na burze s aktívami v objeme rozpočtu EÚ tiež odmietol schváliť jej účtovnú závierku, vyvolalo by to otrasy na finančných trhoch. Má viac než pravdu a my to tak nemôžeme nechať.
<P>
Kde je kameň úrazu? V poľnohospodárstve, stále najvýznamnejšej rozpočtovej kapitole s objemom asi 50 miliárd EUR. Zlepšenie v tejto oblasti je nesporné, a to predovšetkým vďaka fungovaniu integrovaného administratívneho a kontrolného systému. Povedzme si to ale, dámy a páni, otvorene, niektoré členské štáty, najmä Grécko, sa odmietajú k systému pripojiť. Tieto prostriedky sú spravované vládami členských štátov a ja si myslím, že by sme tu mali Grécku rozhodne dať červenú kartu. Mali by sme zopakovať výzvu na to, aby boli Grécku pozastavené úhrady prostriedkov na poľnohospodárstvo dovtedy, kým sa Grécko prispôsobí podmienkam.
<P>
Druhý problém, ktorý sa týka poľnohospodárstva - poukázal na to pán Weber a na neho nadviazal pán Kallas -, je to, že prostriedky na poľnohospodárstvo sú vyplácané golfovým klubom, železničným spoločnostiam, žrebčínom a majiteľom pôdy, ktorí evidentne nie sú skutočnými poľnohospodármi a poberajú peniaze z rozpočtu poľnohospodárstva. Obyčajne ide o členov aristokratických alebo kráľovských rodín. Sme tu svedkami malého handrkovania - "Je to tak!" "To teda nie je!" Pán Weber tvrdí, že to je pravda, pán Kallas hovorí, že nie. Výbor Európskeho parlamentu pre kontrolu rozpočtu zorganizoval zasadnutie, na ktorom sa komisárka pre poľnohospodárstvo pani Fischerová Boelová vyjadrila, že sa v tejto záležitosti preháňa a celú vec zbagatelizovala. Bol by som rád, keby nám teraz pán Kallas a pán Weber odpovedali na otázku, kde je pravda. Môže Dvor audítorov svoje tvrdenia podložiť? Stojí si za nimi?
<P>
Druhou veľkou rozpočtovou kapitolou sú stále štrukturálne fondy. Podľa správy Dvora audítorov v skutočnosti nemalo byť vyplatených dvanásť percent týchto prostriedkov. To nestačí. Musíme s tým niečo urobiť. A preto, pán predseda, apelujeme na členské štáty, na vlády členských štátov, pretože nesú časť zodpovednosti. Spravujú 80 % európskych fondov. A tak opakovane nalieham na Parlament a plénum, aby podpísali vyhlásenie v tom zmysle, že európske prostriedky boli vyplatené riadne, a splnili tým svoju politickú zodpovednosť. Dánsko, Holandsko a Spojené kráľovstvo tak urobili. Kde sú vlády ostatných členských štátov? Kde je Belgicko, Francúzsko, Nemecko? Nemali by sa aj tieto štáty zhostiť svojich politických povinností?
<SPEAKER ID="015" NAME="Esko Seppänen">
v mene skupiny GUE/NGL. - (FI) Pán predseda, pán komisár, uplynul opäť jeden rok a Dvor audítorov znovu vydáva negatívne stanovisko k zákonnosti a náležitostiam výdavkov za predchádzajúci rok. Na jar Parlament opäť udelí dotknutým stranám aj napriek zápornej správe absolutórium. Takáto bola aspoň prax z posledných rokov, s výnimkou jedného roka, keď prebehli voľby.
<P>
Chcel by som vás upozorniť na diagramy V a VI v prílohe k správe Dvora audítorov, ktoré slúžia na výpočet čistých príspevkov členských štátov. Clá členských štátov vrátane ciel uvalených na tovar zasielaný do iných členských štátov boli zaradené k tradičným vlastným zdrojom. Toto podáva zavádzajúcu predstavu o skutočných čistých príspevkoch niektorých členských štátov, predovšetkým Holandska a Belgicka, najmä s ohľadom na to, že sa počíta s neprimerane vysokým colným príplatkom vo výške 25 %.
<P>
Len ťažko je možné akceptovať metódu výpočtu, hlavne z dielne Komisie, ktorá do výdavkov Únie v tomto kontexte nezahrňuje administratívne výdavky. Údaje z auditu preto jednoducho nepredstavujú celú pravdu o využívaní zdrojov. Obsahujú aj politické prvky. Dobrým znamením je, že krajiny, ktoré systém monitorovania a správy poľnohospodárskych výdavkov riadne neuplatňujú, sú menovite uvedené - ide o Grécko. Prípady zneužitia poľnohospodárskych platieb, o ktorých sa predseda Dvora audítorov vo svojom úvodnom prejave zmieňoval, je nutné napraviť. Pán komisár Kallas, problém sa neobmedzuje len na golfové kluby.
<P>
Dobrým príkladom toho, že odporúčania audítorov majú pozitívny vplyv, je to, že sa zameriava pozornosť na platy asistentov poslancov. Prepracované pravidlá sú rozhodne príliš prísne, ale je to lepšie, než pripustiť nedbalosť.
<P>
(potlesk)
<SPEAKER ID="016" NAME="Nils Lundgren" LANGUAGE="SV">
Pán predseda, už trinásťkrát Dvor audítorov zamietol implementáciu rozpočtu EÚ. Prečo k tomu došlo? Sú politici, byrokrati a občania EÚ notorickí podvodníci? Samozrejme, že nie! Problém je v tom, že EÚ chce podrobne regulovať dianie v 23 krajinách s pol miliardou obyvateľov. Práve to otvára príležitosť na podvody, sprenevery a chyby. Celá organizácia musí byť od základu reformovaná. Je nutné to realizovať dvojakým spôsobom.
<P>
Po prvé, musíme prejsť od zvrátenej podrobnej právnej úpravy k systémom, v ktorých chudobné členské štáty dostanú bez podrobných ustanovení inštrukcie o tom, ako majú túto pomoc využívať. Po druhé, musíme zaistiť odhalenie vinníkov. To si vyžaduje maximálnu transparentnosť, s tými, ktorí upozornia na problém, je dôležité hovoriť ako s hrdinami, nie ako s udavačmi, a novinári by mali byť vyzývaní k tomu, aby sledovali, či EÚ plní svoju funkciu správcu. Ani jedna z týchto troch požiadaviek však nie je splnená. Aktuálnym príkladom je osud novinára Hansa-Martina Tillacka. Prišiel na podvody v Eurostate, ale úrad OLAF obvinil z priestupkov jeho samotného. Prehral súdny spor v Belgicku aj v Európskom súdnom dvore, ale teraz ho očistil Európsky súd pre ľudské práva. Úloha EÚ v tomto smutnom príbehu ukazuje, ako ďaleko musíme zájsť, ak chceme zmeniť byrokratický charakter inštitúcie. Je k tomu vôbec ochota? Ja o tom pochybujem.
<SPEAKER ID="017" NAME="Hans-Peter Martin" AFFILIATION="NI">
(DE) Despotický pán predseda, právny poriadok, demokracia a kontrola založená na zásade rovnosti, by mali byť baštou proti despotizmu, ale presne to nám tu chýba.
<P>
Táto výročná správa od Európskeho dvora audítorov by však mohla pomôcť a mohla by určité veci napraviť. Znovu konkrétne odkazujem na skutočnosti, ktoré boli, pán Weber, vďakabohu pod vaším dohľadom konečne zaznamenané v bodoch 10.9 až 10.12 vrátane. Pre Európsky parlament to je klepnutie po prstoch. V tejto časti správy Súdny dvor poznamenáva, že parlamentná kontrola výdavkov poslancov je úplne nevyhovujúca, a vymenováva celý rad napomenutí. Čo to znamená v praxi? Znamená to, pán predseda, pán generálny tajomník tohto parlamentu, že sa označia nežiaduci jednotlivci, pán Herbert Bösch, napíše sa zbabelá správa úrade OLAF a potom, po rokoch vyšetrovania, vyjde najavo, že k ničomu nedošlo - k žiadnemu podvodu, vôbec k ničomu. Ale tu, kde by sa skutočne dalo niečo odhaliť - a vy ste to, pán Weber, sám povedal, že regulárne bolo spracovaných len 22 % celkových výdavkov - nikto nič nehľadal. A to je despotický postoj.
<P>
Ľudia v tomto parlamente vrátane jeho predsedu a generálneho tajomníka Rømera vedia, že najmenej 80 miliárd EUR z výdavkov poslancov nie podložených riadnymi dokladmi. Prečo sa to nevyšetruje? Prečo nie sú prijaté primerané opatrenia? Prečo sa rôzne termíny neustále predlžujú? Veci, ktoré sa tu dejú - a dovoľte mi zopakovať svoje slová vďaky Dvoru audítorov, že na nich poukázal -, viedli k despotickému systému a iniciovali vznik tohto orgánu, ktorý nie je možné s vážnosťou nazvať parlamentom. A potom tí, ktorí za to môžu, zbabelo utečú. Takto to ďalej nepôjde.
<P>
Vyzývam Parlament aj Dvor audítorov: vyšetrite prosím podrobne tieto prípady a nájdite riešenie. Je jasné, že sa pod povrchom skrývajú skutočne veľké podvody.
<SPEAKER ID="018" NAME="Herbert Bösch" AFFILIATION="PSE">
(DE) Pán predseda, zvykol som si znášať v tomto parlamente veľa invektív od pána Martina, ale musím protestovať proti formulácii "zbabelá správa". Bol by som vám vďačný, keby to bolo v zápisnici jasne uvedené, pretože si myslím, že pán Martin je posledný, kto má právo na takéto obvinenia.
<SPEAKER ID="019" NAME="Alexander Stubb" AFFILIATION="PPE-DE">
Pán predseda, na záver svojho prejavu som sa chystal povedať, že správa o absolutóriu dáva úžasnú príležitosť protieurópskej propagande, ale pretože to práve povedal Hans-Peter Martin, začnem s tým hneď na úvod, a taktiež som rád, že vystúpil aj pán Bösch.
<P>
Rád by som uviedol tri veci. Prvá vec je všeobecná, chcel by som poblahoželať Dvoru audítorov k jeho správe. Pretože je táto správa lepšia než bola minulý rok, mali by sme poblahoželať aj Komisii. Systém "semaforu" sa mi páči. Obyčajným poslancom, ako som ja sám, to dáva celkom dobrú predstavu o tom, čo funguje a čo nefunguje. My v Európskom parlamente však vždy máme tri možnosti. Prvá z nich je všetko schváliť a udeliť Komisii absolutórium, druhá vec je odkladať a tretia zamietnuť. To musíme mať na začiatku každej rozpravy na pamäti.
<P>
Moja druhá poznámka sa týka politík, predovšetkým Spoločnej poľnohospodárskej politiky (SPP). Tej blahoželám. Jediným problémom je podľa všetkého Grécko, ako už uviedlo mnoho predrečníkov. Problém golfových ihrísk, ako to už tu zaznelo, nie je skutočný problém. Médiá ho nadmerne zveličujú. Nehovorím to preto, že som kedysi hral za fínsky národný golfový tím, ale že nemám na tom žiadny priamy eminentný záujem!
<P>
Ďalšou oblasťou sú štrukturálne politiky, kde sa odhaduje 12 % chybovosť. To je možné zlepšiť. Sú tu aj takzvané "RAL", restes à liquider, ktoré dosahujú sumu 130 miliárd EUR. Komisia musí v tejto oblasti vyvinúť skutočné úsilie.
<P>
Moja tretia a posledná poznámka sa týka toho, že postup udelenia absolutória ponúka ľahko zasiahnuteľný terč pre propagandu proti EÚ, čoho sme boli práve svedkami, a toho, že táto správa skutočne prináša niektoré nepriaznivé správy, teda to, že nie je všetko v poriadku a stále je tu priestor na zlepšenie. Dobrou správou je ale to, že k zlepšeniu už došlo. Máme spoľahlivé účtovníctvo a dosiahli sme zlepšenie v oblasti SPP. Komisii by sme mali poblahoželať k tomu, že získala zelenú v oblasti administratívy.
<P>
Vyzval by som teda ku kritickej, avšak konštruktívnej rozprave o postupe udelenia absolutória s tým, že niekde v pozadí tkvie nádej, že v roku 2009 bude vyhlásenie o vierohodnosti pozitívne.
<SPEAKER ID="020" NAME="Dan Jørgensen" AFFILIATION="PSE">
(DA) Vážený pán predseda, na úvod by som sa aj ja rád poďakoval Dvoru audítorov za vynikajúcu správu a dnešnú vydarenú prezentáciu. Je jasné, že ide o veľmi užitočný nástroj v našom úsilí o zaistenie toho, aby boli finančné prostriedky občanov EÚ spravované dobre a zákonným a vhodným spôsobom. Všeobecný záver správy je bohužiaľ neuspokojivý. Je jasné, že keď 13 rokov za sebou nebolo možné predložiť pozitívnu správu o audite, môžeme tu začať so skutočne hlbokou kritikou. sa Bohužiaľ, týmto ukazuje, že peniaze daňových poplatníkov nie sú pod kontrolou, a bohužiaľ sa tým ukazuje aj to, že tu v Parlamente máme pred sebou spoločne s Komisiou a členskými štátmi veľkú úlohu. Musíme pracovať lepšie. Musí sa to zlepšiť.
<P>
Vo Výbore pre kontrolu rozpočtu teraz prebieha každoročný postup - konzultujeme s príslušnými komisármi a dôkladne preskúmavame dokumenty, ktoré máme teraz k dispozícii. Až po dokončení tohto procesu budeme môcť povedať, či môžeme udeliť to, čomu sa odborne hovorí "absolutórium" - inými slovami: ide o rozsah, v ktorom schválime účtovníctvo a uskutočňovanie rozpočtu za rok 2006. Existuje niekoľko pozitívnych argumentov - v niektorých oblastiach teda došlo k pokroku. Bohužiaľ, sú tu však aj veľmi závažné napomenutia a v dôsledku toho aj veľmi závažné argumenty, prečo účtovnú uzávierku za rok 2006 neschváliť.
<P>
Dovoľte mi začať pozitívnymi aspektmi. Našťastie, situácia je taká, že odvetvie poľnohospodárstva dosahuje v tejto oblasti veľké úspechy, ako sa už zmienili aj ostatní poslanci a ako vo svojich príspevkoch uviedol aj Dvor audítorov a pán Kallas. Systém, ktorý sa nazýva "integrovaný systém finančnej kontroly", preukázal svoju účinnosť. Je potrebné povedať, že v oblastiach, kde bol zavedený, bola finančná kontrola úspešná. Môžeme sa občanom pozrieť z očí do očí a povedať, že peniaze, ktoré zaplatili na daniach, sú dobre a náležite spravované. V prípade Grécka, kde systém nebol riadne uplatnený, si myslím, že sa Komisia zachovala zodpovedne, keď povedala, že pozastaví platby. To je dobrý a pozitívny krok. Aj v oblasti výskumu to je dobrý dôvod na optimizmus. Ide takmer o učebnicový príklad. V minulom roku sme jasne vyjadrili niektoré napomenutia, ktoré komisár Potočnik následne zohľadnil, a prirodzene, to je spôsob, akým budeme naďalej postupovať. Každopádne je veľmi dobré, že tu že tu nepôsobíme preto, aby sme sa správali populisticky, ako by to niektorí poslanci očakávali. Nie sme tu preto, aby sme robili poskoka odporcom EÚ - našou úlohou je poukazovať na veci, ktoré si zasluhujú kritiku, a prichádzať s dobrými a konštruktívnymi návrhmi na riešeniami.
<P>
V oblasti štrukturálnych fondom však panujú obrovské problémy. Tých 12 %, o ktorých ste, pán Kallas, hovorili, nám nebolo objasnených. Je možné, že isté vysvetlenie existuje. Dúfame, že áno. Toto vysvetlenie nám však nebolo poskytnuté. Bohužiaľ, vidíme aj to, že je neuspokojivé, že sú kontrolné systémy označené za neefektívne vo všetkých prípadoch, ktoré Dvor audítorov vyšetroval. Okrem toho je nutné povedať, že panuje tiež nedostatok kontroly v oblasti zahraničnej politiky, pokiaľ ide o 1 miliardu EUR, ktorá sa využíva spoločne s ostatnými inštitúciami v rámci medzinárodných zvereneckých (poistných?) fondov. Na záver chcem povedať, že potrebujeme niekoľko veľmi jasných odpovedí, ak máme odporučiť absolutórium na prijatie, musia nám niekoľko vecí veľmi jasne vysvetliť.
<SPEAKER ID="021" NAME="Helga Trüpel" AFFILIATION="Verts/ALE">
(DE) Pán predseda, pán komisár Kallas, dámy a páni, Zelení chvália prácu Dvora audítorov. Potrebujeme informácie, ktoré nám poskytuje, ale s poľutovaním konštatujeme, že v mnohých oblastiach svojej činnosti nezaznamenal už niekoľko rokov žiadny úspech, a tieto zistenia kazia povesť Európskej únie. V žiadnom prípade sa nechceme ďalej nechať odbiť, ale konečne chceme dosiahnuť úspech a efektivitu.
<P>
Pán Kallas dnes hral skôr úlohu blízku zbližovaniu, ale keď bol obsah správy Dvora audítorov zverejnený, označil ju za príliš tvrdú a rovnako zaútočil aj na členské štáty. To zo strany Komisie nebol múdry krok, pretože Komisia nesie politickú zodpovednosť a my od nej očakávame, že ju bude vykonávať a že zaistí, aby konečne došlo k zlepšeniam.
<P>
My Zelení máme vážne pochybnosti o tom, či môžeme rozpočtu za rok 2006 udeliť absolutórium, a to, čo sme si práve vypočuli, môže mať aj politické dôsledky pre niektorých komisárov. Preto naliehame na Komisiu, aby zmenila svoju rozpočtovú prax a začala s výraznými zlepšeniami.
<SPEAKER ID="022" NAME="Jeffrey Titford" AFFILIATION="IND/DEM">
Pán predseda, tak sme na trinástke! Dosiahli sme teda trináste neschválené účtovníctvo. To však nevyriešia noví audítori, iba nový platobní systém. Neprestáva ma udivovať, koľko politikov v tomto parlamente vo Westminsteri je v dobrej viere ochotných nielenže tolerovať strašný stav účtovníctva EÚ, ale aj naďalej zvyšovať sumy zasielané do EÚ z vreciek daňových poplatníkov. Ako vždy, aj teraz sme svedkami toho, ako sa ospravedlňuje nekompetentnosť a ako sa snáď nad všetkým prižmurujú oči, a hlavne sa zo všetkého obviňujú členské štáty, ale na to my už neskočíme.
<P>
Ako môže Európska komisia dávať peniaze členským štátom bez toho, aby videla dokumenty potvrdzujúce, ako sa s týmito prostriedkami nakladá? Nedokážem si predstaviť, že by to pripustila akákoľvek iná profesionálna organizácia, ešte k tomu taký dlhý čas. Ak nie sú členské štáty pripravené predložiť požadované dokumenty, t.j. faktúry a šeky, potom by mal byť prítok financií zastavený. Prítok financií by mal byť vlastne zastavený na obidvoch stranách. Pokiaľ EÚ nie je ochotná dať si svoje veci do poriadku, potom by politici vo Westminsteri mali prestať pumpovať peniaze daňových poplatníkov do európskeho džbánu, ktoré má zrejme deravejšie dno než sitko!
<SPEAKER ID="023" NAME="Jana Bobošíková" AFFILIATION="NI">
(CS) Dámy a páni, už trinásť rokov tolerujeme absolútne alarmujúci a nevyhovujúci stav. Komisia a členské štáty hospodária s peniazmi daňových poplatníkov zle a nelegálne. Zo správy európskeho Dvora audítorov jasne vyplýva, že Komisia a členské štáty postupujú nedbalo a nepoznajú dokonca ani pravidlá rozpočtových výdavkov.
<P>
Rovnako tu je aj podozrenie z pokusov o zneužitie peňazí z rozpočtu Únie. Úplne v rozpore s nariadeniami Komisie a zákonmi jednotlivých štátov sa nevyhlasujú verejné súťaže, podávajú sa žiadosti o vyplatenie nespôsobilých výdavkov, príjemcovia nie sú schopní doložiť oprávnenosť režijných nákladov alebo nákladov na zamestnancov a viazne aj kontrola.
<P>
Dámy a páni, pokiaľ by takto hospodárili vo svojich firmách a domácnostiach občania, ktorých peniaze tak bezočivo rozhadzujeme, bola by Európska únia plná sociálne vylúčených bezdomovcov. Prosím preto Komisiu aj Radu, aby sa spamätali a začala sa na peniaze daňových poplatníkov dívať ako na svoje vlastné. Jedine tak je možné dôveru v proces európskej integrácie posilniť.
<SPEAKER ID="024" NAME="Gabriele Stauner" AFFILIATION="PPE-DE">
(DE) Pán predseda, pán Weber, dámy a páni, správy z audítorských kancelárií sú vždy zaujímavé a dôležité. To sa týka najmä Európy, pretože na obozretné a účinné využívanie európskych prostriedkov sa vždy pozornosť verejnosti zameriava obzvlášť silno.
<P>
Správa sa oprávnene najviac zaoberá využívaním fondov v členských štátoch. Predovšetkým v oblasti štrukturálnych fondov zostáva ešte rozhodne veľký kus práce. To by však nemalo odviesť našu pozornosť od výdavkov našich vlastných inštitúcii, predovšetkým Komisie a Rady. Práve v oblasti priamo spravovaných výdavkov existuje na strane Komisie najväčší priestor na zlepšenie. Komisia je stručne povedané nielen strážcom zmlúv, ale musí byť aj vzorom zdravého finančného riadenia. Keď sa pozriem na posun v poľnohospodárskej politike, ktorá začala dotáciami a rozšírila sa na podporu zachovania krajiny, skutočne si kladiem otázku, či je cieľom dotovať jazdecké športové kluby a golfové kluby. Takýto cieľ nie je v súlade so skutočným zámerom poľnohospodárskej podpory.
<P>
Politika budov naďalej dáva Dvoru audítorov mnoho námetov k úvahám, či už ide o rozšírenie sídla Európskeho súdneho dvora v Luxembursku alebo budov Rady a Parlamentu v Bruseli. Súdny dvor právom uplatňuje dôsledný prístup odhaľovania nepríjemných právd, predovšetkým v prípadoch, keď postupy výberových konaní vykazovali nedostatky alebo sa vôbec neuskutočnili. Predsa nemôže byť správne, že aj keď Súdny dvor musí všetko zaplatiť, nie je zapojený do tvorby zmluvy a jej predkladania na výberové konanie.
<P>
Dovoľte mi, aby som v tejto súvislosti pripomenula Komisii jej odpoveď na moju písomnú otázku k tejto záležitosti zo dňa 2. augusta. Ak miestny úrad každej malej obce v EÚ musí zverejniť výzvu k predkladaniu ponúk do výberového konania v celej EÚ, predtým než uzavrie akúkoľvek zmluvu na sumu vyššiu než 200 000 EUR, zatiaľ čo samotné európske inštitúcie sa môžu len tak zaobísť bez výberových konaní, aj keď ide o niekoľkomiliónové zmluvy, stavia to EÚ celkovo do zlého svetla. Naši občania toto nechápu.
<P>
Rada by som sa tiež obrátila na Hospodársky a sociálny výbor a na Výbor regiónov, pretože oba musia predložiť správu, ktorú sme si vyžiadali. Chcela by som tiež požiadať Komisiu o zaistenie toho, aby sa nárast prevádzkových nákladov na spoločnú zahraničnú a bezpečnostnú politiku nedostal do kapitoly administratívnych nákladov.
<SPEAKER ID="025" NAME="Paulo Casaca" AFFILIATION="PSE">
(PT) Pán predseda, rád by som na úvod poblahoželal Dvoru audítorov, predovšetkým jeho predsedovi Hubertovi Weberovi, ktorému končí mandát, a s ktorým naša skupina sociálnych demokratov vo Výbore pre kontrolu rozpočtu zažila vynikajúcu spoluprácu. Chcem mu veľmi pekne poďakovať za jeho prácu a predovšetkým chcem zdôrazniť prácu na mnohých konkrétnych otázkach, ktoré Dvor audítorov odviedol, napríklad pomohol vyjasniť politiku vývozných náhrad Európskej únie.
<P>
Rád by som povedal, že som veľmi znepokojený rozpočtom zahraničnej pomoci Európskej únie. Značný podiel z 5 miliárd EUR, ktoré sme v roku 2006 vynaložili, asi 1 miliardu EUR vydali mnohostranné fondy. Okrem toho bol veľký objem ďalších prostriedkov udelený niektorým medzinárodným organizáciám financovaným Európskou komisiou - rád by som vedel, na akom základe a či to bolo schválené, zákonné a transparentné. Aj keď sme už minulý rok žiadali o podrobné číselné údaje a vyjasnenie, Komisia sa naďalej vysmieva finančnému nariadeniu a doteraz nám neposkytla správu o tom, ako sa európske prostriedky čerpajú v mnohých krajinách Blízkeho východu.
<P>
Zároveň nás Európska komisia odmieta počúvať, keď hovoríme, že Európska agentúra pre obnovu je základným mechanizmom na zaistenie viditeľnosti európskej prítomnosti na Západnom Balkáne, zaistenie vedúceho politického postavenia Európy a na zaistenie zdravého a účinného hospodárenia s financiami. Teraz sa chystá túto agentúru zrušiť, aj keď je to v súčasnosti jediný dostupný nástroj na uskutočňovanie činnosti, ktorá je podľa nás účinná v situáciách, ktoré sú všelijaké, len nie transparentné. To nie je možné akceptovať a ja by som rád povedal, najmä na adresu pána podpredsedu Kallasa, že sa k tomu nemôže jednoducho postaviť chrbtom a že procese udelenia absolutória budeme starostlivo skúmať všetky časti tohto rozpočtu vrátane všetkých organizácií, ktoré finančné prostriedky nepoužívajú transparentným spôsobom.
<SPEAKER ID="026" NAME="Sylwester Chruszcz" AFFILIATION="NI">
(PL) Pán predseda, audit a kontrola využívania prostriedkov EÚ v členských štátoch je základnou požiadavkou efektívnej a transparentnej správy rozpočtových zdrojov Spoločenstva. Avšak posledné návrhy Komisie sú znepokojivé, pretože môžu mať vážne dôsledky na príjemcov fondov EÚ. Komisia chce sprísniť postupy a ukladať postihy kvôli nezrovnalostiam vo výberových konaniach, a to často bez objektívnych dôvodov.
<P>
Odkazujem tu na dokument s názvom "Štrukturálne fondy: Usmernenia o zásadách, kritériách a smerných tarifách, ktoré majú uplatniť oddelenia Komisie pri určovaní finančných korekcií". Návrh EÚ týkajúci sa postihov predstavuje pre miestne a regionálne úrady výrazné riziko. Nie je možné pripustiť stav, v ktorom, ako už bolo ostatnými poslancami povedané, EÚ financuje golfové ihriská v 15 starých členských štátoch a zároveň vypracováva systém sankcií a postihov, ktoré dopadajú na najmenej rozvinuté európske krajiny vrátane Poľska.
<SPEAKER ID="027" NAME="Ingeborg Grässle" AFFILIATION="PPE-DE">
(DE) Pán predseda, pán predseda a členovia Dvora audítorov, pán komisár, dámy a páni, radi by sme vyjadrili Dvoru audítorov úprimné poďakovanie za lepšie sa týmto smerom uberali aj naďalej. Zatiaľ sme nedosiahli hranice svojich možností, pretože čím zrozumiteľnejšie sú vaše správy, tým viac nám pomáhajú a zároveň tým viac pomáhajú Komisii k tomu, aby podnikala kroky vyplývajúce z vašich zistení. Pokračujte teda prosím týmto smerom. Sme veľmi spokojní s tým, čo nám doteraz predložili.
<P>
Zároveň tiež blahoželáme Komisii. To, čo bolo dosiahnuté v oblasti poľnohospodárstva, je skutočný míľnik, a svedčí o tom, že roky usilovnej práce skutočne vedú k zlepšeniu.
<P>
Teraz sa dostávame k štrukturálnym fondom. Skutočnosť je taká, že aj v tejto oblasti je potrebné situáciu napraviť a aspoň sa pokúsiť priblížiť k štandardu dosiahnutému v odvetví poľnohospodárstva. Sme pripravení zapojiť sa do nevyhnutnej diskusie. Nechceme dosiahnuť nemožné. Preto hovoríme o prijateľnom riziku. Uvedomujeme si problémy Komisie, ale sme si tiež vedomí toho, že dopredu pokročíme len vtedy, keď budeme Komisiu podporovať. Preto, pán komisár Kallas, máte v oblasti pokynov pre štrukturálne fondy podporu tohto Parlamentu a jeho Výboru pre kontrolu rozpočtu. Zo srdca vám želáme, aby ste v tomto smeru dosiahol hmatateľné úspechy. Musíme pokročiť dopredu.
<P>
Z Rady sa bohužiaľ nemáme na koho obrátiť. Pri najbližšej vhodnej príležitosti však Radu napomenieme. Takto to ďalej nejde. Nemôžeme sa tu za rok znovu stretnúť a dôjsť k rovnakým záverom. Boli sme už dosť dlho na smiech.
<P>
A nakoniec niekoľko slov o rozpočte Parlamentu: To, čo poslanci očakávajú od ostatných, samozrejme žiadajú aj sami od seba. Rada by som Dvoru audítorov poďakovala za to, že nám umožnil prevod parlamentného rozpočtu za rok 2006, pokiaľ ide o odmeny pre asistentov poslancov. Medzitým bol problém dokladov k výdavkom na asistentov, na ktorých sa prišlo v roku 2006, napravený a vyriešený v prípade všetkých poslancov okrem šiestich. A to je, pán predseda Pöttering, signál, ktorý musíme odovzdať aj európskym daňovým poplatníkom. Máme záujem na riešení starých záležitostí a budeme tak konať spoločne so správou Parlamentu. Nájdeme riešenie, a toto riešenie sa nijak nebude odlišovať od toho, čo očakávame od ostatných.
<SPEAKER ID="028" NAME="Francesco Musotto" AFFILIATION="PPE-DE">
(IT) Pán predseda, dámy a páni, najprv by som rád poukázal na veľmi pozitívni prístup a cennú prácu Dvora audítorov a predovšetkým by som rád upozornil na čísla, ktoré sme dostali k dispozícii vo forme výročnej správy za rok 2006.
<P>
Došlo k zlepšeniu vo využívaní prostriedkov Spoločenstva. V minulom roku Súdny dvor kladne hodnotil spôsob čerpania 40 % prostriedkov oproti 30 % v minulom roku. Pozitívny vývoj, ktorým si môžeme byť istí, aj keď miera využitia prostriedkov zďaleka nie je úplná, je to, že každý rok dochádza k pokroku. Pred niekoľkými rokmi dal Dvor audítorov zelenú len 6 % celkových výdavkov.
<P>
Preto je zaujímavé si všimnúť, že väčšina vzniknutých problémov vo veľkej miere súvisí s nezrovnalosťami, a nie s podvodmi. Najbežnejšími typmi chýb sú chýbajúce dokumenty, nerešpektovanie kritérií uznateľnosti, nepresné vyhlásenia a neplnenia postupov. Dodržovanie formalít je nepochybne problém.
<P>
Nové finančné nariadenie je krokom vpred smerom k jednoduchšiemu a transparentnejšiemu riadeniu. Povinné hlásenie prostriedkov spravovaných priamo národnými a regionálnymi orgánmi, ktoré tvoria zhruba 80 % rozpočtu Spoločenstva, je obzvlášť dôležité.
<P>
Chýba ešte veľa práce v oblasti zefektívnenia formalít, tak aby boli zjednodušené ustanovenia, ktorými sa riadi poskytovanie prostriedkov. Tým by bolo umožnené podstatné zníženie nezrovnalostí, najmä u drobných príjemcov, ktorým mnohokrát chýbajú možnosti k uskutočneniu požadovaných postupov.
<P>
A nakoniec kľúčovým bodom európskeho systému finančnej kontroly je naďalej otázka spätného vymáhania. Ak sa má systém spätného vymáhania zjednodušiť, je nevyhnutné sprístupniť Dvoru audítorov, Parlamentu a Komisii podrobnejšie informácie a údaje, a je potrebné zaviesť viac záväzných legislatívnych nástrojov, ako sú systémy garancií a záruk za realizáciu.
<P>
Aj keď výsledky uvedené vo výročnej správe Dvora audítorov vykazujú určité zlepšenia, na záver by som chcel povedať, že naďalej zostáva veľkou úlohou zjednodušiť postupy a zlepšiť spoluprácu členských štátov vo fáze kontroly.
<SPEAKER ID="030" NAME="Richard James Ashworth" AFFILIATION="PPE-DE">
Pán predsedajúci. Predovšetkým by som sa rád poďakoval pánovi Weberovi a Dvoru audítorov za správu, ktorú tento rok vypracovali a ktorú som si s veľkým záujmom prečítal. Veľakrát som už vyjadril ľútosť nad tým, že audítori dostatočne neukazujú prstom na vinníkov v oblastiach, ktoré je nevyhnutné vyriešiť. Keby tak urobili, poslanci tohto parlamentu by mali potrebné informácie k tomu, aby presnejšie smerovali svoje úsilie na dosiahnutie kladného vyhlásenia o vierohodnosti známeho pod skratkou "DAS".
<P>
Aj napriek uvedenému je jasné, že ďaleko väčším problémom, ktorý je nutné vyriešiť, je to, že 80 %, možno aj viac transakcií Európskej únie prebieha v rámci dohôd o spoločnom riadení s členskými štátmi a obvykle ich realizujú agentúry. A týmto nemyslím skutočnosť, že 80 % realizujú agentúry, ale to, že týmto agentúram zreteľne chýba zodpovednosť za prostriedky, s ktorými disponujú v mene Európskej únie. Je veľkou zásluhou Výboru pre rozpočet a Výboru pre kontrolu rozpočtu, že tento nedostatok rozpoznali a v roku 2006 presadili zaradenie článku 44 do interinštitucionálnej dohody. Pripomínam, že tento článok zaviedol pre členské štáty povinnosť predkladať vlastnú certifikáciu prostriedkov a transakcií, ktoré im prešli rukami.
<P>
To bol pozitívni krok, ale pokrok v plnení tohto cieľa je doteraz veľmi malý, pokiaľ vôbec nejaký je. Preto môžeme oprávnene predpokladať, že aj keď bude pokrok dosiahnutý okamžite, šancu na získanie pozitívneho vyhlásenia o vierohodnosti budeme mať najskôr v roku 2012, po 18 rokoch neúspešného snaženia.
<P>
Rada a Komisia musí pochopiť, že toto nie je prijateľné. Musí pochopiť, že toto každoroční nedosiahnutie pozitívneho vyhlásenia o vierohodnosti tento parlament veľmi poškodzuje. Je najvyšší čas, aby zvolení členovia tohto Parlamentu vyvinuli väčší tlak na to, aby Rada a Komisia začali tejto zásadnej úlohe prikladať väčší význam. Ja som napríklad nikdy nehlasoval pre absolutórium účtovnej závierky. A naďalej to budem odmietať, kým neuvidím, že Rada a Komisia začali túto vec považovať za skutočne neodkladnú.
<SPEAKER ID="031" NAME="Hubert Weber">
predseda Dvora audítorov - (DE) Pán predsedajúci, dovoľte mi predovšetkým úprimne poďakovať za milé slová, ktoré tu zazneli na adresu Dvora audítorov, za prezentáciu jeho správy. Tieto vyjadrenia sú pre mňa veľmi dôležité a s radosťou ich odovzdám ďalej v Luxembursku. Som presvedčený, že sa stanú veľmi silným motivačným faktorom pre našich zamestnancov. Rovnako ma potešili aj veľmi časté odkazy na nových príjemcov spoločnej poľnohospodárskej politiky. Myslím si ale, že mám možnosť uviesť niektoré veci na pravú mieru, ako ma o to priamo požiadal aj pán Staes.
<P>
Hneď na úvod musím veci zasadiť do správneho kontextu. Systém jednotných platieb je v zásade niečo, čo Dvor audítorov od začiatku privítal pozitívne. Prináša výrazné zjednodušenie a my vidíme, že už to má istý dosah. V spojení s integrovaným administratívnym a kontrolným systémom viedol tento systém k prudkému zníženiu chybovosti. Ale je zrejmé, že kedykoľvek sú vytvorené nové pravidlá, vždy nastane nejaká situácia, v ktorej sa poruší jej dodržovanie. Mali by sme sa zaoberať celou škálou oblastí a nezameriavať sa výlučne na jediný jav, ktorým je neplnenie desať mesiacov starého pravidla a z nej plynúcich veľkých finančných strát.
<P>
Musíme však mať na pamäti aj to, že pravidlá boli formulované veľmi všeobecne, t. j. veľa vecí je ponechaných na voľnej interpretácii členských štátov. To vyvolalo určité reakcie. Aby som to spresnil, došlo k takzvaným vedľajším vplyvom, ktoré sa možno prejavujú menej závažnými finančnými dôsledkami, ale podľa všetkého vyvolali väčší záujem verejnosti. Taktiež je nutné poznamenať, že všeobecné pomenovanie "poľnohospodárska činnosť" bola vymedzená veľmi všeobecne. V súčasnosti stačí hospodáriť s pôdou v súlade s dobrou poľnohospodárskou a environmentálnou praxou. Postačí jednoducho kosiť trávnik a požiadať si o dotáciu. Nám ide o to, aby sme na to poukázali a túto záležitosť prešetrili. Celkovo existuje 700 prípadov, a tak v súčasnosti nemôžem povedať, či sú všetky tieto prípady z právneho hľadiska relevantné, pretože každý z nich musí byť vyšetrený na základe skutkovej podstaty. Rozumie sa samo sebou, že keď sa podpora, ktorú dostal golfový klub, vzťahovala aj na plochu samotného golfového ihriska, rozhodne nemohla byť takáto situácia v súlade so zákonom. Ako som však povedal, musíme tieto záležitosti riešiť individuálne, a vyzývame Komisiu, aby konala rovnako.
<P>
Okrem toho som upozornil aj na to, že je nutné zohľadniť aj ostatné vplyvy. Zavedenie dynamického modelu znamená, že dôjde k prerozdeleniu z osôb, ktoré s pôdou hospodária - poľnohospodárov - na majiteľov pôdy. Som veľmi rád, že sme tiež boli vyzvaní na to, aby sme sa vyjadrili k dôsledkom politík.
<SPEAKER ID="032" NAME="Siim Kallas">
podpredseda Komisie. - Pán predsedajúci, rád by som sa poslancom poďakoval za ich pripomienky. Hlavná téma, ktorou je lepšie riadenie štrukturálnych fondov, bude podrobne preberaná na zasadaní vo Výbore pre kontrolu rozpočtu dňa 18. decembra. Po nich budú v januári nasledovať rozsiahle rokovania o celkovom riadení a interných kontrolných systémoch.
<P>
Znovu vám ďakujem za pripomienky. Komisia bude pripravená zodpovedať vám všetky otázky podrobnejšie v priebehu rokovania.
<SPEAKER ID="033" NAME="PREDSEDAJÚCI">
Tým je tento bod ukončený.
<P>
Písomné vyhlásenia (článok 142)
<SPEAKER ID="034" NAME="Mairead McGuinness  " AFFILIATION="PPE-DE">
písomne. - Vítam výročnú správu európskeho Dvora audítorov za rok 2006, pretože poukazuje na zlepšenia, najmä pokiaľ ide o poľnohospodárske výdavky. Zistené chyby sa týkajú predovšetkým slabín v interných kontrolných systémoch v členských štátoch aj v Komisii.
<P>
Pozitívny vývoj v oblasti poľnohospodárskych výdavkov zdôrazňuje efektivitu integrovaného administratívne a kontrolného systému IACS a zjednodušenie postupov žiadostí a platieb v novo zavedenom režime jednotných platieb.
<P>
V odvetví poľnohospodárstva ako takom - v roku 2006 malo rozpočet 49,8 miliárd EUR - zistil Dvor audítorov výrazné zníženie celkovej odhadovanej chybovosti.
<P>
Dvor audítorov si všíma to, že režim jednotných platieb má vedľajšie vplyvy, ako je pridelenie nárokov majiteľom pôdy, ktorí nikdy predtým poľnohospodársku činnosť nevykonávali, čo vedie k podstatnému prerozdeleniu pomoci EÚ z poľnohospodárov na majiteľov pôdy.
<P>
S týmto širokým chápaním nesúhlasím - jednotná platba na poľnohospodársku prevádzku sa vypláca aktívnym producentom, NIE majiteľom pôdy.
<P>
Dvor audítorov sa mýli, ak tvrdí, že jednotné platby pre poľnohospodárske prevádzky dostávajú golfové kluby. Pokiaľ tomu tak je, nemalo by to tak byť, pretože platby môžu dostávať iba aktívni producenti, ktorí vykonávajú poľnohospodársku činnosť a udržujú pôdu v dobrom stave. Golfové ihriská tieto podmienky nespĺňajú.
