<CHAPTER ID="012">
Schválenie zápisnice z predchádzajúceho rokovania: pozri zápisnicu
<SPEAKER ID="303" NAME="Predsedajúca">
Zápisnica z včerajšieho rokovania bola rozdaná.
<P>
Máte nejaké pripomienky?
<P>

<SPEAKER ID="304" NAME="José Ribeiro e Castro" AFFILIATION="PPE-DE">
(FR) Vážená pani predsedajúca, rád by som kolegov poslancov požiadal, aby mi venovali niekoľko minút pozornosti.
<P>
Chcel by som hovoriť o problematike Číny. Na dnešné rokovanie sme mali pripravený návrh uznesenia v súvislosti s Čínou, o prípade pána Gaoa Zhishenga, známeho právnika, ktorý je momentálne vo väzení. Existujú obavy, že bude mučený; jeho rodine bol práve povolený vstup na územie Spojených štátov a vznikajú dokonca obavy o jeho život.
<P>
Žiaľ, keďže predmetom rokovania môžu byť iba tri otázky, návrh uznesenia v súvislosti s prípadom pána Gaoa Zhishenga nebolo možné zahrnúť. Mali sme v úmysle presunúť návrh uznesenia do programu II. marcového zasadnutia. Bolo nám však povedané, že na II. marcovom zasadnutí sa nebude rokovať o žiadnych naliehavých otázkach, pretože podľa rokovacieho poriadku, ak sa v priebehu jedného mesiaca konajú dve plenárne zasadnutia, do programu druhého zasadnutia nie je možné zaradiť naliehavé otázky.
<P>
Dovoľujem si o tomto výklade pochybovať. V skutočnosti sa tento výklad vzťahuje na dve zasadnutia v septembri a ešte skôr v októbri, kedy prebiehali rokovania o rozpočte. Dôvod, prečo sa v marci konajú dve zasadnutia, sú európske voľby, a to je celkom výnimočná situácia. Znamená to teda, že otázkami ľudských práv sa budeme môcť zaoberať až koncom apríla, a to je prineskoro.
<P>
Žiadam preto predsedníctvo, aby po prvé preskúmalo túto otázku a po druhé, aby vyjadrilo naše obrovské obavy v súvislosti s týmto prípadom čínskemu veľvyslanectvu - na tento účel vám môžem poskytnúť informácie o prípade pána Gaoa Zhishenga - pretože nikto skutočne nevie, kde sa nachádza, a existujú obavy, že by mohol byť mučený a že jeho život by mohol byť v ohrození.
