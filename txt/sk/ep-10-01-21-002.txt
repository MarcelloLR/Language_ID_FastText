<CHAPTER ID="002">
Vzťahy medzi EÚ a Tuniskom (rozprava) 
<SPEAKER ID="006" NAME="Predsedajúci">
Ďalším bodom programu je vyhlásenie Komisie o vzťahoch medzi EÚ a Tuniskom.
<SPEAKER ID="007" NAME="Neelie Kroes">
členka Komisie. - Vážený pán predsedajúci, chcela by som poďakovať Parlamentu za to, že ma pozval do diskusie o Tunisku.
<P>
Vzťahy medzi EÚ a Tuniskom upravuje dohoda o pridružení podpísaná v roku 1995. Mimochodom, Tunisko bolo prvou krajinou Stredozemia, ktorá podpísala takúto dohodu, a odvtedy dosiahlo významný pokrok.
<P>
V medzinárodných vzťahoch je Tunisko blízkym a spoľahlivým partnerom EÚ. Názory, ktoré vyjadruje, a pozície, ktoré zastáva v medzinárodných organizáciách a na iných fórach, sú umiernené a vyvážené. Je ochotné spolupracovať v otázkach, ako sú bezpečnosť a migrácia, a má dobré vzťahy so susednými krajinami v južnom stredozemskom regióne. Navyše krajina vždy hrala konštruktívnu úlohu smerujúcu k regionálnej integrácii Maghrebu.
<P>
Tunisko sa aktívne zapája do európskej susedskej politiky a pravidelné správy Komisie o plnení akčného plánu európskej susedskej politiky Tuniskom to hodnotia jasne: Tunisko dosiahlo pokrok v mnohých oblastiach spolupráce vrátane akčného plánu.
<P>
Hospodárske reformy pokročili, čo umožňuje stabilný rast tuniského hospodárstva, ako aj objemu obchodu s EÚ. Dôležité výsledky boli dosiahnuté v sociálnych otázkach v oblastiach, ako sú zdravotná starostlivosť, vzdelávanie, boj proti chudobe a ochrana práv žien.
<P>
Na druhej strane správy tiež zdôrazňujú nedostatky, a to najmä v oblastiach spravodlivosti, slobody prejavu a združovania sa.
<P>
Politický dialóg s Tuniskom neustále prebieha o všetkých témach, na ktoré sa vzťahuje akčný plán a ktorými sa zaoberá 10 podvýborov a pracovné skupiny. Asociačná rada EÚ - Tunisko už niekoľkokrát zasadala a nasledujúce stretnutie je naplánované v najbližších mesiacoch.
<P>
Od 1. januára 2008 sa Tunisko stalo prvou krajinou južného Stredozemia, ktorá má s EÚ zónu voľného obchodu pre priemyselné výrobky, t. j. dva roky pred predpokladaným dátumom. Európska únia je prvoradým obchodným partnerom Tuniska: 72,5 % jeho dovozu pochádza z EÚ a EÚ je cieľom pre 75 % jeho vývozu. Finančná spolupráca s EÚ dosahuje približne 75 až 80 miliónov EUR ročne a potvrdilo sa, že Tunisko má pre tieto prostriedky dobrú absorpčnú kapacitu.
<P>
Už sa začali aj rokovania o postupnej liberalizácii obchodu so službami a o práve usadiť sa, ako aj o poľnohospodárskych produktoch a produktoch rybolovu. Výsledky týchto rokovaní spoločne s aproximáciou príslušných právnych predpisov budú znamením novej etapy vo vzťahoch medzi EÚ a Tuniskom a pokroku smerom k integrácii tuniského hospodárstva do jednotného trhu EÚ.
<P>
Tunisko požiadalo, aby bol jeho vzťahom s EÚ poskytnutý nový impulz prostredníctvom rozšíreného štatútu. Sme presvedčení, že takéto snaženie je v záujme EÚ. Tiež očakávame, že Tunisko ukáže skutočnú snahu smerujúcu k demokratickejším reformám a slobode prejavu. Bez pokroku v dôležitej oblasti ľudských práv by dôležité úspechy krajiny, ktoré som spomenula, boli tak či tak vnímané ako neúplné, bez ohľadu na ich význam a najmä na základe regionálnych noriem.
<P>
Na záver by som chcela povedať, že vzťahy medzi EÚ a Tuniskom hodnotíme ako pevné a priateľské a že sme presvedčení, že skutočne existuje potenciál na ďalšie posilnenie týchto vzťahov.
<SPEAKER ID="008" NAME="Predsedajúci">
Ďalším bodom programu sú vystúpenia politických skupín.
<SPEAKER ID="009" NAME="Ioannis Kasoulides" LANGUAGE="FR">
Vážený pán predsedajúci, Tunisko prispieva k stabilite tohto regiónu svojou úlohou partnera v Únii pre Stredozemie ako prvá krajina, ktorá podpísala dohodu o pridružení, a ako prvá krajina, ktorá má k dispozícii akčný plán na realizáciu susedskej politiky. Tunisko má náskok v porovnaní s inými krajinami v otázkach rodovej rovnosti a ochrany detí a rodiny a teraz očakáva rokovania o udelení rozšíreného partnerského štatútu.
<P>
V spomínaných dohodách existujú doložky o demokracii, princípoch právneho štátu a ľudských právach. Sú pripravené plány na rozhovory, ktoré nám majú pomôcť dosiahnuť pokrok v otázkach, ktoré sú pre nás v Európskom parlamente veľmi citlivé a dôležité. Ak chceme hmatateľné výsledky a ak ich nechceme nutne dosiahnuť prostredníctvom sporov a kritiky, musíme sa starostlivo vyhnúť akejkoľvek povýšenosti, aby sme dokázali, že rokujeme ako rovnocenní partneri, nie ako nadriadení ani ako inšpektori, a aby sme ukázali, že sme tiež pripravení zaujímať sa o obavy a citlivé otázky našich partnerov.
<P>
V tomto kontexte som si istý, že tuniská vláda zareaguje konkrétnymi krokmi vpred v oblastiach, o ktorých sa diskutuje.
<SPEAKER ID="010" NAME="Pier Antonio Panzeri" LANGUAGE="IT">
Vážený pán predsedajúci, pani komisárka, dámy a páni, ak by sme mali vysloviť názor na súčasné vzťahy medzi Európskou úniou a Tuniskom, bol by jedine pozitívny, a to vrátane hľadiska stabilizácie regiónu.
<P>
Je pravda, že z hľadiska hospodárstva bol dosiahnutý dôležitý pokrok a že existujú povzbudzujúce náznaky zo sociálneho hľadiska. Z politického hľadiska však po prezidentských voľbách z 25. októbra čelíme problému podpory cesty k demokratickým reformám pomocou významnejších konkrétnych opatrení. Ako vieme, cieľom Európskej únie pri presadzovaní zahraničnej politiky je rozvíjať a konsolidovať demokraciu, princípy právneho štátu a rešpektovanie ľudských práv a základných slobôd.
<P>
Tunisko prijalo niektoré dôležité záväzky v kontexte akčného plánu susedskej politiky vzťahujúce sa na demokraciu, správu a ľudské práva. Akčný plán stanovuje množstvo priorít a spomedzi nich je nutné venovať zvláštnu pozornosť realizácii a konsolidácii reforiem a posilneniu politického dialógu a spolupráce, a to najmä v súvislosti s demokraciou a ľudskými právami, zahraničnou politikou a bezpečnosťou.
<P>
V tomto rámci je nutné posilniť príslušné inštitúcie. Tieto inštitúcie umožňujú rôznym členom tuniskej spoločnosti zvýšenú účasť na politickom živote, väčší rozvoj úlohy občianskej spoločnosti, pokračujúcu podporu širšej účasti politických strán na demokratickom procese a lepšie rešpektovanie slobody združovania sa, slobody prejavu a plurality médií.
<P>
Sme presvedčení, že tieto ciele možno dosiahnuť a že je rozumné očakávať dosiahnutie hmatateľného pokroku. Máme záväzok ochraňovať priateľstvo, ktoré spája Európsku úniu a Tunisko, a zároveň konsolidovať existujúci vzťah vrátane vzhľadom na konflikt, ktorý by mohol vzniknúť v súvislosti s myšlienkou rozšíreného štatútu tejto krajiny. Konkrétne kroky však musí skutočne podniknúť samo Tunisko.
<SPEAKER ID="011" NAME="Louis Michel" LANGUAGE="FR">
Vážený pán predsedajúci, pani komisárka, dámy a páni, rád by som najskôr poďakoval a zablahoželal pani komisárke k pozícii, ktorú pri tejto záležitosti zaujala Komisia. Celkom s touto pozíciou súhlasím, pretože sa zdá byť omnoho rozumnejšia ako postoj, ktorý zaujali tí, čo požadovali dnešnú rozpravu, a nie som si presne istý, kto to navrhol.
<P>
Ako bolo povedané, Tunisko bolo prvou euro-stredomorskou krajinou, ktorá podpísala dohodu o pridružení, a je aktívnym partnerom v európskej susedskej politike. Je vhodné zdôrazniť, ako to už urobil pán Kasoulides, že 1. januára 2008 sa Tunisko stalo jedinou krajinou Stredozemia, ktorá má s Európskou úniou vzťah voľného obchodu. Táto spolupráca funguje veľmi dobre a Tunisko dokazuje, že má vynikajúcu absorpčnú kapacitu. Tunisko dosiahlo významný pokrok, čo viedlo k vysokému štandardu rozvoja so sociálno-ekonomickými výsledkami, ktoré uznali medzinárodné inštitúcie. Z hospodárskeho hľadiska Tunisko dosiahlo v období medzi rokmi 2002 a 2008 priemerný rast 4,6 %. Navyše bolo úspešné pri znižovaní svojho dlhového zaťaženia.
<P>
Zo sociálneho hľadiska by bolo nespravodlivé ignorovať dosiahnutý pokrok najmä v prospech žien. Ukazovatele hovoria samy za seba: 59 % študentov v školách vyššieho vzdelávania sú ženy. Vzdelávanie je povinné pre všetky ženy vo veku od 6 do 16 rokov a ženy predstavujú takmer štvrtinu pracujúceho obyvateľstva v Tunisku.
<P>
Uznávam, že tieto výsledky, samozrejme, nemôžu zastrieť naliehavú potrebu podporovať tuniské orgány, aby dosahovali ďalšie pokroky v otázkach ľudských práv a správy. Sme si veľmi dobre vedomí, že stále treba urobiť veľa práce. Rovnako ako ostatných rečníkov ma znepokojuje táto otázka kvôli demokratickým hodnotám, ktoré zastávame. Je však tiež dôležité si pamätať, že nie sme jediní, kto uznáva tieto hodnoty. Sú tiež v jadre tuniskej spoločnosti, ktorá je dynamická a proeurópska.
<P>
Z týchto dôvodov musíme podporovať tuniskú žiadosť o udelenie rozšíreného štatútu v tomto partnerstve s Európskou úniou. Som tiež presvedčený, že práve prostredníctvom tohto dialógu nájdeme vhodný rámec na podporu našich partnerov, aby dosiahli ďalší pokrok v oblasti správy.
<P>
Dialóg s našimi partnermi musíme viesť bez samoľúbosti, samozrejme, ale aj bez toho, aby sme sa uchyľovali k typu pokryteckého dogmatizmu, na ktorý sa Európa príliš často špecializuje a ktorý je navyše často kontraproduktívny.
<P>
Samozrejme, nie som ľahostajný voči konkrétnym prípadom, na ktoré niektorí ľudia upozornili. Samozrejme, máme právo pýtať sa našich partnerov na okolnosti, ktoré považujeme za neprijateľné, ale rád by som skončil tým, že zdôrazním úspech Tuniska pri zavádzaní politického systému založeného na oddelení cirkvi od štátu.
<P>
Verejné orgány v Tunisku majú potenciál poskytnúť ľuďom balík základných služieb, služieb, ktoré iné krajiny v tomto regióne ešte nedokázali realizovať, a som presvedčený, že je dôležité to tiež vyzdvihnúť. Som preto nesmierne optimistický v súvislosti s budúcnosťou vzťahov medzi Tuniskom a EÚ, pretože vznikajú na pozadí vzájomného rešpektu medzi partnermi, ktorí sa navzájom rešpektujú a ktorí si rozumejú v základných otázkach.
<SPEAKER ID="012" NAME="Hélène Flautre" LANGUAGE="FR">
Vážený pán predsedajúci, som znepokojená vystúpeniami, ktoré som si práve vypočula, a to počnúc pani komisárkou až po kolegov poslancov. Mám pocit, že naša práca je jasná, aby sme presne a objektívne pochopili súčasnú situáciu v Tunisku.
<P>
Úprimne povedané, keď vás počúvam, mám pocit, akoby som počúvala západných intelektuálov pred mnohými desaťročiami, ktorí veselo rozprávali o hospodárskom a sociálnom úspechu v krajinách sovietskeho bloku, a pritom neboli absolútne schopní ísť a zistiť, čo naše spoločné hodnoty znamenajú v týchto krajinách v praxi. Čo sú naše spoločné hodnoty, pán Michel? Sú to ľudské práva, demokracia a princípy právneho štátu.
<P>
Všetci ste správne zdôraznili, že Tunisko bolo naším prvým partnerom, ktorý podpísal dohodu o pridružení. Je to pravda, a preto je toto všetko veľmi znepokojujúce, pretože tu nehovoríme, pani komisárka, o medzerách alebo o malých krokoch. Nie. V Tunisku neustále radikálne klesá úroveň ľudských práv a demokracie. Dokážete menovať jediné noviny, stranu alebo odborový zväz, ktorý bol povolený za posledných 20 rokov? Nie.
<P>
Pravdou je, že základné slobody sú systematicky a úplne ignorované a spoločne s nimi aj naše vlastné záväzky. Tu nejde o moralizovanie. Ide o rešpektovanie hodnôt Európskej únie a záväzkov, ku ktorým sme sa zaviazali podpisom tejto dohody o pridružení.
<P>
Preto žiadam aspoň spoločnú analýzu tejto otázky. Myslím si, že sme intenzívne pracovali, aby sme mohli mať túto rozpravu, ale určite by to bol lepšie strávený čas, ak by sme zorganizovali skutočnú delegáciu, delegáciu, ktorá by naozaj išla a stretla sa s touto občianskou spoločnosťou v Tunisku a rôznymi členmi tejto spoločnosti, aby sme posúdili pretrvávajúce šikanovanie, ktoré zažívajú ochrancovia ľudských práv, študenti, odborári, pracovníci a právnici. V takmer všetkých združeniach, ktoré vykazovali určitú mieru samostatnosti vo vzťahu k orgánom, došlo k pučom. Preto som presvedčená, že ste v tejto záležitosti boli celkom podvedení.
<P>
Po vypočutí vašich vystúpení dobre chápem, prečo nechcete vidieť skutočný obraz Tuniska. Nechcete ho vidieť, pretože si myslíte, že sú ohrozené hospodárske záujmy, a pretože ste presvedčení, že sú ohrozené záujmy súvisiace s bojom proti terorizmu a nezákonnému prisťahovalectvu. Všetko ste to vyjadrili tými najjasnejšími výrazmi a pokračujete pokrokmi súvisiacimi s rovnosťou mužov a žien a s rodinou, pokrokmi, ktoré sa datujú do čias Bourguibu. Opakujem, datujú sa do čias Bourguibu. Odvtedy nedošlo k žiadnemu ďalšiemu pokroku.
<P>
Som preto presvedčená, že ak si aspoň trochu vážime sami seba, dohody, ktoré podpisujeme, susedskú politiku alebo hodnoty EÚ, rozhodne nemôžeme pre Tunisko navrhnúť rozšírený štatút. Preto to poviem priamo: ak to navrhnete a zrieknete sa všetkých požiadaviek a záväzkov súvisiacich s ľudskými právami a demokraciou voči všetkým krajinám Stredozemia, to bude zaručený výsledok.
<SPEAKER ID="013" NAME="Charles Tannock">
v mene skupiny ECR. - Vážený pán predsedajúci, Tunisko je priateľ a spojenec Európskej únie - prosperujúca, progresívna, moderná a meritokratická sekulárna spoločnosť, jedinečná v arabskom svete. Tunisko tiež správne zastáva nekompromisný postoj voči islamskému džihádistickému extrémizmu.
<P>
V Tunisku sa rýchlo formuje pluralitný politický systém a je to krajina, v ktorej sú ženy úplne rovnoprávnymi členmi spoločnosti. Prečo sa potom snažíme odcudziť sa Tunisku a jeho 10 miliónom obyvateľov? Možno pre žiarlivosť na jeho úspech, možno preto, lebo je malé a nemá žiadnu ropu, a teda, nie, neexistuje hospodársky tlak na EÚ na rozdiel od Líbye alebo Saudskej Arábie.
<P>
Podľa mňa, tí, čo vykonštruovali túto rozpravu, sa úmyselne snažia sabotovať väčšinu pokroku vo vzťahoch medzi EÚ a Tuniskom dosiahnutého za posledné roky. Je veľmi znepokojujúce, že sa táto rozprava odohráva v rovnakom čase ako návšteva tuniských poslancov v Štrasburgu, ktorí, myslím si, sedia hore a sledujú túto rozpravu.
<P>
Tunisko potrebuje našu podporu, povzbudenie a dialóg, nie neustály prúd nezmyselných invektív. Je trpko ironické, že ľavica, ktorá tvrdí, že jej veľmi záleží na právach žien, útočí na Tunisko napriek tomu, že táto krajina ponúka ženám príležitosti a slobody, ktoré nemajú precedens nikde inde v arabskom svete.
<P>
Skutočnosť, že tuniské orgány zakazujú nosenie hidžabu na verejných miestach, svedčí o ich odhodlaní chrániť tuniské hodnoty sekularizmu, tolerancie a slobody. Mali by sme si vážiť Tunisko ako nášho vyspelého euro-stredomorského partnera.
<SPEAKER ID="014" NAME="Predsedajúci">
Hoci mi nebolo oznámené, že je prítomná tuniská delegácia, mávali, keď ste to spomenuli. Chcel by som vás privítať na galérii.
<SPEAKER ID="015" NAME="Marie-Christine Vergiat" LANGUAGE="FR">
Vážený pán predsedajúci, dámy a páni, osobne som veľmi rada, že máme túto rozpravu o situácii v oblasti ľudských práv v Tunisku. Konfederatívna skupina Európskej zjednotenej ľavice - Nordická zelená ľavica významne prispela k zorganizovaniu tejto rozpravy. Vždy som bránila ľudské práva, ale ľudské práva sú rovnaké na celom svete.
<P>
Je mi ľúto, že túto rozpravu nesprevádza hlasovanie o uznesení. Slová prichádzajú a odchádzajú a zostávajú iba napísané slová. Ako najstarší partner EÚ Tunisko dostáva najvyššiu sumu pomoci na obyvateľa zo všetkých krajín juhu a je nadšeným účastníkom pri vytváraní zóny voľného obchodu okolo stredomorského pobrežia. V skutočnosti je také nadšené, že jeho vedúci predstavitelia začínajú požadovať svoje dividendy a výhody rozšíreného štatútu.
<P>
Plne podporujem pripomienky pani Flautreovej a stotožňujem sa s jej znepokojením nad niektorými pripomienkami, ktoré boli vyslovené. Dohody o partnerstve s EÚ naďalej obsahujú doložky o demokracii a ľudských právach. Tieto doložky je nutné skúmať rovnako dôsledne ako hospodárske. Faktom je, pani komisárka, že správa Komisie o plnení susedskej politiky je v tomto ohľade neuspokojivá. Ide o jasný prípad dvojakého metra.
<P>
Pán Ben Ali bol 25. októbra znova zvolený do piateho funkčného obdobia viac ako 89 % hlasov. Samotné toto číslo prezrádza stav demokracie v tejto krajine. Je to uzamknutá demokracia, v ktorej sú ochrancovia ľudských práv, sudcovia, právnici, novinári - jednoducho všetci, ktorí sa odvážia postaviť režimu - šikanovaní, väznení a v niektorých prípadoch dokonca mučení.
<P>
Od minulého septembra došlo ku skutočnému posunu smerom k autoritatívnemu policajnému štátu, ako dokazuje prípad Taoufika Ben Brika, ktorý bude súdený na budúcu sobotu. Mohli by sme však tiež spomenúť Zouhaira Makhloufa a Fahema Boukadousa, z ktorých bol jeden odsúdený za to, že hovoril o ekologickom stave vo svojej krajine, a druhý za to, že sa zúčastnil na demonštráciách pracovníkov vo svojej krajine.
<P>
Áno, toto je sociálna situácia v Tunisku. Ochrancovia ľudských práv, ako sú Kamel Džendoubi, Sihem Bensedrineová, Sana Ben Ačourová a Kemais Čamari, sú obeťami hanebnej kampane v tlači. Sadok Čourou hnije vo väzení posledných 16 rokov a Radhia Nasraouiová, ktorá je jeho právničkou, bola vystavená represáliám a jej kariéra je natrvalo poškodená.
<P>
Študentov zatýkajú a svojvoľne odsudzujú a rovnako aj iných. Zadržiavajú im pasy alebo im ich neobnovujú a niektorým aktivistom za ľudské práva bránia opustiť územie, aby nemohli svedčiť. Stretnutia združení nezávislých od vládnej moci sú zakázané, ich účastníci sú prenasledovaní a nemám dostatok času, aby som poskytla skutočný obraz reality tuniskej sociálnej politiky.
<P>
Prečo tuniskej vláde trvá odpoveď na správu OSN tak dlho? Prečo odmietla prijať pozorovateľov z EÚ, ak sú voľby také demokratické, ako tvrdí? Fakty existujú. Čoraz viac ich odhaľujú noviny v našich krajinách.
<P>
Komisia a Rada to musia vziať do úvahy. Tunisko musí rešpektovať svoje záväzky súvisiace s demokraciou a ľudskými právami. V skutočnosti je neprijateľné naďalej presadzovať rozšírený štatút. Áno, podporujem rovnocenné partnerstvo! Áno, ku všetkým krajinám sveta sa musí pristupovať rovnako, ale za predpokladu, že rešpektujú svoje záväzky. Týmto skončím, pán predsedajúci.
<SPEAKER ID="016" NAME="Gerard Batten">
v mene skupiny EFD. - Vážený pán predsedajúci, zdá sa, že situácia Tuniska je celkovo pozitívna. Majú najstabilnejšiu spoločnosť v severnej Afrike. Majú technicky vzaté demokraciu, hoci podľa západných noriem možno iba čiastočnú demokraciu, ale nemali by sme ich za to kritizovať, pretože dosiahli veľký pokrok. Existuje tam oficiálna politika smerovania k demokracii a Tunisko je stabilná spoločnosť s vysokou úrovňou osobnej bezpečnosti. Bolo to dosiahnuté potláčaním ich islamských extrémistov a komunistov, čo je cena, ktorú sa rozhodne oplatí zaplatiť. Oficiálnou politikou je snaha o dosiahnutie kultúrnej jednoty - vytvorenie jedného národa. Je to lekcia, ktorú by si mohli osvojiť mnohé európske krajiny - vrátane našej vlastnej, Spojeného kráľovstva.
<P>
Hospodársky napredujú. Iba 7 % populácie žije pod hranicou chudoby. Krajina má jednu z najvyšších úrovní zdravotníctva spomedzi krajín severnej Afriky s relatívne vysokou priemernou dĺžkou života. Politicky ústava obmedzuje počet kresiel, ktoré môže mať jedna strana v poslaneckej snemovni, pričom 20 % kresiel je vyhradených menšinovým stranám. Zdá sa to byť pozitívne osvietené v porovnaní s volebným systémom s relatívnou väčšinou typu "víťaz berie všetko" používaným v Spojenom kráľovstve, ktorý je, podľa mňa, sprisahaním proti voličovi, aby sa Konzervatívna strana a Labouristická strana udržali pri moci a všetkých ostatných udržali mimo nej. Preto by sme sa mali možno od Tunisanov poučiť.
<P>
Keď už hovorím o Spojenom kráľovstve, naša strana, Strana za nezávislosť Spojeného kráľovstva, sa minulý týždeň stala terčom kritiky od nejakého islamského extrémistu a údajne od liberálnych strán, keď sme navrhli plán, že tváre ľudí majú byť odkryté vo verejných budovách a súkromných budovách, ak si zainteresovaní želajú stanoviť takúto podmienku. Pozrime sa však, čo urobilo Tunisko. Zákon číslo 108 zakazuje hidžab, čo ide podstatne ďalej, než ktokoľvek iný navrhoval. Minister náboženských záležitostí, Boubaker El Akhzouri, tvrdo odmietol hidžab ako niečo, čo ide proti "kultúrnemu dedičstvu" krajiny a považuje islamský odev za "cudzí jav" v spoločnosti. Nuž, je to veľmi zaujímavé, keď to vychádza z islamskej krajiny. Čím viac zisťujem o Tunisku, tým pôsobí pozitívnejšie. Videl som však nejaké čísla, ktoré naznačujú, že sa má minúť 70 miliónov EUR na kľúčové projekty v rámci susedského plánu EÚ. Moji voliči, ktorí patria medzi najchudobnejších v Londýne, si nemôžu dovoliť takéto výdavky. Chceme obchod, priateľstvo a spoluprácu s Tuniskom, ale nie za cenu okrádania daňových poplatníkov v Spojenom kráľovstve. Pomôžme im zvýšiť úroveň demokracie a rozvinúť prosperitu a ak by mali záujem o bezplatnú radu, nech sa držia ďaleko od Európskej únie a zachovajú si svoju slobodu a nezávislosť.
<SPEAKER ID="017" NAME="Andreas Mölzer" AFFILIATION="NI">
(DE) Vážený pán predsedajúci, obchodné vzťahy medzi EÚ a Tuniskom sú úzke a mnohotvárne. Tunisko, ktoré ročne dostáva finančnú pomoc 80 miliónov EUR, je žiarivým príkladom úspešnej rozvojovej politiky. Ako rýchlo sa rozvíjajúce hospodárstvo krajina zaujala vedúce postavenie v Maghrebe, bola prvou krajinou Stredozemia, ktorá vytvorila zónu voľného obchodu s EÚ, a zbiera výhody tohto kroku v podobe stabilného hospodárskeho rastu. Od Tuniskej republiky sa preto očakáva, že zohrá konštruktívnu úlohu pri úvahách súvisiacich s euro-stredomorským strategickým plánom o obchode po roku 2010 a o spolupráci s krajinami Maghrebu.
<P>
Teraz by nám mohlo byť prepáčené, že sme si mysleli, že všetko prebieha pozitívne, keby neexistoval odsek, ktorý spája európsku pomoc spolu s dohodou o partnerstve s rešpektovaním ľudských práv. Tu presne dochádza k rozporu - peniaze, ktoré majú byť použité na stimuláciu tuniského hospodárstva, sa tiež používajú na financovanie a podporu diktátorského, antidemokratického aparátu. Je to bežný problém v súvislosti s našou rozvojovou a asociačnou pomocou. Musíme s tým niečo urobiť, pretože EÚ nemôže podporovať porušovanie ľudských práv, a to ani nepriamo, v Tunisku, Kongu ani, samozrejme, v Turecku, ktoré je kandidátskou krajinou.
<SPEAKER ID="018" NAME="Salvatore Iacolino" AFFILIATION="PPE">
(IT) Vážený pán predsedajúci, dámy a páni, Tunisko, rovnako ako celý región Maghrebu, je dôležitá strategická oblasť. Má obrovský potenciál rastu a je príťažlivou oblasťou so silnými záujmami, nie iba hospodárskymi, ale predovšetkým európskymi.
<P>
V poslednom období boli tiež iniciované programy s Európskou úniou, ktoré podporujú cezhraničnú spoluprácu. Je preto čas oživiť, ak tak vôbec niekedy hodláme urobiť, vzťahy nadviazané Európskou úniou s africkými krajinami pri našich hraniciach počnúc Tuniskom, a to plnou podporou potenciálu tejto oblasti a udržiavaním jej súvisiaceho sociálneho a hospodárskeho rozvoja, ale v rámci slobody a bezpečnosti.
<P>
Vzťahy medzi krajinami Stredozemia sú kľúčovým faktorom, ktorý poskytuje súdržnosť a silu ambicióznemu hospodárskemu a sociálnemu rozvojovému programu. Z politického hľadiska by sa dalo povedať, že Tunisko je krajina, v ktorej je demokracia stále pomerne mladá, ale stanovený akčný plán je zjavne v súlade s očakávaniami Európskej únie.
<P>
Vznik nových strán a primeraná prítomnosť žien v parlamente po voľbách na konci októbra 2009 potvrdzujú, že z hľadiska demokratickej účasti bol dosiahnutý výrazný pokrok. V každom prípade musí dôjsť k rozvoju a ochrane slobody tlače, ako aj rovnocenných príležitostí pre mužov a ženy a všeobecnejšie základných ľudských práv.
<P>
Práve v tomto rámci môžeme pomôcť Tunisku zavŕšiť snahy, ktoré podniklo, tak, že odstránime všetky potenciálne bariéry plnému rozvoju ľudí v tejto krajine, a to všetko v rámci kontextu rozšírenejšieho štatútu.
<P>
Ústredná úloha Tuniska v Stredozemí a prebiehajúci proces modernizácie v tejto krajine si vyžadujú seriózny a vyvážený prístup, ktorý povedie k bezpodmienečnému potvrdeniu hodnôt podporovaných Európskou úniou. Teraz ešte viac než kedykoľvek predtým Európsky parlament nemôže pripustiť žiadne chyby na ceste k demokracii.
<P>
Konštruktívny dialóg a obozretná diplomacia môžu naopak ešte viac konsolidovať vzťah predurčený na posilnenie v krajine, ktorej rast v niektorých odvetviach - ako je spravodlivosť a sloboda združovania sa - musí dostať pomoc, ale v krajine, ktorá, opakujem, je absolútne ústredná pre politiku stability v Stredozemí.
<SPEAKER ID="019" NAME="Carmen Romero López" AFFILIATION="S&amp;D">
(ES) Rešpektovanie Tuniska znamená tiež rešpektovanie jeho demokratickej opozície, ktorá sa snaží zorganizovať, ale je utláčaná, a rešpektovanie jeho občianskej spoločnosti, ktorá je zároveň budúcou opozíciou. Chcem preto pozdraviť poslancov, ktorí sú teraz tu na tomto rokovaní, chcem však tiež poslať svoj pozdrav tým, ktorí sa môžu stať poslancami v budúcnosti, ale ktorí sú v súčasnosti zastrašovaní a môžu byť uväznení. Myslíme si preto, že je veľmi dôležité, aby sa občianska spoločnosť zorganizovala a aby bola rešpektovaná demokratická opozícia, a to aj napriek skutočnosti, že v súčasnosti zorganizovaná nie je.
<P>
V Španielsku - môžem to povedať ako španielska poslankyňa Európskeho parlamentu - sme zažili spoločnosť, v ktorej bola počas diktatúry demokratická opozícia mučená a utláčaná. Ak opozícia nie sú teroristi, keď je demokratická, má hodnoty, ktoré sú hodnotami budúcnosti. Preto musíme pomôcť tejto opozícii, ktorá v súčasnosti nie je organizovaná, ale je demokratická, a ktorá bojuje za hodnoty tuniského prechodu a za konsolidáciu týchto hodnôt. Musíme jej tiež pomôcť sa zorganizovať.
<P>
Tiež musíme pomôcť opozícii, aby sa mohli stať vodcami a protagonistami budúcnosti, možno v opozícii alebo vo vláde, ale striedanie je v demokratickej spoločnosti nevyhnutné.
<P>
Preto táto eskalácia násilia, ktorej sme v súčasnosti svedkami a ktorá môže zintenzívnieť v budúcnosti, nie je najlepšou vizitkou pre rozšírený štatút.
<P>
Vieme, že Tunisko je členom Euro-stredomorského partnerstva a že má sklony k Stredozemiu a demokratické sklony. Preto počas tohto obdobia chceme, aby prispievalo k tejto demokratickej konsolidácii a aby sa dokázalo zorganizovať, aby mohlo byť skutočne lojálnym členom, a to členom, ktorý prispieva k tomu, aby Stredozemie bola rozvíjajúca sa oblasť s demokratickými hodnotami.
<P>
To je naše želanie do budúcnosti a práve to chceme pre Tunisko.
<SPEAKER ID="020" NAME="Tomasz Piotr Poręba" AFFILIATION="ECR">
(PL) Vážený pán predsedajúci, niet pochybností, že Tunisko je partner, s ktorým by mala Európska únia udržiavať vzťahy v mene regiónu Stredozemného mora a na bilaterálnej úrovni. Kým však budeme myslieť na hospodárske záležitosti, my, ako Európska únia, by sme mali trvať na transparentnosti demokratických postupov a princípoch právneho štátu v tejto krajine.
<P>
Napriek tomu, že Tunisko je stabilná krajina, nie je to, žiaľ, krajina, kde sa dodržiavajú všetky demokratické normy. Medzinárodné mimovládne organizácie hovoria, že bezpečnostné sily v tejto krajine mučia väzňov a konajú beztrestne, pretože sú chránené vysokopostavenými úradníkmi. Sloboda tlače a sloboda prejavu sú drasticky obmedzované a o situácii novinárov sa tvrdí, že je jedna z najhorších spomedzi všetkých arabských krajín. Represie majú často náboženské pozadie. Prenasledovanie kresťanskej menšiny začína byť čoraz znepokojujúcejšie. Vláda v Tunisku netoleruje vyjadrenia protestu ani existenciu nezávislej opozície.
<P>
S prihliadnutím na to, že Tunisko bolo prvou krajinou Stredozemia, ktorá podpísala dohodu o pridružení s Európskou úniou, musíme rezolútne trvať na dodržiavaní podmienok tejto dohody. Rešpektovanie ľudských práv a demokratických noriem v Tunisku musí byť podmienkou ďalšej spolupráce s touto krajinou.
<SPEAKER ID="021" NAME="Dominique Baudis" AFFILIATION="PPE">
(FR) Vážený pán predsedajúci, dámy a páni, aby som sa vyhol akýmkoľvek karikatúram - dnes ráno sme ich niekoľko počuli -, chcel by som spomenúť niekoľko objektívnych faktov týkajúcich sa Tuniska, partnerskej krajiny Európskej únie.
<P>
Sociálna situácia sa vyvinula veľmi priaznivo vďaka neuveriteľnému nárastu priemerného príjmu na obyvateľa a prevažná väčšina Tunisanov teraz spĺňa kritériá, ktoré definujú príslušnosť do strednej triedy. Viac ako 90 % Tunisanov má prístup k sociálnemu zabezpečeniu a viac ako štvrtina tuniského rozpočtu je venovaná vzdelávaniu, výsledkom čoho je, že krajina je jednou z celkom prvých krajín, ktoré dosiahli rozvojové ciele tisícročia v oblasti základného vzdelávania.
<P>
A na záver, ako zdôraznil pán Michel iba pred malou chvíľou, práva žien sú uznávané a aj zaručené. Na úrovni univerzít je počet študentiek vyšší ako počet študentov a 40 % z vyučujúcich sú ženy. Štvrtina politikov, miestnych úradníkov a novinárov sú ženy. Mnohé krajiny by takúto štatistiku závideli.
<SPEAKER ID="022" NAME="Sylvie Guillaume" AFFILIATION="S&amp;D">
(FR) Vážený pán predsedajúci, čo sa mňa týka, chcela by som pripojiť svoj hlas k tým, ktorí už vo svojich vystúpeniach odsúdili mimoriadne znepokojivú situáciu, v ktorej sa nachádza novinár a spisovateľ Taoufik Ben Brik v Tunisku.
<P>
Bezprostredne po niekoľkých zatknutiach novinárov a odborárov, ktorí boli vystavení násiliu a zlému zaobchádzaniu, a po odmietnutí umožniť vstup zahraničným novinárom v čase prezidentských volieb represie voči politickým oponentom a aktivistom za ľudské práva pokračujú. Po zbabranom súdnom procese a jeho uväznení ďaleko od rodiny, čo sťažuje návštevy, sa zdravotný stav Taoufika Ben Brika zhoršil tak, že vznikli obavy o jeho život.
<P>
Ako je možné, že niekto nedokáže považovať túto situáciu za ohavný útok proti niekomu, kto rozvíril hladinu? Z tohto dôvodu nesmieme obchod používať ako odpoveď na všetko. Práve naopak, myslím si, že je mimoriadne dôležité, aby EÚ reagovala rýchlo a rozhodne tak, že bude požadovať prepustenie Taoufika Ben Brika a ďalších politických väzňov.
<P>
V Tunisku došlo k alarmujúcemu zhoršeniu situácie v oblasti ľudských práv. Zasahuje to spoluprácu Európy s touto krajinou a hmatateľné zlepšenie tejto situácie predstavuje jednu z podmienok na začatie rokovaní o rozšírenom štatúte partnerstva medzi EÚ a Tuniskom.
<SPEAKER ID="023" NAME="Michael Gahler" AFFILIATION="PPE">
(DE) Vážený pán predsedajúci, pre našu spoluprácu s Tuniskom máme dobré základy. Dohoda o pridružení a dohoda o voľnom obchode už boli spomenuté. Pani Kroesová povedala, že hovoríme o integrácii tuniského hospodárstva do jednotného trhu. To je v skutočnosti maximum, kam môžeme zájsť s krajinou mimo EÚ, a preto to tvorí stabilný základ. Tunisko je stabilný a priateľský partner s potenciálom na ďalšie posilnenie našich vzťahov, ak mám znova citovať pani Kroesovú.
<P>
Práve preto, že máme takéto úzke vzťahy, dokážeme tiež s našimi kolegami hovoriť o všetkých problémoch, ktoré nás môžu znepokojovať. Ja osobne komunikujem s našimi kolegami, ktorí sú tu na galérii, a mám pocit, že by sme mali hovoriť o všetkom.
<P>
V tejto súvislosti by sme však nemali s vaničkou vyliať aj dieťa. V Tunisku je tiež situácia, keď je krajina, ako arabská krajina, ktorá sa chce rozvíjať sekulárne, ohrozovaná extrémistami. Sympatizujem s každým, kto podnikne kroky proti islamským extrémistom.
<P>
Pokiaľ však ide o ďalšie záležitosti, myslím si, že počas prebiehajúcich rokovaní dosiahneme pokrok. S Tuniskom môžeme rokovať o čomkoľvek, pretože to je spoľahlivý partner. Preto sa teším na pokračovanie nášho dialógu.
<SPEAKER ID="024" NAME="Cristian Dan Preda" AFFILIATION="PPE">
(FR) Vážený pán predsedajúci, ako už bolo zdôraznené, Tunisko je dôležitý partner EÚ. Spomenutá bola už aj mimoriadne dôležitá úloha, ktorú zohráva oblasť sociálnych vecí v Tunisku. Rád by som k tomu pridal niektoré politické aspekty, ktoré sú dôležité, pretože, ako už odznelo, Tunisko je spoločnosť, v ktorej sa uplatňuje pluralitný politický systém, hoci obmedzene, s kvótami pre opozíciu, nepochybne, ale aj napriek tomu je to politika s viacerými stranami. Spomenutá bola aj otázka rodovej rovnosti.
<P>
Vo všetkých našich krajinách, v krajinách Európy, všetky tieto politické názory koexistujú so slobodou tlače, a to vytvára v skutočnosti rozdiel, pretože v Tunisku takáto sloboda existuje, ale je obmedzená a skutočne existujú novinári, ktorí majú problémy.
<P>
Potom sa vynára nasledujúca otázka: mohlo by zblíženie s Európskou úniou zvýšiť úroveň tejto slobody alebo nie? Podľa mňa by zblíženie s EÚ mohlo pomôcť Tunisku doplniť dosiahnutý pokrok v sociálnych otázkach o niektoré extrémne dôležité politické kroky vpred.
<SPEAKER ID="025" NAME="Harlem Désir" AFFILIATION="S&amp;D">
(FR) Vážený pán predsedajúci, pani komisárka, vyslovili ste svoju nádej, že Tunisko dosiahne pokrok v oblastiach demokratickej reformy a slobody prejavu. Považujem to za správne, pretože je to celkom jednoducho v súlade s dohodou o pridružení a so záväzkami, ktoré Tunisko prijalo voči Európskej únii.
<P>
Preto ma veľmi prekvapujú pripomienky, ktoré vyslovili páni Baudis a Michel, ktoré, zdá sa, vás majú povzbudiť, aby ste ignorovali túto stránku našich vzťahov a spolupráce s Tuniskom a aby ste sa v konečnom dôsledku zriekli článku 2 dohody o pridružení.
<P>
Navyše stále je pred nami dlhá cesta, než sa začnú tieto záväzky dodržiavať. Súdim tak podľa osudu - ako to už spomenula moja kolegyňa pani Guillaumeová - nezávislého novinára Taoufika Ben Brika, ktorý je vo väzení od októbra minulého roka po súdnom procese, v ktorom jeho právnici a postup absolútne porušili zákony. Okrem neprijateľného odopretia jeho slobody sa zhoršuje jeho zdravotný stav a boli obmedzené jeho práva na návštevy.
<P>
Preto sa vás, pani komisárka pýtam: plánuje Komisia intervenovať v rámci Asociačnej rady a požadovať okamžité prepustenie pána Ben Brika a zaručiť, že bude zohľadnená jeho situácia a zdravotný stav, prinajmenšom z humanitárnych dôvodov?
<SPEAKER ID="026" NAME="Malika Benarab-Attou" AFFILIATION="Verts/ALE">
(FR) Vážený pán predsedajúci, 14. januára som sa stretla s členmi tuniskej delegácie. Mali sme úprimnú výmenu názorov a diskutovali sme o svojich postojoch.
<P>
Ako francúzska Alžírčanka sa angažujem v otázkach Maghrebu a vediem kampaň za zjednotený, pluralitný a demokratický Maghreb. Otázka ľudských práv je pre mňa mimoriadne dôležitá a je jednou zo základných hodnôt Európskej únie. Rozprava o tejto otázke, ako sa prejavuje v Tunisku, je mimoriadne dôležitá a relevantná.
<P>
Včera ráno som sa stretla s manželkou pána Ben Brika, ktorá drží hladovku, a aj s aktivistami z Euro-stredomorskej siete pre ľudské práva a mám obavy. Zdá sa, že život pána Ben Brika je ohrozený jeho chorobou a podmienkami väznenia. Som si istá, že si uvedomujete, že ak sa tieto obavy zmenia na skutočnosť, zodpovednosť dopadne veľmi ťažko na plecia tuniských orgánov.
<P>
Okrem obchodných vzťahov musíme vziať do úvahy aj sociálne otázky. Fenomén mladých Tunisanov, ktorí sa vrhajú do Stredozemného mora, je produktom uzavretej spoločnosti, ktorá mladým ľuďom neponúka žiadnu perspektívu. Obrana proti fundamentalizmu a hospodárske priority nesmú slúžiť ako zámienky na ignorovanie ľudských práv. Skutočný pokrok v oblasti ľudských práv je teraz nevyhnutný. Nehovoríme tu o pokryteckom dogmatizme, ale o akútnej situácii, ktorú musí Európska únia pomôcť vyriešiť.
<SPEAKER ID="027" NAME="Alf Svensson" AFFILIATION="PPE">
(SV) Krajiny severnej Afriky sa často hádžu do jedného vreca a podľa toho, čo vidím, to robí Tunisku obrovskú medvediu službu.
<P>
Bola spomenutá rovnosť. V porovnaní s mnohými inými arabskými krajinami je Tunisko výnimočné v tom, že má právne predpisy na ochranu detí a žien. Ako už bolo zdôraznené, Tunisko má na svojich univerzitách viac študentiek než študentov a životná úroveň sa zvýšila. Infraštruktúra krajiny je v dobrom stave. Od volieb tuniský parlament zvolil - alebo menoval - výbor pre ľudské práva.
<P>
Ochota Tuniska spolupracovať s EÚ je príležitosť, ktorú by sme mali pevne uchopiť. Teraz, keď má Tunisko delegáciu, ktorá je na návšteve v Bruseli a Štrasburgu a žiada podporu svojej práce pri presadzovaní ľudských práv a rozvíjaní väzieb s EÚ, bolo by, podľa mňa, v rozpore so zásadami EÚ, aby sme tieto požiadavky neprijali kladne a nerozvíjali vzťahy ďalej.
<SPEAKER ID="028" NAME="Rosario Crocetta" AFFILIATION="S&amp;D">
(IT) Vážený pán predsedajúci, dámy a páni, ako niekto, kto navštevuje Tunisko dva až trikrát do roka od roku 1982 a kto, ako katolík, sa 6. januára zúčastnil na omši, ako to pravidelne robievam, je pre mňa veľmi ťažké považovať Tunisko za krajinu, ktorá potláča náboženskú slobodu.
<P>
Existujú problémy, ale preboha nepozerajme sa na tieto krajiny, krajiny, ktoré sa snažia dosiahnuť pokrok, očami západných krajín, pretože ak by sme mali použiť tento parameter, parameter, ktorý niekto dnes ráno používa v súvislosti s Tuniskom, potom by niektorým európskym krajinám bol pravdepodobne zamietnutý vstup do Európskej únie, pretože násilie a odopieranie slobody, ktoré tam existuje, má väčší rozsah ako v Tunisku.
<P>
Preto sa vynára otázka, ktorá vyplýva z jednej konkrétnej skutočnosti: konkrétne, že máme pred sebou krajinu, ktorá zrušila islamský fundamentalizmus, ktorá vyvíja snahy rozvinúť spoluprácu a mierovú politiku s Európou, ktorá sa snaží rozvinúť. Existujú problémy. Som presvedčený, že spôsob na vyriešenie týchto problémov je posilniť dialóg a priateľstvo a pomôcť týmto krajinám dosiahnuť viac.
<SPEAKER ID="029" NAME="Neelie Kroes">
členka Komisie. - Vážený pán predsedajúci, som vďačná váženým poslancom a poslankyniam za to, že sú tak otvorení a priamočiari, a za to, že predniesli svoje poznámky takým spôsobom, že, hoci niektoré skupiny majú odlišné postoje, dôraz je na spôsobe, akým môžeme nájsť riešenie.
<P>
V tejto súvislosti chcem začať poznámkou a odpovedať na vyhlásenie pána Désira. Odkazoval na poznámku pána Louisa Michela. Som si istá, že pán Louis Michel dokáže hovoriť sám za seba, ale v predchádzajúcom živote sme boli tak povediac v jednom tíme, preto viem, aký je jeho postoj k tejto otázke. Ak pán Désir hovorí, že návrh je, aby sme nič nerobili, nie je to dojem, ktorý som mala ja, a úprimne dúfam, že ani vy ste z mojich úvodných poznámok nenadobudli takýto dojem.
<P>
Naozaj existuje rozdiel v prístupe. Niektorí vyžadujú dialóg na rovnakej úrovni a pán Kasoulides to presadzuje. Zazneli výzvy na priateľské väzby. Všetky tieto prístupy implikujú nutnosť sadnúť si k stolu a diskutovať o otázkach a snažiť sa dosiahnuť vzájomné porozumenie, ako treba vyriešiť niekoľko otázok, s ktorými všetci súhlasíme. O tom niet pochýb, pretože ľudské práva a sloboda prejavu sú skutočne veľmi dôležitou a podstatnou súčasťou akejkoľvek dohody.
<P>
Po tom, čo som povedala, by som sa chcela dotknúť niekoľkých prednesených otázok. Po prvé, posilnené inštitúcie. Na všetkých stretnutiach konaných alebo naplánovaných na nasledujúce mesiace sa snažíme podporovať a povzbudzovať začatie pravidelného dialógu ako prostriedku dosiahnutia nevyhnutného pokroku z hľadiska ľudských práv a demokracie.
<P>
V priebehu niekoľkých nasledujúcich mesiacov sa uskutoční zasadnutie Podvýboru pre ľudské práva a môžete si byť istí, že sa bude viesť podstatný dialóg, ktorý sa bude zaoberať otázkami, na ktorých nám všetkým záleží, a o spôsobe, ako k nim pristupovať.
<P>
Pokiaľ ide o otázku porušovania ľudských práv v Tunisku, rečníci pravidelne hovorili o skutočnosti, že Tunisko bolo kritizované za postoj v oblasti ľudských práv. Po prezidentských a parlamentných voľbách v októbri minulého roka sa zintenzívnili represie voči opozičným stranám, novinárom a aktivistom za ľudské práva. Medzinárodné spoločenstvo dalo celkom jasne najavo, že takéto správanie orgánov je neprijateľné a v rozpore s medzinárodnými záväzkami Tuniska. Takže chcem znova zdôrazniť, čo som už povedala, teda že v rámci EÚ by nemalo dochádzať k žiadnym nedorozumeniam: záväzky sú záväzky a my musíme túto pozíciu zachovávať.
<P>
Tunisko musí skutočne ukázať väčšiu podporu základných spoločných hodnôt, ako sú dodržiavanie ľudských práv, demokracia a princípy právneho štátu. Malo by, mimochodom, dodržiavať aj svoje vlastné medzinárodné záväzky v tejto oblasti. Komisia bude naďalej uplatňovať našu politiku aktívneho angažovania sa a dialógu o týchto otázkach predovšetkým v rámci orgánov vytvorených dohodou o pridružení.
<P>
Súčasne EÚ poskytuje prostredníctvom spolupráce a technickej pomoci podporu na zlepšenie správy a podporu reforiem v oblasti spravodlivosti. Je našou prioritou dosiahnuť v tejto oblasti s Tuniskom pokrok, napríklad aktívnou podporou aktivistov za ľudské práva a organizácií občianskej spoločnosti v rámci európskeho nástroja pre demokraciu a ľudské práva.
<P>
Úsilie sa vynakladá aj v oblasti súdnej spolupráce. EÚ poskytuje 17,5 milióna EUR na financovanie projektu technickej pomoci na modernizáciu súdnictva. Niektorí poslanci tohto Parlamentu to kritizovali, pretože to poskytuje finančné prostriedky súdnemu systému tuniského prezidenta.
<P>
Projekt má mnoho súčastí. Patria medzi ne vzdelávanie sudcov a právnikov, technická podpora pre súdy, infraštruktúra a zlepšené informácie pre občanov. Po dokončení projektu vyhodnotíme výsledok. Určite súhlasím s tým, že práca v tejto oblasti nás vystavuje určitým politickým rizikám. Napriek tomu, ak chceme podporiť reformu, musíme konať. V opačnom prípade sa spolupráca s EÚ obmedzí iba na hospodársky sektor. Všetci súhlasíme, že to nie je správny prístup a že by to bolo v rozpore s našimi všeobecnými politickými cieľmi, pokiaľ ide o vzťahy s Tuniskom.
<P>
Pokiaľ ide o problematiku, ktorej sa dotkli pani Flautreová a pani Vergiatová, rozšírený štatút Tuniska, domnievam sa, že prioritou by malo byť pokračovanie a posilnenie dialógu s Tuniskom. Uvedomujeme si, že je dôležitým spojencom EÚ v oblasti a že dosiahlo významný pokrok z hľadiska hospodárskej a sociálnej modernizácie. Možno ide o to, či považujeme pohár za poloplný alebo poloprázdny. Napriek tomu si myslíme, že musíme pokračovať v politike podpory tých síl v Tunisku, ktoré pracujú na politickej, hospodárskej a sociálnej modernizácii krajiny. Podporujeme tuniské návrhy s cieľom posilniť vzťah medzi oboma partnermi. Rada a Komisia sa budú týmto otázkam venovať veľmi dôkladne a som pripravená vás informovať o akomkoľvek ďalšom vývoji.
<P>
Na druhej strane hoci je v záujme EÚ upevniť vzťahy s Tuniskom, myslím si, že udelenie rozšíreného štatútu by malo vyžadovať pevný záväzok zo strany Tuniska z hľadiska ľudských práv a správy, takže nebude nič zadarmo.
<SPEAKER ID="030" NAME="Predsedajúci">
Rozprava sa skončila.
<P>
Písomné vyhlásenia (článok 149)
<SPEAKER ID="031" NAME="Edward Scicluna  " AFFILIATION="S&amp;D">
písomne. - Táto rozprava sa mi zdá nevhodne načasovaná v čase, keď sa obnovuje dialóg medzi Tuniskom a EÚ na úrovni Komisie a aj na úrovni Parlamentu. Dialóg s Komisiou zahŕňa zaradenie niekoľkých stretnutí podvýborov do programu v rámci dohody o pridružení medzi Tuniskom a EÚ (vrátane Podvýboru pre ľudské práva a demokraciu), kým dialóg na úrovni Európskeho parlamentu má podobu nedávnej návštevy dôležitej delegácie z tuniského parlamentu v Bruseli, ktorá reprezentovala štyri politické strany zastúpené v tuniskej poslaneckej snemovni, spolu s medziparlamentným stretnutím Tuniska a EP naplánovaným na marec 2010 v Bruseli. V čase, keď sa obnovuje dôležitý a konštruktívny dialóg medzi Tuniskom a EÚ, si myslím, že je nešťastné viesť rozpravu, ktorá môže narušiť pokrok. Zabezpečme, aby Tunisko a iné štáty, ktoré nie sú členmi EÚ, spĺňali normy EÚ v hospodárskej, sociálnej alebo politickej oblasti. Urobme to však formou dobre naplánovaného a štruktúrovaného dialógu.
