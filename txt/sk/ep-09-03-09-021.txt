<CHAPTER ID="021">
Akčný plán Komisie na vytvorenie integrovaného rámca vnútornej kontroly (krátke prednesenie) 
<SPEAKER ID="195" NAME="Predsedajúca">
Ďalším bodom programu je krátke prednesenie správy pani Staunerovej v mene Výboru pre kontrolu rozpočtu o akčnom pláne Komisie na vytvorenie integrovaného rámca vnútornej kontroly.
<SPEAKER ID="196" NAME="Gabriele Stauner">
spravodajkyňa. - (DE) Vážená pani predsedajúca, pán komisár, dámy a páni, zásada účinnej vnútornej kontroly je jednou z najdôležitejších rozpočtových zásad, ktorými sa musí Komisia riadiť pri plnení rozpočtu a využívaní fondov. Európsky dvor audítorov (ECA) a Európsky parlament účinnú kontrolu rozpočtových zdrojov požadujú už roky a hlavne ECA podnikol množstvo pokusov a predložil množstvo návrhov v snahe zabezpečiť, aby Komisia s týmito zdrojmi nakladala vhodne a hospodárne. Avšak, už niekoľko rokov sa nepodarilo, aby ECA udelil Komisii kladné vyhlásenie o vierohodnosti. Stačí, ak Parlamentu pripomeniem udalosti spojené s nezrovnalosťami pri realizácii programu Leonardo pred pár rokmi a iné podporné oblasti, ktoré vždy boli veľmi náchylné na nezrovnalosti a možno až na podvody.
<P>
V januári 2006 prijala Komisia akčný plán na vytvorenie integrovaného rámca vnútornej kontroly, znovu s cieľom získať od ECA kladné vyhlásenie o vierohodnosti. Ako sa uvádza v našej správe, niet pochýb o tom, že Komisia sa o vypracovanie akčného plánu niekoľkokrát vážne snažila. Parlament však musí jednoznačne konštatovať, že realizácia opatrení je v značnom časovom sklze. Komisia musí preto značne urýchliť realizáciu plánovaných opatrení, aby sa ich pozitívne účinky v dohľadnej budúcnosti prejavili vo výročnej správe ECA a tiež, aby sme my, poslanci Európskeho parlamentu, mohli udeliť rozpočtové absolutórium s čistým svedomím.
<P>
Nechcem zachádzať do detailov, pokiaľ ide o stále neuspokojivú realizáciu príslušných opatrení, len by som zdôraznila, že účinné kontrolné činnosti sú dnes o to viac dôležité, že v súvislosti s ozdravným balíkom boli skoro všetky kritériá na realizáciu podporných opatrení, aj v záujme rýchleho poskytnutia pomoci, výrazne zmiernené. Stačí, ak vám pripomeniem plánované zmiernenie kritérií v rámci štrukturálnych fondov a významné zmeny v kritériách oprávnenosti, pokiaľ ide o Európsky fond na prispôsobenie sa globalizácii.
<P>
Je nám, samozrejme známe, že všetky podporné opatrenia, hlavne v oblasti štrukturálnych fondov, sa realizujú v úzkej spolupráci s členskými štátmi, čo je z hľadiska zaručenia platnosti nákladov veľmi dôležité, ale zároveň to vytvára vážne problémy, pokiaľ ide o kontrolu Komisiou.
<P>
Už roky je nám známe, že Komisia nemôže v členských štátoch takéto kontroly vždy uplatniť tak, ako by si možno priala a ako to vyžadujú rozpočtové zásady a predstavy ECA. Parlament má veľké problémy utvoriť si konečný obraz, hlavne pokiaľ ide o ročné súhrny a vyhlásenia o hospodárení na vnútroštátnej úrovni, ktoré nám Komisia po prvýkrát predložila 15. februára 2008, keďže tieto dokumenty sa nepridržiavajú jednotných kritérií.
<P>
Naša správa - ktorú Výbor pre kontrolu rozpočtu prijal jednohlasne - preto požaduje vyvíjanie neustáleho tlaku na členské štáty, aby poskytli úplné a komplexné údaje. Pevne dúfam, že Komisia bude aj v budúcnosti naďalej vážne brať svoju úlohu, ktorou je uskutočňovanie kontrolného rámca. Ďakujem veľmi pekne.
<SPEAKER ID="197" NAME="Jacques Barrot" LANGUAGE="FR">
Vážená pani predsedajúca, ďakujem pani Staunerovej za jej správu a Parlamentu za konštruktívny dialóg, ktorý spolu vedieme, odkedy Komisia začala pracovať na akčnom pláne na dosiahnutie absolutória a kladného vyhlásenia o vierohodnosti.
<P>
V tejto súvislosti je vyhlásenie o vierohodnosti vydané Dvorom audítorov za rok 2007 podľa Komisie najlepším, aké bolo kedy dosiahnuté. K tomuto zlepšeniu prispel aj akčný plán. S radosťou vám oznamujem, že Komisia svoju poslednú správu o dosiahnutom pokroku 3. februára nakoniec prijala. To by vám malo umožniť zohľadniť ju v uznesení o udelení absolutória, tak ako to požadovala pani Staunerová vo svojej správe.
<P>
Naše oznámenie z 3. februára obsahuje prvé hodnotenie vplyvu akčného plánu k 31. decembru 2008. Konštatuje sa v ňom, že počas funkčného obdobia súčasnej Komisie došlo k výraznému pokroku. Uvediem niektoré z jeho bodov.
<P>
Pokiaľ ide o zjednodušenie, podiel rozpočtových prostriedkov použitých podľa jasnejších a ľahšie uplatniteľných pravidiel oprávnenosti stúpol na 25 %. V rámci plánu hospodárskej obnovy navrhujeme ďalšie zjednodušujúce opatrenia, hlavne v oblasti štrukturálnych fondov.
<P>
Dvor audítorov konštatoval zlepšenie, pokiaľ ide o zrozumiteľnosť a spoľahlivosť výročných správ o činnosti týkajúcich sa služieb Komisie vypracovaných v rámci opatrenia č. 3.
<P>
Komisia posilnila úlohu finančných opráv - opatrenie č. 11 v rámci štrukturálnych fondov -: v roku 2008 boli získané prostriedky vo výške 1 miliardy 500 miliónov. Pre porovnanie, objem prostriedkov získaných v roku 2007 bol 288 miliónov.
<P>
Pri službách Komisie sa čoraz viac uplatňujú spoločné normy pre metódy kontroly, ktoré zaručujú lepšiu koordináciu a výmenu informácií o výsledkoch. To pomáha znížiť administratívne zaťaženie a umožňuje lepšie využitie výsledkov kontroly.
<P>
Ďalej posilňujeme zodpovednosť členských štátov za spoločné riadenie - opatrenie č. 5 - a práve sme druhýkrát dostali ročné súhrny auditov. S cieľom zlepšiť kontrolný rámec bude Komisia v týchto krokoch, ako aj v ostatných iniciatívach, pokračovať.
<P>
Správa pani Staunerovej zdôrazňuje kľúčovú úlohu koncepcie tolerovateľného rizika v snahe dosiahnuť v budúcnosti ďalšie zlepšenia. Cieľom tejto koncepcie je na politickej úrovni definovať prijateľnú rovnováhu medzi výsledkami kontroly a ich nákladmi. Je zrejmé, že nulová miera chybovosti nie je možná a zdá sa logické, že miera chybovosti sa môže líšiť v závislosti od kontrolovanej oblasti.
<P>
Medziinštitucionálna diskusia o tejto koncepcii vychádza z nedávneho oznámenia Komisie. Pán podpredseda Kallas mal možnosť o tom v Parlamente diskutovať v januári. Rád by som zdôraznil dôležitosť tejto iniciatívy, ktorá orgánu udeľujúcemu absolutórium umožní lepšie posúdiť kvalitu riadenia rizika uplatneného Komisiou.
<P>
Naša posledná správa vám ukazuje, že Komisia uskutočnila rôzne opatrenia. Dvor audítorov sám zhodnotí vplyv týchto rôznych opatrení vo svojej výročnej správe za rok 2008.
<P>
Ďakujem pani Staunerovej za jej správu, ktorá je výzvou na ďalšie vylepšenie nášho účtovného rámca.
<SPEAKER ID="198" NAME="Predsedajúca">
Týmto uzatváram tento bod rokovania. Hlasovanie sa uskutoční zajtra.
<SPEAKER ID="996" NAME="Louis Grech  " AFFILIATION="PSE">
písomne. - Táto správa, ktorej cieľom je vniesť do využívania prostriedkov EÚ viac transparentnosti, účinnosti a zodpovednosti, je dôležitejšia než kedykoľvek predtým z hľadiska plnenia rozpočtu EÚ dodržiavaním zásad riadneho finančného hospodárenia. Potrebujeme skutočnú oddanosť transparentnosti a účinné vnútorné kontroly, aby sme z našich politík a priorít vyťažili čo najviac. Okrem toho, plne podporujem názor, že ak opatrenie nemožno z hľadiska nákladov a rizika uspokojivo uskutočniť, treba ho prehodnotiť. V súčasnej hospodárskej situácii nemôžeme pripustiť žiadne plytvanie finančnými prostriedkami alebo zneužívanie Európskych fondov. Zároveň musí mať táto inštitúcia menej komplikované právne požiadavky. Je potrebné zjednodušiť administratívne a finančné zaťaženie žiadateľov a prijímateľov v EÚ, keďže zbytočná byrokracia v mnohých prípadoch brzdila účinnú realizáciu politiky. Výzvou, pred ktorou teraz stojíme, je nájsť správnu rovnováhu.
