<CHAPTER ID="020">
Dohoda o voľnom obchode s Indiou (rozprava) 
<SPEAKER ID="127" NAME="Predsedajúci">
Ďalším bodom programu je otázka na ústne zodpovedanie o stave rokovaní o dohode o voľnom obchode medzi EÚ a Indiou, ktorú Komisii predložil pán Moreira v mene Výboru pre medzinárodný obchod - B7-0214/2011).
<SPEAKER ID="128" NAME="Vital Moreira" LANGUAGE="PT">
Dúfam, že nevyužijem celých päť minút. Záležitosť je jednoduchá. Ide o iniciatívu Výboru pre medzinárodný obchod, ktorému predsedám, a práve ako predseda kladiem túto otázku, v súvislosti s ktorou politické skupiny dosiahli dohodu prostredníctvom konsenzu. Som rád, že môžem položiť túto otázku, ktorú schválili koordinátori politických skupín v našom výbore a ktorej cieľom je získať odpoveď Európskej komisie na celý rad otázok týkajúcich sa stavu rokovaní o dohode o voľnom obchode medzi EÚ a Indiou, ktoré prebiehajú od roku 2007.
<P>
Význam tejto iniciatívy netreba zdôrazňovať. Jednou z veľkých inovácií Lisabonskej zmluvy bolo v podstate to, že Európsky parlament získal právo nielen udeľovať konečné schválenie dohôd - okrem iného o medzinárodnom obchode - po ich prerokovaní, ale aj právo byť informovaný o každej etape rokovaní, a to už od začiatku.
<P>
To znamená, že Parlament má právomoc a povinnosť monitorovať rokovania - v tomto prípade obchodné rokovania - a politicky zasahovať pomocou parlamentných prostriedkov, ktoré má k dispozícii, ako sú vypočutia, uznesenia a otázky na ústne zodpovedanie, s cieľom byť informovaný o pokroku týchto rokovaní.
<P>
Z tohto dôvodu je Výbor pre medzinárodný obchod presvedčený, že je dôležité počúvať Komisiu, ktorá - a to treba povedať - nám poskytuje veľké množstvo informácií o tejto téme. Myslím si však, že mnoho otázok musí zodpovedať verejne. Otázka na ústne zodpovedanie pozostáva zo siedmich otázok, ktoré sa týkajú konkrétne dosiahnutého pokroku v celom rade citlivých tém, ako sú napríklad verejné obstarávanie; rokovania týkajúce sa problematiky práv duševného vlastníctva v súvislosti s generickými liekmi; uplatňovanie mandátu na rokovania o zámorských investíciách, ktorý Komisia predložila Európskej rade; záležitosti, o ktorých sa rokuje v súvislosti s kultúrou a kultúrnymi službami; otázka, či sa vykonalo osobitné posúdenie vplyvu možnej dohody o voľnom obchode s Indiou na hlavné európske priemyselné odvetvia; otázka, či existuje kvantitatívne posúdenie predvídateľných prínosov a strát pre Európsku úniu, ktoré z tejto dohody o voľnom obchode vyplývajú, a napokon otázka, či nás Komisia uistí, že náležite zohľadní názory Parlamentu na túto otázku.
<P>
Otázky sú formulované písomne a nachádzajú sa v dokumente, ktorý sme predložili. Myslím si, že sú pre nás dostatočne jasné na to, aby sme urobili pokrok v otázke verejného informovania o týchto dôležitých obchodných rokovaniach medzi Európskou úniou a jedným z našich významných obchodných partnerov.
<SPEAKER ID="129" NAME="Karel De Gucht">
člen Komisie. - Chcel by som sa poďakovať pánovi Moreirovi a Výboru pre medzinárodný obchod za príležitosť informovať plénum o týchto dôležitých rokovaniach.
<P>
Samozrejme, uzavrieť dohodu s Indiou v tejto dôležitej chvíli má nielen obrovskú hospodársku hodnotu, ale aj veľký strategický význam. India je práve na začiatku cesty rozvoja, ktorá z nej urobí jedného z kľúčových hospodárskych aktérov tohto storočia. Ambiciózna a vyvážená dohoda s Indiou by posunula náš vzťah na inú úroveň, pretože by poskytla stabilný a predvídateľný rámec, ktorý by riadil naše budúce hospodárske vzťahy.
<P>
Preto veľmi usilovne pracujeme na tom, aby sme tieto rokovania uzavreli, a máme skutočnú príležitosť urobiť to. India prejavuje jasný záujem na tej najvyššej politickej úrovni. Na samite EÚ - India, ktorý sa konal v decembri, bol z oboch strán vyjadrený jasný záväzok uzavrieť rokovania čo najskôr.
<P>
Dosiahli sme pokrok v celom rade otázok. Postupujeme v súvislosti s ponukami ciel a pripravujeme vzájomnú výmenu ponúk týkajúcich sa služieb. V súčasnosti intenzívne rokujeme o verejnom obstarávaní a toto je po prvý raz, čo India rokuje o vecnej kapitole o verejnom obstarávaní vrátane konkrétnych pravidiel a záväzkov týkajúcich sa prístupu na trh.
<P>
Nechcem však skrývať skutočnosť, že je tu aj niekoľko citlivých otázok, ktoré si vyžadujú náročné rokovania. Tak ako pri každom rokovaní, posledná fáza je tá najťažšia. V prvom rade prebiehajú rokovania o clách, v rámci ktorých sme počas niekoľkých posledných mesiacov rýchlo dosiahli celkom slušný pokrok, a som presvedčený, že India výrazne zlepší svoju ponuku. O niekoľkých odvetviach sa však naďalej rokuje veľmi ťažko, najmä pokiaľ ide o automobily a vína a liehoviny.
<P>
Veľmi intenzívne diskutujeme aj o službách a obrysy možného balíka sú čoraz zreteľnejšie, ale niektoré z našich kľúčových záujmov sa týkajú tých indických odvetví, v ktorých stále prebieha alebo sa zvažuje legislatívna reforma. To sa týka najmä poisťovacích, poštových, finančných, maloobchodných a účtovníckych služieb. Preto sú rokovania veľmi náročné. Zároveň je tu trvalo udržateľný rozvoj, ktorý je pre nás, samozrejme, veľmi dôležitý, ale v Indii je táto otázka veľmi citlivá. Sme si plne vedomí toho, aké sú v tomto ohľade názory Európskeho parlamentu, a vezmeme ich do úvahy.
<P>
Musíme však ostať realistickí. Musíme si uvedomiť, čo bude nakoniec možné dosiahnuť s partnerom, ako je India. Musíme nájsť riešenie, ktoré splní naše očakávania, ale zároveň zohľadní osobitnú situáciu v Indii. Takže áno, vypracuje sa kapitola o trvalo udržateľnom rozvoji, ktorá bude neoddeliteľnou súčasťou dohôd, ktorá bude uznávať význam dôležitých medzinárodných noriem a ktorá sa bude zakladať na spolupráci, ale zároveň nám musí byť jasné, že kapitola o trvalo udržateľnom rozvoji, ktorá by umožňovala využívanie obchodných obmedzení v súvislosti so sociálnymi alebo environmentálnymi otázkami, bude pre Indiu neprijateľná. Zároveň by to nebolo v súlade s modelom, ktorý vo všeobecnosti podporujeme v rámci našich obchodných dohôd. V tejto oblasti nám nejde o sankcie, ale o spoluprácu.
<P>
Ďalšou citlivou otázkou v rámci tohto rokovania, ktorá vyvoláva určité obavy, je prístup k liekom a potenciálny vplyv, ktorý by táto dohoda o voľnom obchode mohla mať na prístup k liekom v rozvojových krajinách. Dovoľte mi však uistiť vás o týchto veľmi dôležitých bodoch. Sme si plne vedomí osobitnej úlohy, ktorú India zohráva, pokiaľ ide o prístup k cenovo dostupným liekom v rozvojových krajinách. Táto dohoda o voľnom obchode - či už jej kapitola o právach duševného vlastníctva, kapitola o investíciách, alebo akákoľvek iná kapitola - nepodkope možnosť Indie propagovať, vyrábať ani vyvážať generické lieky, a to ani prostredníctvom povinných licencií. My sami sme v tejto súvislosti dokonca navrhli veľmi jasné formulácie, no zároveň by sme mali mať na pamäti potenciál rozsiahleho rámca práv duševného vlastníctva v Indii, ktorý rozhodne môže podporiť inovácie a výskum, a to aj pokiaľ ide o vývoj nových liekov. Rokovanie s Indiou o kapitole týkajúcej sa práv duševného vlastníctva preto naďalej považujeme za dôležitý cieľ v rámci týchto rokovaní.
<P>
Dovoľte mi veľmi jasne sa vyjadriť, aj pokiaľ ide o ochranu údajov a exkluzivitu údajov pre farmaceutické výrobky. Prostredníctvom tejto dohody budeme žiadať, aby sa systém exkluzivity údajov - ak a keď sa India rozhodne zaviesť ho - uplatňoval nediskriminačným spôsobom, aby z neho mali úžitok aj európski výrobcovia. Samozrejme, naďalej veríme, že prístup k liekom a ochrana údajov o testoch môžu konštruktívne existovať spoločne. Ďalší dialóg všetkých zainteresovaných strán by mal pomôcť rozvinúť spoločné porozumenie v tejto záležitosti.
<P>
Okrem toho, v kapitole o právach duševného vlastníctva predstavujú zemepisné označenia hlavnú oblasť záujmu EÚ. V rámci týchto rokovaní je dôležité dosiahnuť politický záväzok umožňujúci účinnú ochranu hlavných názvov zemepisných označení EÚ. Rokovania sa zatiaľ ukazujú ako náročné. Napriek tomu sa však Komisia naďalej snaží dosiahnuť uspokojivý výsledok.
<P>
Na záver, ako dobre viete, Komisia Rade navrhla aj dodatočné usmernenia pre rokovania, aby sme mohli rokovať aj o ochrane investícií. Tieto návrhy usmernení pre rokovania boli poskytnuté Parlamentu v súlade s náležitými požiadavkami dôvernosti. Rada v súčasnosti skúma tieto usmernenia a tešíme sa, že nám Parlament povie, čo si o nich myslí. Kedy a ako sa môže o tejto kapitole rokovať, bude v konečnom dôsledku závisieť od toho, kedy sa Rade podarí odsúhlasiť tieto dodatočné usmernenia pre rokovania.
<P>
Na záver mi dovoľte zopakovať, že tieto rokovania sú veľmi dôležité. Som presvedčený, že ide o príležitosť, ktorú by sme si nemali nechať ujsť. Samozrejme, dohodu by sme nemali uzavrieť za každú cenu, ale len v prípade, ak bude predložený text vo svojej podstate správny. Ak v dohode nebude obsiahnutá podstata, mali by sme jednoducho povedať nie. Splnenie niektorých našich požiadaviek, ako sú napríklad prístup pre naše automobily alebo vína a liehoviny či otvorenie niektorých odvetví služieb, je pre Indiu ťažké. Teším sa na intenzívnejšiu výmenu názorov na túto tému s Európskym parlamentom, keďže vstupujeme do, dúfam, záverečnej fázy rokovaní.
<P>
Som presvedčený, že rozprava, ktorá teraz nasleduje, je pre tento Parlament dobrou príležitosťou, aby prejavil svoj názor na tieto rokovania. Tieto názory budú čo najskôr zohľadnené, pričom sa vezme do úvahy realita a osobitosti tohto konkrétneho rokovania. V tejto súvislosti sa tešíme na uznesenie, ktoré plánujete prijať o dohode o voľnom obchode s Indiou a ktoré považujem za veľmi dobre načasované.
<SPEAKER ID="130" NAME="Daniel Caspary" LANGUAGE="DE">
V prípade Indie by som chcel uviesť, že jednoznačne súhlasím so slovami pána komisára, že je pre nás výhodné rokovať s touto krajinou o obchodnej dohode. Už len strategické dôvody - niektoré z nich ste spomenuli - hovoria samy za seba. Predovšetkým skutočnosť, že sa nám, bohužiaľ, nedarí dosiahnuť pokrok v rámci Svetovej obchodnej organizácie, takisto a ešte vo väčšej miere hovorí v prospech tejto dohody o voľnom obchode s Indiou.
<P>
Otázkou, ktorá ma však stále znepokojuje, je, či skutočne získame prístup na indický trh pre naše spoločnosti. Vyhovuje táto dohoda o voľnom obchode skutočne len situácii vo svete a rozdeleniu hospodárskych síl medzi Európou a Indiou, aké poznáme dnes, alebo bude vyhovujúca aj o desať či pätnásť rokov?
<P>
V tejto súvislosti vo mne vzbudzuje čoraz väčšie obavy otázka výnimiek. Plne chápem, prečo teraz India v rámci rokovaní žiada určité výnimky v niektorých odvetviach. Krajina, ktorá sa v súčasnosti nachádza na takej úrovni rozvoja ako India, potrebuje výnimky. To my v Európe určite veľmi dobre chápeme.
<P>
Bol by som však vyslovene rád, keby všetky tieto výnimky jedného konkrétneho dňa vypršali. Bol by som rád, keby sa výnimky udelili buď na jasne stanovenú lehotu, alebo s jednoznačnými kritériami, ale aby boli štruktúrované. Komisia by možno mohla pouvažovať o tom, aké návrhy má v pláne predložiť, aby sa nejakým spôsobom priblížila k splneniu požiadaviek Indie. Bol by som preto rád, keby mali všetky výnimky veľmi jasné hranice, či už vo forme lehôt, alebo kritérií. Našim spoločnostiam, a teda aj našim pracovníkom, sme to viac než dlžní.
<P>
Bol by som vám veľmi vďačný, keby ste nám mohli povedať, do akej miery disponujete takýmito výnimkami a možnými hranicami týchto výnimiek vzhľadom na rokovania.
<P>
Druhou dôležitou témou, ktorú ste spomenuli a s ktorou by som chcel súhlasiť, je duševné vlastníctvo. Rozhodne musíme dosiahnuť výsledok, ktorý bude pre našich poľnohospodárov a ostatné zainteresované strany výhodný, a to najmä v oblasti zemepisných označení. Zároveň musíme pomôcť našim výrobcom, pokiaľ ide o lieky. Podľa môjho názoru sa však všetci zhodneme na tom, že to nesmie byť na úkor tých, ktorí závisia od prístupu k lacným liekom.
<SPEAKER ID="131" NAME="Harlem Désir" LANGUAGE="FR">
Rokovania o dohode o voľnom obchode medzi EÚ a Indiou sú ambiciózne a týkajú sa mnohých hospodárskych odvetví, ale zároveň vzbudzujú obavy v Európe aj Indii, ako som mal možnosť vidieť počas stretnutia, ktoré sa konalo minulý mesiac medzi obchodným výborom dvoch komôr indického parlamentu a delegáciou Európskeho parlamentu pre vzťahy s Indiou.
<P>
India práve zažíva rozmach a, ako ste nám pripomenuli, je to strategický partner. Všetci chápu, aké dôležité je, aby sme medzi sebou rozvíjali obchodné vzťahy. Nezačíname však od piky, keďže Únia už je hlavným obchodným partnerom Indie, hlavným investorom v Indii a hlavnou destináciou indických investorov. India je zároveň krajinou, ktorá má najväčší úžitok zo systému všeobecných preferencií.
<P>
Budeme si preto musieť dať pozor na akýkoľvek nový vplyv, ktorý by nová a rozsiahlejšia obchodná dohoda mohla mať na krehké odvetvia indického hospodárstva. Mám tým na mysli napríklad poľnohospodárstvo - naši indickí kolegovia nám o tom hovorili - a dôsledky pre odvetvia, ktoré sú osobitne vystavené hospodárskej súťaži z rozvíjajúcich sa krajín v Európe, a mám na mysli automobilový priemysel. Takáto dohoda by mala slúžiť rozvoju našich spoločností a zamestnanosti a nie podporovať nekontrolovanú liberalizáciu, ktorá by mala katastrofálne následky.
<P>
Naša skupina chce preto zdôrazniť niekoľko bodov v rámci týchto rokovaní, ktoré by mali byť zavŕšené dohodou - ktorá pomôže dosiahnuť ciele trvalo udržateľného rozvoja a odstránenie chudoby - a ktoré by zároveň mali byť sprevádzané jasnými a preukázateľnými záväzkami, ktoré by mali byť, samozrejme, založené na spolupráci a prepojené s vážnymi sociálnymi a environmentálnymi záväzkami.
<P>
Osobitne by som chcel zdôrazniť niekoľko bodov. Po prvé, pokiaľ ide o poľnohospodárstvo - ktoré som už predtým spomínal -, vyzývame Komisiu, aby zaistila, že žiadne z ustanovení dohody, či už o liberalizácii poľnohospodárskeho trhu, alebo o právach duševného vlastníctva, neohrozí drobné poľnohospodárstvo v Indii. Mám na mysli napríklad ustanovenia o osive.
<P>
Po druhé, pokiaľ ide o generické lieky, India je v rámci rozvojových krajín najväčším výrobcom generických liekov. Vyzývame Komisiu, aby prestala požadovať exkluzivitu údajov, pretože všetky mimovládne organizácie vyhlasujú, že by poškodila distribúciu týchto liekov.
<P>
Po tretie, v oblasti služieb žiadame predovšetkým to, aby boli verejné služby vyňaté z odvetví, ktoré majú byť liberalizované, a po druhé, pokiaľ ide o režim 4, aby bola zaručená zásada rovnakého zaobchádzania - inými slovami, aby sa zamietli všetky formy sociálneho dampingu.
<P>
Na záver - ďakujem vám, pán predsedajúci -, sme presvedčení, že kapitola o trvalo udržateľnom rozvoji musí obsahovať záväzky v súvislosti s dodržiavaním sociálnych a environmentálnych noriem, a to najmä sociálnych noriem Medzinárodnej organizácie práce.
<SPEAKER ID="132" NAME="Niccolò Rinaldi" LANGUAGE="IT">
Tieto rokovania tak trochu pripomínajú štvorrukého boha Šivu, keďže uzavrieť takúto zložitú dohodu si vyžaduje toľko úsilia.
<P>
Teraz vysvetlím stanovisko Skupiny Aliancie liberálov a demokratov za Európu. Po prvé, prístup k liekom. Hoci vítam vyhlásenie pána komisára, potvrdzujem, že som proti akémukoľvek pokusu zaviesť ochranné opatrenia v odvetví, v ktorom už Európa v minulosti v podstate zabránila prístupu k lacným liekom. Nie je nič horšie, ako využívať otázku falšovania na čisto protekcionistické účely. Dohoda by namiesto toho mala byť príležitosťou pre indický a európsky farmaceutický priemysel, aby vzájomne spolupracovali.
<P>
Po druhé, priemyselné odvetvia. Žiadame Indiu, aby umožnila zahrnúť do dohody aj citlivé odvetvia, ako sú napríklad automobilový priemysel a odvetvie alkoholu, v rámci ktorých je náš vývoz v súčasnosti vysoko zdaňovaný.
<P>
Po tretie, poľnohospodárstvo. Pokiaľ ide o nás, vyhlasujeme, že sme ochotní diskutovať o poľnohospodárskych výrobkoch a otvoriť náš trh, ale s niekoľkými podmienkami: musíme povedať jasné "nie" geneticky modifikovaným organizmom a urobiť všetko pre to, aby sme ochránili zemepisné označenia. Pokiaľ ide o tento posledný aspekt, chcel by som vám pripomenúť, že zemepisné označenia nie sú len otázkou obchodnej politiky. Sú zároveň súčasťou európskej identity. Dúfame preto, že sa vyvinie obrovské úsilie s cieľom zjednodušiť registračné postupy v byrokratickom systéme Indie, ktorý je veľmi komplikovaný, možno dokonca komplikovanejší ako ten európsky, čo hovorí za všetko.
<P>
Pokiaľ ide o verejné obstarávanie, blahoželám Komisii, ak je pravda, že India sa zdá pripravená po prvýkrát zahrnúť verejné obstarávanie do medzinárodnej dohody. Napríklad indické železnice - 17 000 vlakov preváža každý deň 18 miliónov cestujúcich, pričom v nasledujúcich 10 rokoch sa plánuje vybudovať ďalších 25 000 kilometrov trate - sú jedným z mnohých trhov, ktoré by sa prostredníctvom tejto dohody o voľnom obchode mohli potenciálne otvoriť.
<P>
Ak sa budú rokovania vyvíjať dobre, budú mať z toho úžitok obe strany: podporí sa trvalo udržateľný rozvoj, postupne sa odstráni detská práca a bude sa presadzovať pokrokovejšia forma sociálnej ochrany. Myslím si, že je zbytočné a škodlivé odporovať tomu, a preto vyzývam všetky skupiny v Parlamente, aby a priori odmietli kompromisný text.
<SPEAKER ID="133" NAME="Robert Sturdy">
v mene skupiny ECR. - Ako povedal pán komisár, súhlasí s týmto uznesením, v ktorom sa opätovne pripomína všetko, čo by dohoda o voľnom obchode medzi EÚ a Indiou mohla podporiť - investície, odstránenie ciel, necolných prekážok atď.
<P>
Očakáva sa, že uzavretie ambicióznej dohody o voľnom obchod zvýši do roku 2015 dvojstranný obchod o 160 miliárd EUR, pričom objem dvojstranných zahraničných priamych investícií sa v kľúčových odvetviach zvýši o 30 %.
<P>
Som si istý, že pán komisár bude súhlasiť, že práve tento druh čísel pomôže stimulovať hospodárstvo a vytvoriť pracovné miesta, a to nielen v celom Spojenom kráľovstve, ale aj v Indii.
<P>
Vo svojom počiatočnom hodnotení potenciálnej dohody o voľnom obchode medzi EÚ a Indiou Centrum pre analýzu regionálnej integrácie v Sussexe dospelo k záveru, že všetky prínosy budú závisieť od miery, do akej text definuje a rieši kľúčové oblasti. K týmto oblastiam, ktoré už pán komisár konkrétne uviedol, patria napríklad vládne obstarávanie, služby, investície do uľahčenia obchodu atď.
<P>
Uvádza, že ak sa má dohoda obmedzovať prevažne na otázku povrchnej integrácie, najmä na odstránenie ciel, je vysoko pravdepodobné, že dôjde k odkloneniu obchodu, ktoré presiahne nadviazanie obchodu pre obe strany.
<P>
Pán komisár celkom oprávnene spomínal trvalo udržateľný rozvoj. Chcel by som vám povedať, že musíme byť veľmi opatrní. Hranice sú, takpovediac, pevne stanovené a dúfam, že nezájdeme priďaleko, aby sme nepripustili priveľa.
<P>
Súhlasím tiež s pánom Casparym, pokiaľ ide o lehoty. Myslím si, že tu prejavil veľmi správny názor.
<P>
V tejto súvislosti by som chcel spomenúť aj vplyv kola rokovaní Svetovej obchodnej organizácie o rozvoji v Dauhe na dohodu o voľnom obchode medzi EÚ a Indiou. Súčasné signály zo Ženevy nie sú pozitívne a pán komisár nedávno pripustil, že rokovania sú problematické. Povedal, že teraz je možno čas na plán B - niečo, chcel by som dodať, čo Výbor pre medzinárodný obchod už dlho hľadá. Aký vplyv to bude mať na dohodu o voľnom obchode medzi EÚ a Indiou?
<SPEAKER ID="134" NAME="Franziska Keller">
v mene skupiny Verts/ALE. - Ujasnime si to: o tejto dohode o voľnom obchode sa nerokuje na rovnocennom základe. HDP na obyvateľa Indie je okolo 6 % z HDP na obyvateľa EÚ. Hoci je India ambiciózna, je to predsa len rozvojová krajina s vysokým počtom chudobných alebo hladujúcich ľudí. Na to nesmieme zabúdať.
<P>
Sme viazaní zásadou súdržnosti politík v záujme rozvoja, ktorá je zakotvená v Lisabonskej zmluve, a tá nám hovorí, že žiadna z našich politík nesmie škodiť rozvoju. Touto dohodou o voľnom obchode však predsa spôsobujeme škodu - poľnohospodárstvu, maloobchodu, indickým spoločnostiam atď. Príklady už boli spomenuté. Navyše prostredníctvom ustanovení o urovnávaní sporov zmenšujeme Indii, ako aj EÚ a jej členským štátom, politický priestor napríklad pre zavedenie nových právnych predpisov v oblasti životného prostredia.
<P>
Spomínaný mechanizmus viedol k tomu, že nadnárodné spoločnosti žalujú krajiny za ich politiky v oblasti zdravia a životného prostredia - a ovplyvní to aj vaše vlády.
<P>
Pokiaľ ide o generické lieky, podľa mňa nie sú mimo nebezpečenstva. Naliehanie na exkluzivitu údajov v akejkoľvek podobe je problém bez ohľadu na to, akou formou sa uskutočňuje.
<P>
Parlament musí vyslať Komisii jasný signál, že obchodná dohoda by mala byť spravodlivá a nemala by obmedzovať politický priestor.
<P>
Poslanci poslaneckého klubu PPE a skupín ALDE a ECR však, bohužiaľ, obmedzujú svoje právomoci poslancov tohto Parlamentu. Vo Výbore pre medzinárodný obchod Komisiu neustále žiadali, aby nepokračovala v kapitole o investíciách, kým Parlament nepredloží svoje stanovisko k tomu, ako by mala investičná politika vyzerať, ale teraz v tomto uznesení vyzývajú Komisiu, aby pokračovala a nečakala na stanovisko Parlamentu. Ako je to možné?
<P>
Naozaj dúfam, že niektorí naši kolegovia sa ešte raz pozrú na text predtým, ako ho v stredu len odsúhlasia. Dúfam, že Komisii vyšleme jasný signál a ovplyvníme tak rokovania, pričom dáme jasne najavo, že chceme ako Európsky parlament uplatniť svoje právomoci.
<SPEAKER ID="135" NAME="Helmut Scholz" LANGUAGE="DE">
Návrhy uznesení, ktoré boli predložené Európskemu parlamentu, všetkým skupinám jasne dokazujú, že Parlament - ako už bolo zdôraznené - nemá pocit, že je dostatočne informovaný o konkrétnom stave rokovaní. Som preto vďačný za podrobnejšie informácie, ktoré sme dnes dostali. Konkrétne otázky ľavicových poslancov tohto Parlamentu sa zaoberajú priamo obavami ľudí v Európe, ale aj v Indii, a ide o obavy o ich vlastnú sociálnu a hospodársku situáciu a vyhliadky pre pracovníkov a tých, ktorí hľadajú prácu aj v členských štátoch EÚ.
<P>
Ako vieme, problémy často spočívajú v detailoch, a preto by sme chceli vedieť toto, pán komisár: aké sú konkrétne predmety rokovaní, pokiaľ ide o verejné výzvy na predkladanie ponúk v odvetví služieb alebo v súvislosti s migráciou za prácou? Aký text bol predložený, pokiaľ ide o práva duševného vlastníctva? Aká je situácia v súvislosti so životným prostredím a poľnohospodárstvom? Prostredníctvom konkrétnych textov chceme preskúmať, či úloha Indie ako hlavného výrobcu liekov pre chudobných ľudí vo svete nie je ohrozená, alebo či táto dohoda nebude brániť výrobe lacnejších liekov na maláriu alebo liekov na liečenie AIDS, a to bez toho, aby sme ignorovali obrovské sumy, ktoré do výskumu investujú aj naše farmaceutické spoločnosti. Chceme preskúmať, či európske miestne orgány, nemocnice alebo ministerstvá budú v budúcnosti povinné zverejňovať výzvy na predkladanie ponúk, do ktorých sa môžu zapojiť aj indické spoločnosti. Zaujíma nás, či bude dohoda usmerňovať podmienky vstupu do členských štátov Európskej únie pre indické zdravotné sestry alebo opatrovateľky starších ľudí vrátane dĺžky pobytu a uznávania kvalifikácií. Chceme vedieť, či text dohody ohrozí drobných poľnohospodárov a rybárov v Indii a či európskym zamestnancom oceliarní hrozí prepúšťanie, keďže vďaka dohode bude môcť India v budúcnosti voľne investovať svoj kapitál do kúpy spoločností v EÚ.
<SPEAKER ID="136" NAME="Csanád Szegedi" AFFILIATION="NI">
(HU) Politickí analytici a politici - napríklad Henry Kissinger -, ktorí pred desiatkami rokov predpovedali, že popri Spojených štátoch, Európskej únii, Rusku a Číne bude hrať vedúcu úlohu v novom usporiadaní sveta aj India, mali pravdu. Indickému obyvateľstvu, samozrejme, blahoželáme, ale nemali by sme zabúdať na tie porušenia predpisov vrátane detskej práce, ktoré viedli k tomuto rozvoju. Európska únia musí vyslať Indii jasný signál, že porušovanie ľudských práv a detská práca nemôžu v budúcnosti pokračovať. Nezhoduje sa to s názormi, ktoré Európska únia zastáva.
<P>
Nevieme si predstaviť, že dohoda o voľnom obchode by zaistila dostatočnú nezávislosť európskeho hospodárstva a európskej výroby. Preto navrhujeme, aby dohoda o voľnom obchode obsahovala záruky na zabezpečenie nezávislosti európskych rodinných podnikateľov, drobných roľníkov a výrobcov, prostredníctvom ktorých by Európa mohla prekonať hospodársku krízu, v ktorej sa v súčasnosti nachádzame.
<SPEAKER ID="137" NAME="Paweł Zalewski" AFFILIATION="PPE">
(PL) Je správne, že v situácii, keď je problém s rozšírením liberalizácie obchodu v rámci Svetovej obchodnej organizácie, Európska únia uzatvára dohodu o voľnom obchode s dôležitými globálnymi partnermi, ako je napríklad India. S Indiou máme veľa spoločného - je to najväčšia demokracia na svete, je to krajina, ktorá má medzinárodný stabilizujúci vplyv, a je to náš spojenec v boji proti medzinárodnému terorizmu. Obchodné vzťahy dnes zohrávajú významnú úlohu. Ich správne dohodnutie by viedlo k hospodárskemu rastu v Indii a rozvoju krajiny a zlepšilo by medzinárodnú stabilitu. Je to v našom záujme.
<P>
Je správne, že zároveň očakávame od Komisie, že sa bude venovať veľmi významnej téme zahraničných investícií a že do dohody zahrnie aj podporu a ochranu zahraničných investícií. Dokument Európskeho parlamentu o tejto téme už existuje a zaoberá sa tým, čo Parlament očakáva od budúcich rokovaní o vzájomnej ochrane zahraničných investícií. Zajtra budeme hlasovať o dôležitom nariadení, ktoré Komisii umožní podniknúť ďalšie kroky. Je veľmi dôležité, aby sa tento sektor rozšíril a priniesol výhody pre európskych a indických investorov.
<SPEAKER ID="138" NAME="George Sabin Cutaş" AFFILIATION="S&amp;D">
(RO) Dohoda o voľnom obchode s Indiou sa stane najvýznamnejšou dohodou tohto druhu, ak sa rokovania uzavrú uspokojivo pre obe strany. Európska únia je najväčším obchodným partnerom Indie a všeobecný systém preferencií je jedným z nástrojov, ktoré Európska únia používa na podporu hospodárskeho rozvoja tejto krajiny.
<P>
Hoci je India rýchlo sa rozvíjajúcim hospodárstvom, sociálne rozdiely pretrvávajú. Viac ako 800 miliónov ľudí žije zo sumy nižšej ako 2 doláre na deň. Snaha Indie vybudovať silné hospodárstvo sa musí opierať o politickú vôľu zlepšiť situáciu z hľadiska ľudských, sociálnych a environmentálnych práv. Preto sa musí Európska komisia počas rokovaní snažiť o zavedenie niektorých právne záväzných doložiek týkajúcich sa týchto oblastí. India môže byť pre zvyšok rozvojových krajín nielen hospodárskym príkladom, ale aj príkladom demokracie.
<SPEAKER ID="139" NAME="Bill Newton Dunn" AFFILIATION="ALDE">
Bol som členom delegácie EP, ktorá minulý mesiac navštívila Indiu. Boli sme malá skupinka a bolo nesmierne zaujímavé a veľmi hodnotné, že sme tam šli.
<P>
Chcem hovoriť najmä o odseku 29 návrhu, o ktorom budeme hlasovať v stredu. Uvádza sa v ňom, že Parlament "víta všetky snahy indickej vlády o odstránenie detskej práce". Predpokladám, že osoba, ktorá navrhla toto znenie, narážala na tovar, ktorý by mohol byť vyrobený prostredníctvom detskej práce a privezený do Európy, ale v návrhu sa to neuvádza. Zvýrazňuje len jeden z nešťastných aspektov indického života, ktorý stále existuje. Minulý rok sa naša delegácia prišla pozrieť na projekt v južnej Indii financovaný z peňazí EÚ, ktorý je zameraný na odstránenie detskej práce. Z toho, čo sme videli, bol problém v tom, že deti v skutočnosti pracovali na poliach - nič nevyrábali -, aby splatili dlhy svojich rodičov. Boli odsúdené robiť to do konca života a vynechávať školu.
<P>
Veta použitá v tomto návrhu uznesenia je pre Indov potenciálne urážlivá. Samozrejme, že chcú odstrániť detskú prácu. Odsek 29 by sme mali buď vynechať, alebo zmeniť jeho znenie tak, že nás znepokojujú výrobky, ktoré by mohli byť vyrobené prostredníctvom detskej práce. Podľa mňa je v tom istý závan nadradenosti, keď Európa hovorí: "my sme detskú prácu zrušili, ale vy Indovia ju stále využívate". S veľmi dôležitým obchodným partnerom by sme nemali mať takýto vzťah.
<SPEAKER ID="140" NAME="Peter van Dalen" AFFILIATION="ECR">
(NL) Myslím si, že pokiaľ ide o dohodu o voľnom obchode s Indiou, existujú tu dva názorové prúdy.
<P>
Po prvé je to názor, ktorý znie: máme tu teraz dohodu, ktorá je najrozsiahlejšia na svete. Preto si za ňou musíme stáť a je dôležitá sama osebe. Neskôr, keď budeme s Indiou obchodovať, sa vynorí mnoho všeobecne známych neobchodných záujmov, ako sú práva menšín, detská práca a diskriminácia na základe kást. Tomuto hovorím "prístup obchodníka". Uznesenie, ktoré máme pred sebou, je presiaknuté týmto spôsobom myslenia.
<P>
Druhý prístup zase vyžaduje, aby sme si najskôr vyjasnili neobchodné záujmy, a až potom dosiahli dohodu. Tomu hovorím "prístup kazateľa". Vieme, že v prípade druhého scenára s nami India určite nebude chcieť vstúpiť do zmluvného vzťahu.
<P>
Chcel by som tomuto Parlamentu pripomenúť, že v marci 2009 sme prijali uznesenie, ktoré bralo do úvahy obchodné aj neobchodné záujmy. Uznesenie, ktoré máme pred sebou, je podľa mňa krokom späť. Môže obsahovať doložku o trvalo udržateľnom rozvoji, ale je bezzubé. Daliti sa v ňom takmer vôbec nespomínajú. Príroda a životné prostredie ostali v súčasnom texte na chvoste. Preto nemôžem podporiť text tohto uznesenia. Naši vyjednávači sa musia držať uznesenia z roku 2009. Obchodník a kazateľ musia naďalej spolupracovať a teraz citujem pána komisára: "iba vtedy dosiahnete vyváženú dohodu".
<SPEAKER ID="141" NAME="Georgios Papastamkos" AFFILIATION="PPE">
(EL) Dosiahnutie ambicióznej a obojstranne výhodnej dohody medzi EÚ a Indiou je celkom oprávnene kľúčovým cieľom súčasnej politiky zahraničného obchodu EÚ. Ak sa majú rokovania rýchlo uzavrieť, treba zintenzívniť konzultácie o kľúčových oblastiach, ako sú služby, necolné prekážky, verejné obstarávanie a zemepisné označenia.
<P>
Pokiaľ ide o obchod s tovarom, chcel by som zdôrazniť vysoké priemerné clá, ktoré India zaviedla na poľnohospodársky aj priemyselný tovar. Pokiaľ ide o prístup k odvetviu služieb, zdá sa, že na strane Indie, bohužiaľ, v súčasnosti nie je žiadny jasný záväzok. Únia by mala jednoznačne trvať na svojej požiadavke týkajúcej sa zvýšenej ochrany všetkých zemepisných označení na takom dôležitom trhu, ako je indický trh. Navyše India je zároveň spojencom Únie v rámci mnohostranných rokovaní o zemepisných označeniach v kole rokovaní v Dauhe. Treba poznamenať, že India má jasný legislatívny rámec, najmä pokiaľ ide o postup registrácie zemepisných označení a ich koexistenciu s ochrannými známkami.
<P>
Na záver by som chcel povedať, že Únia musí preukázať flexibilitu voči indickej žiadosti o ochranu nepoľnohospodárskych indických zemepisných označení, aby zas India poskytla ochranu európskym zemepisným označeniam.
<SPEAKER ID="143" NAME="Bernd Lange" AFFILIATION="S&amp;D">
(DE) Naozaj si myslím, že je dôležité, že po nadobudnutí platnosti Lisabonskej zmluvy rozhodujeme o štruktúre rokovaní spoločne, pretože táto zmluva poskytuje Parlamentu novú úlohu v obchodných vzťahoch. Ak ešte raz zvážime skutočnosť, že India je nepochybne trhom budúcnosti, musíme túto podporu vložiť do jasného stanoviska Parlamentu. Podľa nášho názoru má priemyselný rozvoj v Európskej únii - ktorý je spojený s pracovnými miestami - kľúčový význam. Preto musíme jasne povedať, že záujmy týkajúce sa pracovných miest v oblasti priemyslu v Európe sa musia stať v rámci obchodných dohôd prioritou.
<P>
Z toho dôvodu, hoci dohoda musí byť asymetrická, musia byť clá v konečnom dôsledku nulové. Je pre nás neprijateľné, aby sme mali clá vo výške 100 % v strojárskom a automobilovom priemysle a nakoniec sa dohodli možno na 50 %. Pokiaľ nebudeme mať nulové clá, bude to podporovať investície mimo Európy.
<P>
Preto si, pán komisár, musíme jasne stanoviť prioritné oblasti a tie spočívajú v priemysle. Zároveň musíme mať stanovené rovnaké podmienky, pokiaľ ide o sociálne normy, a dôležité je tiež to, aby sme Indii uložili jasné povinnosti v súvislosti s právami pracovníkov.
<SPEAKER ID="144" NAME="Cristian Silviu Buşoi" AFFILIATION="ALDE">
(RO) India ako krajina zažíva rozmach spolu so závideniahodným hospodárskym rastom a je jedným z našich najväčších obchodných partnerov. Dohoda o voľnom obchode s Indiou je mimoriadne dôležitá pre budúcnosť našich obchodných vzťahov. Preto aj ja podporujem čo najskoršie uzavretie tejto dohody.
<P>
Jeden z dôležitých aspektov sa týka deregulácie služieb, a to najmä pokiaľ ide o režimy 3 a 4. Služby sú mimoriadne dôležité pre hospodársky rast Indie aj Európskej únie, čo sa musí odrážať aj v tejto dohode o voľnom obchode. Pokiaľ ide o režim 4, treba vyriešiť problémy súvisiace s uznávaním odborných kvalifikácií, čo je však veľmi zložitá otázka, keďže máme problémy so vzájomným uznávaním odborných kvalifikácií dokonca aj medzi členskými štátmi Európskej únie. Chcel by som pána komisára požiadať, aby nám povedal, v akom štádiu sú rokovania v súvislosti s touto témou.
<P>
Druhý aspekt sa týka reciprocity prístupu na trhy verejného obstarávania. Ak európskym spoločnostiam zabezpečíme prístup na indické trhy verejného obstarávania, môže to prispieť k rozvoju našich spoločností. Ďalším potrebným opatrením je, aby India vytvorila a zaviedla niekoľko transparentných a jasných nariadení o verejnom obstarávaní, ktoré umožnia aj európskym spoločnostiam získať prístup na tieto trhy.
<SPEAKER ID="145" NAME="Sajjad Karim" AFFILIATION="ECR">
Ako pôvodný parlamentný spravodajca pre túto záležitosť v roku 2007, keď sme otvorili rokovania, som vždy hovoril, že by sme sa mali pokúsiť dosiahnuť ambicióznu dohodu o voľnom obchode, ktorá by bola skutočne komplexná a ďalekosiahla v tom, čo môžeme dosiahnuť, a som veľmi rád, že sa riadime programom, ktorý sa snaží o tento cieľ.
<P>
Keď sa pozriem na to, čo teraz hovorí Federácia indických obchodných komôr, je mi úplne jasné, že dvojstranný obchod pravdepodobne zvýšime zo 69 miliárd EUR v roku 2009 na 160 miliárd EUR v roku 2015.
<P>
Som povzbudený tým, že aj India robí skutočný pokrok v snahe riešiť rôzne problémy vrátane najmä necolných prekážok. Je veľmi povzbudivé vidieť, ako teraz súčasná indická vláda bojuje proti korupcii, a to dokonca do takej miery, že zadržala šéfa organizačného výboru Hier Spoločenstva národov a rieši spomínané necolné prekážky.
<P>
Zároveň, pán komisár, vítam vaše spoločné vyhlásenie s indickým ministrom obchodu Anandom Sharmom z 13. decembra 2010, v ktorom sa jednoznačne uvádza, že žiadna časť tejto dohody nebude brániť tým najchudobnejším v prístupe k liekom zachraňujúcim život. Dúfam, že to dodá dôveru našim kolegom v tomto Parlamente, pokiaľ ide o náš prístup v týchto rokovaniach.
<P>
Ostáva tu ešte jedna vec, ktorá bola vždy považovaná za hraničnú otázku, a tou je verejné obstarávanie. Na všetky otázky, ktoré som položil, pán komisár, stále dostávam odpoveď, že je tu niekoľko podrobných rokovaní a plánov, ale my tieto podrobnosti stále nemáme k dispozícii. Zaujímalo by ma, či nám ich môžete poskytnúť dnes. Smiem byť na záver taký smelý a opýtať sa vás, či môžeme uzavrieť túto dohodu o voľnom obchode do konca leta?
<SPEAKER ID="146" NAME="Lena Kolarska-Bobińska" AFFILIATION="PPE">
(PL) Zdá sa mi, že na rozdiel od kolegov poslancov si myslím, že v tomto rozhodujúcom okamihu bude dohoda veľmi výhodná pre Indiu aj pre Európsku úniu. Usporiadanie sveta sa mení. Niektoré superveľmoci slabnú, zatiaľ čo iné krajiny, ako napríklad India, naberajú na sile. Preto Európska únia potrebuje takéhoto partnera, demokratického partnera, keďže máme zároveň rôzne vzťahy s nedemokratickými partnermi. Dohoda, o ktorej sa v súčasnosti rokuje, sa týka výmeny tovarov, služieb a investícií, ale bude obsahovať aj odkazy na citlivé sociálne a environmentálne otázky.
<P>
Veľmi ma potešila poznámka pána komisára v súvislosti s generickými liekmi, že už nebude existovať nebezpečenstvo negatívneho vplyvu na pacientov. Keďže sme navštívili Indiu, ako aj rozvojové krajiny, mnohokrát, počuli sme od pacientov chorých na AIDS, aké dôležité je pre nich mať prístup k lacným liekom. V Európe sú veľmi dôležité aj digitálne služby a osobné údaje. Som si istá, že India dokáže splniť európske podmienky týkajúce sa osobných údajov, hoci EÚ ich práve pozmeňuje a dopĺňa a pravdepodobne ich bude meniť, ako sa bude technológia vyvíjať. Po nedávnych udalostiach v spoločnosti Sony potrebujú mať Európania istotu, že ich údaje sú v bezpečí, ak sa spracúvajú v zahraničí. Som si istá, že táto dohoda povedie k zvýšeniu rôznych noriem týkajúcich sa pracovného prostredia, ale musíme byť opatrní. Zdá sa mi, najmä vzhľadom na našu rozpravu, že všetci máme od Indie rôzne očakávania a chceme tieto očakávania zahrnúť do dohody o voľnom obchode. Toto je však dohoda o voľnom obchode a nemôže zahŕňať všetky naše očakávania ani všetko, čo by sme chceli, aby India dosiahla.
<P>
(Predsedajúca prerušila rečníčku.)
<SPEAKER ID="147" NAME="Jörg Leichtfried" AFFILIATION="S&amp;D">
(DE) Táto dohoda zahŕňa toľko otázok, že sa musíte trochu sústrediť, aby ste vybrali tie najdôležitejšie. Podľa mňa sú tu dve veci, ktoré sú nesmierne dôležité, a obe možno zhrnúť pod hlavičkou "spravodlivosť". Prvou je spravodlivosť pre našich výrobcov a pre náš priemysel. To už bolo spomínané niekoľkokrát. Nesmieme dovoliť, aby niektoré obmedzenia, ktoré môžu byť rozumné na začiatku, ostali v platnosti natrvalo. Hneď na začiatku tejto dohody musíme stanoviť, ako dlho by malo niečo platiť a za akých okolností budú nariadenia následne zrušené. Napokon, India sa bude zrejme naďalej rozvíjať a my to musíme zohľadniť. V tomto smere súhlasím s názormi, ktoré vyjadrili kolegovia poslanci.
<P>
Je to tiež otázkou spravodlivosti pre ľudí v Európskej únii, ako aj v Indii. Aj to je mimoriadne dôležité. Dohoda, ako je táto, musí obsahovať aj prvky, ktoré nevyhnutne nesúvisia iba s obchodom - aj tie tu už boli spomínané: trvalá udržateľnosť, ľudské práva, sociálne, environmentálne a pracovné normy -, aj tieto veci sú neuveriteľne dôležité. Tieto aspekty musia byť predovšetkým stanovené takým spôsobom, aby existovali dôsledky v prípade, že sa nebudú dodržiavať. Vôbec nechcem voči našim indickým priateľom vyznievať mentorsky. Pokiaľ ide o ľudské práva, dokážem si predstaviť, že India má napríklad lepší zákon týkajúci sa slobody tlače než niektoré členské štáty Európskej únie. Inými slovami, musíme sa na to pozrieť aj z druhej strany. Tieto požiadavky však musia byť záväzné pre obe strany, musia sa dodržiavať, a ak sa nedodržia, musí to mať dôsledky pre obe strany na základe sociálneho dampingu.
<SPEAKER ID="148" NAME="Tokia Saïfi" AFFILIATION="PPE">
(FR) Podporujeme rokovania o tejto dohode o voľnom obchode s Indiou, ktorá musí byť ambiciózna, ale ktorá napriek tomu stále vyvoláva niekoľko otázok.
<P>
Po prvé, otázku, či do nej zahrnúť kapitolu o trvalo udržateľnom rozvoji. Táto dohoda o voľnom obchode je dohodou novej generácie, takže je len prirodzené, že by mala obsahovať takúto kapitolu. Nehovoríme teda o zásade quid pro quo - niečo za niečo -, ale o rokovacej kapitole ako takej. Okrem toho, ak má dohoda o voľnom obchode odrážať úroveň rozvoja každej strany, nemôže prehliadať také základné normy, ako je napríklad zákaz detskej práce. Hoci je oficiálne zakázaná od roku 1986, odhaduje sa, že v Indii stále pracuje na poliach a v továrňach 60 miliónov detí. Komisia počas týchto rokovaní nemôže ignorovať minimálne sociálne normy.
<P>
Vrátim sa k čisto obchodnej rokovacej kapitole. Otázka vzájomného prístupu k vládnym zákazkám nebola doteraz celkom vyriešená. Som rada, že tieto rokovania zahŕňajú prístup k indickým federálnym vládnym zákazkám, ale čo provinčné zákazky?
<P>
Na záver by som chcela uviesť, že mám isté obavy týkajúce sa ochrany práv duševného vlastníctva a najmä zemepisných označení - to už bolo spomenuté niekoľkokrát. Indické právne predpisy ich chránia len na vnútroštátnej úrovni, ale nie na medzinárodnej. Pochopila som to tak, že Komisia urobila zoznam 200 označení, ktoré má v úmysle ochrániť prostredníctvom dohody, ktorá by nadobudla platnosť pred dohodou o voľnom obchode. Je to stále v pláne?
<SPEAKER ID="149" NAME="Predsedajúca">
Teraz prejdeme na časť rozpravy s postupom "catch the eye". Nebudem môcť dať slovo každému, kto oň požiadal, a chcela by som poprosiť tých, ktorí budú vystupovať, aby v rámci svojich prejavov neprekračovali jednu minútu.
<SPEAKER ID="150" NAME="Miroslav Mikolášik" AFFILIATION="PPE">
(SK) Vážené kolegyne a kolegovia, Dohoda o voľnom obchode s Indiou je určite senzačnou príležitosťou, ktorá má obrovský potenciál na rozvoj obchodu s touto najväčšou demokraciou sveta.
<P>
Vyjadrujem ale určité sklamanie, že v rokovaní o Dohode o voľnom obchode sa doposiaľ nezaznamenali významné pokroky smerom k uzatvoreniu vyváženej dohody. Predovšetkým oblasť týkajúca sa práv duševného vlastníctva si vyžaduje jasnú a spravodlivú úpravu, pretože je z ľudsko-právneho pohľadu neprípustné, aby boli ohrozované základné práva najchudobnejších obyvateľov rozvojových krajín, medzi ktoré patrí právo na prístup ku generickým liekom a k zdravotnej starostlivosti. Komisia a indické orgány zatiaľ by mali a musia zintenzívniť spoluprácu na spoločnom vymedzení falšovaných liekov. To je tiež dôležitá oblasť, ktorá je škodlivá pre zdravie pacientov, a to takým spôsobom, aby verejné zdravie bolo primerane chránené.
<SPEAKER ID="151" NAME="Silvia-Adriana Ţicău" AFFILIATION="S&amp;D">
(RO) Ako členka delegácie Európskeho parlamentu pre vzťahy s Indiou podporujem uzavretie dohody o voľnom obchode medzi Európskou úniou a Indiou. India je dôležitou rozvojovou krajinou a významným obchodným partnerom Európskej únie. Je však pre nás dôležité, aby sme vedeli, aké budú podrobnosti obsahu tejto dohody. Chcela by som pripomenúť, že Európsky parlament bude túto dohodu ratifikovať. Preto žiadame informácie o súčasnom štádiu rokovaní. Chcela by som sa Komisie opýtať, akým spôsobom bude táto dohoda odrážať budúcu priemyselnú politiku Európskej únie a priemyselnú politiku Indie. Osobitný dôraz by sa mal klásť na dodržiavanie a ochranu práv duševného vlastníctva a patentov. V neposlednom rade by ma zaujímalo, či táto dohoda pomôže zblíženiu stanovísk Európskej únie a Indie k boju proti zmene klímy a k zníženiu znečisťujúcich emisií.
<SPEAKER ID="152" NAME="Czesław Adam Siekierski" AFFILIATION="PPE">
(PL) Dosiahnutie dohody o voľnom obchode s Indiou je v súčasnosti pre Európu veľmi dôležité. V čase, keď Únia čelí súčasným hospodárskym problémom, jej táto dohoda zaistí lepší prístup k jednému z najrýchlejšie rastúcich hospodárstiev na svete.
<P>
Stále však existuje veľa problémov, ktoré treba vyriešiť. Podľa mňa by sme mali rozpracovať otázky týkajúce sa poľnohospodárskych záležitostí a pohybu obyvateľstva. Okrem toho sa nedarí dosiahnuť primeraný pokrok v rámci vládneho obstarávania a služieb, zásad ochrany duševného vlastníctva vrátane zemepisných označení, podmienok pre trvalo udržateľný rozvoj a najmä v rámci dodržiavania výrobných noriem pri tvorbe rovnakých podmienok pre hospodársku súťaž. Myslím si, že je nevyhnutné vykonať posúdenie konkrétneho charakteru jednotlivých odvetví s cieľom odhaliť možný negatívny vplyv dohody o voľnom obchode na zraniteľné odvetvia hospodárstva Európskej únie.
<SPEAKER ID="153" NAME="Syed Kamall" AFFILIATION="ECR">
Myslím si, že všetci vítame rast, ktorý India zažíva približne za posledných desať rokov, najmä odkedy sa zbavila niektorých neúspešných marxistických a socialistických politík z nedávnej minulosti. To jej umožnilo zbaviť sa pút a obdivuhodným spôsobom rásť.
<P>
Tiež by som chcel našim kolegom z celého politického spektra pripomenúť, že toto je obchodná dohoda, a preto by sme sa mali zameriavať na obchodné aspekty. To neznamená, že ostatné aspekty nie sú dôležité, ale ak sa zameriame na obchod, aby sme v Indii dosiahli a vytvorili bohatstvo a pomohli podnikateľom v Indii vytvárať bohatstvo a pracovné miesta v ich dedinách a mestách, budú z toho mať úžitok všetci. Znepokojuje ma, že od prvého dňa kladieme priveľký dôraz na naše normy, a to takmer imperialistickým spôsobom, ako pred chvíľou uviedol náš kolega Bill Newton Dunn.
<P>
Myslím si, že je dôležité, aby sme sa zamerali na zdokonaľovanie obchodných dohôd s cieľom vytvoriť bohatstvo v týchto krajinách vrátane Indie a pomohli im vymaniť sa z chudoby. To je najlepší spôsob, ako im môžeme pomôcť.
<SPEAKER ID="154" NAME="João Ferreira" AFFILIATION="GUE/NGL">
(PT) Intenzívne oslabovanie výrobnej kapacity slabších hospodárstiev Európskej únie, akým je napríklad Portugalsko - ktoré je výsledkom integrácie založenej na súperení medzi silnými a tými, ktorých to oslabuje, medzi bohatými a tými, ktorých to zbedačuje, a ktoré sa uskutočňuje v súlade so záujmami veľkých spoločností európskych mocností -, sa ešte zhoršuje liberalizáciou a dereguláciou svetového obchodu, ktoré vedú tieto mocnosti vo svojom záujme.
<P>
Tvárou v tvár očividnej katastrofe, ktorú spôsobila táto cesta, Európska únia - namiesto toho, aby ustúpila - stále vysiela signály, že chce slepo pokračovať ďalej. Práve v tomto kontexte by sme mali preskúmať túto dohodu, ktorá je doteraz najrozsiahlejšou, aká sa kedy dohodla.
<P>
Naliehavo potrebujeme zásadnú zmenu súčasnej obchodnej politiky, ktorá by medzinárodný obchod nasmerovala ku komplementarite a nie k hospodárskej súťaži, k nadviazaniu spravodlivých a objektívnych hospodárskych vzťahov, ktoré sú obojstranne výhodné a ktoré slúžia rozvoju krajín a ich obyvateľstva a nie iba niekoľkým spoločnostiam a finančným inštitúciám. Viacrozmerná kríza, ktorej čelíme, si vyžaduje nový zásadný prístup k hospodárskym, sociálnym, energetickým a environmentálnym otázkam, ktorých riešenie považuje voľný obchod ako jeden z pilierov neoliberalizmu jasne za nerentabilné.
<SPEAKER ID="155" NAME="Karel De Gucht">
člen Komisie. - Chcel by som sa kolegom poďakovať za veľmi bohatú rozpravu týkajúcu sa rokovaní o dohode o voľnom obchode s Indiou. Je, samozrejme, ťažké zodpovedať podrobne všetky otázky, ale dovoľte mi zamerať sa na niekoľko otázok, ktoré boli položené opakovane.
<P>
Pokiaľ ide o verejné obstarávanie, je zrejmé, že kapitola o verejnom obstarávaní sa bude zameriavať na federálnu, nie na provinčnú úroveň. Mimochodom, toto je vôbec po prvýkrát, čo sú ochotní rokovať o verejnom obstarávaní ako takom, ale zároveň chcem uviesť, že tu existujú určité obmedzenia. Veľmi dôležité je, že naše rokovania v maximálnej možnej miere zahŕňajú aj podniky vo verejnom sektore na centrálnej úrovni Indie, kde sa realizuje veľká časť obstarávania. Niccolò Rinaldi uviedol príklad železníc, ktoré sú očividne jedným z hlavných odvetví vzhľadom na ťažkú situáciu Indie, pokiaľ ide o infraštruktúru.
<P>
Ďalšia otázka, ktorá sa opakovane spomínala, je detská práca. Myslím si, že je správne robiť rozdiel medzi detskou prácou vo výrobe a detskou prácou v poľnohospodárstve. Je zrejmé, že v poľnohospodárstve stále pracuje veľa detí. Či túto prácu kombinujú so školským vzdelávaním, alebo nie, nie je vždy celkom jasné, ale myslím si, že väčšina to robí. Môže byť, že počet detí pracujúcich na výrobe tovarov, ktoré budú dovezené do Európy, je skôr obmedzený, takže si myslím - ako správne zdôraznil pán Newton Dunn -, že by sme mali jasne rozlišovať tieto dva druhy práce.
<P>
Dovoľte mi povedať, že detská práca je veľmi zložitá záležitosť a vždy bola veľmi zložitá aj v našich krajinách. Veľmi dobre si spomínam, že keď som bol mladý, čo, samozrejme, bolo pred nejakým časom, ale zase nie tak dávno, veľa detí stále pracovalo najmä v poľnohospodárstve. Teda ani v Európe to nepatrí výlučne do temného stredoveku.
<P>
(FR) Pán Désir spomenul otázku týkajúcu sa toho, aby bola do našich rokovaní zaradená žiadosť Európy o exkluzivitu údajov. Niekoľko ďalších poslancov tento bod otvorilo konkrétne v súvislosti lekármi v rozvojových krajinách.
<P>
Chcel by som to však povedať veľmi jasne - a povedal som to už pri viacerých príležitostiach, počas konferencií a aj priamo mimovládnym organizáciám, ktorých sa to týka: nežiadame exkluzivitu údajov; skrátka ju nežiadame. Hovoríme - a zdá sa mi to v každom prípade rozumné -, že ak sa India niekedy sama rozhodne uplatniť exkluzivitu údajov, potom sa to bude týkať aj nás. To v našom žargóne nazývame "vnútroštátnym postupom" a som presvedčený, že je to správny prístup. Myslím si preto, že by som bol do istej miery kritizovaný, keby som súhlasil s tým, aby sa na indický farmaceutický priemysel uplatňovali ochranné opatrenia, ktoré by sa neuplatňovali na náš priemysel. Ide iba o to, o nič iné. Chcem, aby to bolo úplne jasné.
<P>
Ďalšie otázky boli spomenuté najmä v súvislosti s clami - túto otázku otvoril medzi inými pán Caspary. Samozrejme, časový rámec pre, povedzme, cestu k nulovým clám je iný pre Indiu a iný pre Európu, čo je pochopiteľné, pretože sú na rôznych úrovniach rozvoja. Jedinou otázkou je, či možno nulové clá dosiahnuť v určitých odvetviach. Vždy zdôrazňujeme potrebu dosiahnuť tento cieľ v každom odvetví. Napriek tomu by som vás chcel upozorniť na toto, pán Caspary: z čoho bude mať náš priemysel najväčší osoh? Z dlhodobej cesty k nulovým clám, alebo skôr z drastického zníženia počas niekoľkých prvých rokov? Som presvedčený, že v skutočnosti musíme medzi týmito dvomi možnosťami zaviesť rovnováhu, a potom uvidíme, kam nás to zavedie. Chcem vás však predsa len upozorniť na dva ciele: na dosiahnutie nulovej úrovne do, povedzme, 20 rokov a medzitým na dosiahnutie veľmi mierneho zníženia. Rovnaké riešenie nie je podľa mňa nevyhnutne také príťažlivé pre náš priemysel. Takže uvidíme. Som si istý, že spoločne nájdeme počas tejto diskusie to najlepšie možné riešenie.
<P>
Pokiaľ ide o zemepisné označenia, vysoká úroveň ochrany je v rámci tohto rokovania dôležitým cieľom a vyžiadalo si istý čas a úsilie, kým sme s Indiou dospeli k spoločnému prístupu. Mali by sme vziať do úvahy aj to, že India nikdy nechránila zemepisné označenia prostredníctvom dvojstrannej dohody, takže toto je po prvý raz, čo o tom s partnerom diskutuje. Naďalej sa budeme tejto otázke aktívne venovať a naším cieľom bude dosiahnuť vysokú úroveň ochrany pre naše zemepisné označenia.
<P>
Myslím si, že som pokryl väčšinu ďalších otázok. Som určite ochotný pokračovať v diskusii o tejto dohode s Parlamentom a Výborom pre medzinárodný obchod o to viac, že sa práve blížime do záverečnej fázy tejto diskusie. Neuvediem presný časový rámec pre dosiahnutie konečnej dohody. V každom prípade to už nemôže trvať dlho, pretože v súčasnosti sa zaoberáme najcitlivejšími témami - automobilmi, vínami a liehovinami, verejným obstarávaním a zemepisnými označeniami. Musíme dospieť k výsledku, nachádzame sa teda skutočne - povedal by som - vo finále týchto rokovaní. Sme v poslednom úseku pred cieľom, ale cesta bude aj tak dosť hrboľatá.
<SPEAKER ID="158" NAME="Predsedajúca">
Pán Obermayr, žiadali ste o slovo už predtým. Na začiatku časti rozpravy s postupom "catch the eye" som povedala, že nemôžem dať slovo každému, a obávam sa, že ste boli v tejto kategórii.
<P>
V poriadku, ale nemáme veľa času.
<SPEAKER ID="159" NAME="Franz Obermayr" AFFILIATION="NI">
(DE) Vážená pani predsedajúca, v tejto súvislosti by som chcel zdôrazniť, že veľmi dobre rozumiem tomu, čo hovoríte, a že ako predsedajúca robíte vynikajúcu prácu. Váš predchodca však nebol spravodlivý, keď mnohým poslancom umožnil prekročiť rečnícky čas o pol minúty alebo 20 sekúnd - aj pán komisár hovoril sedem minút a 36 sekúnd namiesto troch minút. Určite nie je spravodlivé dodržiavať čas teraz, keď rečnícky čas aj tak trvá iba jednu minútu. Rozumiem však tomu, čo hovoríte, a ďakujem vám za pochopenie.
<SPEAKER ID="160" NAME="Predsedajúca">
Keď som preberala predsedníctvo, jasne som uviedla, že od rečníkov očakávam dodržiavanie rečníckeho času po zvyšok tohto večera, lebo inak budeme mať problém, pretože budeme rokovať aj po polnoci, a to nechcem.
<P>
Dostala som štyri návrhy uznesenia predložené v súlade s článkom 115 ods. 5 rokovacieho poriadku.
<P>
Rozprava sa skončila.
<P>
Hlasovanie sa uskutoční v stredu 11. mája 2011.
<P>
Písomné vyhlásenia (článok 149)
<SPEAKER ID="161" NAME="Joanna Katarzyna Skrzydlewska" LANGUAGE="PL">
Indické hospodárstvo je jedným z najrýchlejšie sa rozvíjajúcich hospodárstiev na svete. Dokonca aj v súčasnosti sa väčšina indických zahraničných investícií nachádza v Európskej únii a už len samotná spoločnosť Tata Group stojí na čele zamestnávateľov v priemyselnom odvetví vo Veľkej Británii. Vzhľadom na tempo rozvoja Indie treba uznať, že obchodná dohoda medzi Indiou a EÚ bude predstavovať jednu z najvýznamnejších a najnáročnejších dohôd, aké boli doteraz uzavreté. Dohoda nepochybne prispeje k zvýšeniu úrovne investícií a dovozu a vývozu na oboch stranách dohody. To umožní voľnejšiu výmenu tovarov a prispeje k väčšej prosperite v Indii, ako aj v krajinách EÚ. Dohoda zintenzívni svetový obchod, a to najmä v oblasti služieb. Napriek výhodám, ktoré sa získajú po podpise dohody, však musíme mať na pamäti otázky, v ktorých sa názory oboch zmluvných strán líšia. EÚ neakceptuje tovar, ktorého výroba škodí životnému prostrediu, ani tovar, ktorý sa vyrába prostredníctvom detskej práce. Dohoda, ktorú sa snažíme dosiahnuť, by mala zaručovať náležitý pracovný priestor, diverzifikované, rozvíjajúce sa hospodárstva a multikultúrnu rozmanitosť. Veľmi dôležité je zaviesť systém rozhodovania, ktorý bude účinný a zlepší spoluprácu, a tiež zaviesť opatrenia na podporu odbornej prípravy jednotlivcov a organizácií, ktoré pomôžu regiónom rozvíjať sa. Na dosiahnutie zamýšľaných cieľov je potrebná transparentná a verejná diskusia.
<SPEAKER ID="161" NAME="Dominique Vlasto" LANGUAGE="FR">
Vstupujeme do rozhodujúcej fázy rokovaní o dohode o voľnom obchode medzi EÚ a Indiou. Je to náročná úloha, v ktorej sa Komisia, dúfam, bude maximálne snažiť zohľadniť rôzne strategické záujmy Európy. V tejto súvislosti by som rada upozornila na potrebu dosiahnuť pokrok pri otvorení indického trhu európskym vývozcom vína. V súčasnosti je indický trh pre naše výrobky uzavretý, keďže na ne boli uvalené prehnané clá vo výške 150 %. Musíme preto žiadať o dodržiavanie zásady obchodnej reciprocity. Zdá sa naozaj absurdné, že náš trh by mal byť do značnej miery otvorený vinárskym výrobkom z rozvíjajúcich sa krajín, keď my nemáme uspokojivý prístup na ich trh. Podporujem preto Komisiu v tom, aby pokračovala v ambicióznej stratégii, ktorú dokázala uskutočniť, keď uzatvárala dohodu o voľnom obchode s Kórejskou republikou. Je nevyhnutné vykompenzovať príchod lacnejších vín vyrábaných mimo EÚ na náš trh lepším prístupom našich výrobkov na zahraničné trhy, a to najmä na ten indický, ktorý má mimoriadny rastový potenciál.
