<CHAPTER ID="023">
Realizácia rámcových programov pre výskum (krátke prednesenie) 
<SPEAKER ID="306" NAME="Predsedajúci">
Ďalším bodom programu je správa pani Marie Da Graça Carvalhovej v mene Výboru pre priemysel, výskum a energetiku o zjednodušení realizácie rámcových programov pre výskum.
<SPEAKER ID="307" NAME="Maria Da Graça Carvalho" LANGUAGE="PT">
Veda, vzdelávanie a inovácia sú piliermi hospodárskeho rastu a vytvárania pracovných miest. Európa musí investovať viac prostriedkov do vedy, otvoriť svoje vedecké systémy, podporovať voľný pohyb výskumníkov a zvyšovať a podporovať špičkovú kvalitu. Dnes v skutočnosti vidíme svet, ktorý je čoraz väčšou mierou multipolárny vo všetkých sektoroch vrátane vedy. Na ilustráciu tejto skutočnosti postačí pár údajov: napríklad na celosvetovej úrovni 80 % výskumníkov pracuje mimo Európy a 69 % patentov sa registruje mimo Európy.
<P>
Európa investuje do vedy a inovácií menej ako Japonsko, Južná Kórea a USA a tento rozdiel je v zásade spôsobený investíciami zo súkromného sektora. Náš systém v oblasti vedy a inovácií má slabé miesta, ktoré je potrebné odstrániť: od nedostatočného financovania až po roztrieštenosť, nedostatočné podmienky na vývoj inovácií a nadmernú byrokraciu. Európsky vedecký systém musí byť účinnejší, počnúc zjednodušením pravidiel financovania. V tejto súvislosti som mala česť byť vymenovaná za spravodajkyňu pre zjednodušenie pravidiel účasti na súčasných a budúcich európskych programoch pre vedu a inovácie.
<P>
Táto správa môže zohrávať rozhodujúcu úlohu v Európe a prichádza v správnom čase, pretože začíname s preskúmaním siedmeho rámcového programu a prípravami na ôsmy program. Ako spravodajkyňa som sa rozhodla začať rozpravu o tejto problematike a uskutočniť verejnú konzultáciu. Rozoslala som vyše 8 000 pozvánok rozličným orgánom. Počet príspevkov bol obrovský, čo poukazuje na význam, ktorý naše inštitúcie a verejnosť prikladajú tejto problematike.
<P>
Správa navrhuje zjednodušenie finančného monitorovania a kontroly a posilnenie technického a vedeckého vyhodnocovania prostredníctvom partnerského hodnotenia vychádzajúceho zo špičkovej kvality. Cieľom tejto správy je vyššia tolerancia rizika, zjednodušenie byrokratických mechanizmov monitorovania a vybudovanie väčšej dôvery voči vedeckej obci a podnikateľskej sfére. Správa však predstavuje iba začiatok procesu, ktorý nie je jednoduchý. Komisia bude zodpovedná za vykonávanie odporúčaní, a ak má túto úlohu úspešne realizovať, bude potrebovať monitorovanie a politickú podporu od Parlamentu a Rady.
<P>
V budúcnosti sa môže proces zjednodušovania rozšíriť aj na ďalšie európske programy, predovšetkým na štrukturálne fondy. Programy, ktoré majú jednoduchšie pravidlá, budú aj transparentnejšie a účinnejšie. Chcela by som sa tiež poďakovať svojim kolegom, belgickému predsedníctvu, Komisii a všetkým, ktorí prispeli k verejnej konzultácii, za ich pomoc. Je nevyhnutné zjednodušiť prístup k finančným prostriedkom na výskum a vytvoriť kultúru hodnotenia na základe partnerstva a dôvery medzi všetkými zainteresovanými, a tak podporiť výskum a inovácie v Európe, čím sa z nej stane príťažlivé miesto pre prácu a šťastný život.
<SPEAKER ID="308" NAME="Ilda Figueiredo" AFFILIATION="GUE/NGL">
(PT) Na úvod by som chcela pani spravodajkyni zablahoželať k vykonanej práci, pretože zjednodušenie realizácie rámcových programov pre výskum je potrebné a, ako zdôraznila pani spravodajkyňa, ide iba o jednu z mnohých reforiem, ktoré sú potrebné na zlepšenie financovania výskumu v EÚ, aby bol výskum účinnejší a užitočnejší pri podpore rozvoja a spoločenského pokroku.
<P>
Správa navrhuje rozšírenie rozsahu pôvodného návrhu Komisie, čo považujeme za správne, najmä pri dôležitých aspektoch, ako je nariadenie o rozpočtových pravidlách a predloženie konkrétnych návrhov na zjednodušenie výpočtu priemerných osobných nákladov a na úplne zrušenie mechanizmov zaznamenávania času vrátane pracovných výkazov. Takisto je dôležité, aby Komisia umožnila úhradu nákladov vzniknutých po predložení návrhu za predpokladu, že tento návrh bude úspešný. Cieľom je, aby sa uľahčila účasť priemyselných partnerov a najmä malých a stredných podnikov.
<P>
Ak veda, inovácie a vzdelávanie majú byť piliermi hospodárskeho rastu a vytvárania pracovných miest, je nevyhnutné mať na pamäti návrhy obsiahnuté v tejto správe a viac sa zamerať na vedu a výskum.
<SPEAKER ID="309" NAME="Jean-Pierre Audy" AFFILIATION="PPE">
(FR) Vážený pán predsedajúci, chcel by som poďakovať pani Carvalhovej, ktorá vykonala fantastickú prácu, ako aj Európskej komisii. Chcel by som vás požiadať, pani komisárka, aby ste odovzdali moje poďakovanie pani Geogheganovej-Quinnovej, ktorá tento proces zjednodušovania a komunikácie pochopila. Musíme zjednodušiť budúcnosť, ale takisto dať do poriadku minulosť. Audítori Komisie nikdy nemali uplatňovať pravidlá, ktoré boli prísnejšie ako pravidlá už schválené. A preto musíme vyriešiť veci z minulosti, pani komisárka.
<P>
Tesne sme unikli katastrofe s výskumnými ústavmi, ktoré Európskej únii nedôverovali. Pomocou vedomostí a úcty voči dobrému riadeniu a s použitím prípustného rizika chyby, ale pri zohľadnení nezávislých opakovaných auditov a, ak tieto metódy zlyhajú - ako som navrhol a bolo to prijaté -, navrhnutím nezávislého sprostredkovateľa musíme dnes obnoviť dôveru všetkých našich výskumných ústavov, samozrejme, pomocou náležitého monitorovania a európskeho financovania. Následne na základe vzťahu dôvery medzi členskými štátmi a Európskou úniou začneme rokovať o ďalších finančných vyhliadkach, aby sa lepšie určilo centrum záujmu nášho výskumu a aby bol európskejší.
<SPEAKER ID="310" NAME="Marisa Matias" AFFILIATION="GUE/NGL">
(PT) V prvom rade by som chcela na úvod zablahoželať pani Carvalhovej k vynikajúcej správe, ktorú nám tu dnes predstavila, a aj za to, akým demokratickým spôsobom tento postup viedla a to v rámci Parlamentu aj mimo neho. Domnievam sa, že by sme to mali oceniť, a tak by som jej chcela poďakovať.
<P>
Siedmy rámcový program je najväčší a najrozsiahlejší program, ktorý máme na globálnej úrovni k dispozícii, pokiaľ ide o výskum, a zjednodušenie navrhované Komisiou je v tomto ohľade veľmi vítané. Ale návrh, ktorý v tomto prípade predkladá Parlament, návrh Komisie výrazne vylepšuje. Je to vďaka tomu, že uznáva, že samotné zjednodušenie nestačí, jasne rozlišuje medzi výskumom a inováciami (čo má veľký význam), oceňuje rozličné oblasti výskumu, zlepšuje jeho prehľadnosť, transparentnosť, účasť a demokratický charakter, zabezpečuje rovnaké príležitosti pri prístupe k dostupnému financovaniu, volí model, ktorý je menej zameraný na byrokraciu a byrokratickú kontrolu a viac sa orientuje na špičkovú kvalitu vo výskume, uznáva dôležitosť rozličných vedeckých oblastí a zastáva názor, že voľba partnerov a nadväzovanie aliancií s partnermi by sa mali diať za rovnakých podmienok.
<P>
Pán predsedajúci, z týchto dôvodov by som chcela na záver povedať, že vykonávanie tohto návrhu by viedlo k jednoznačnému zlepšeniu pracovných podmienok všetkých výskumníkov v Európe, ako aj k väčšej prestíži a ďalším zlepšeniam európskeho výskumu. Preto musíme spolupracovať.
<SPEAKER ID="311" NAME="Seán Kelly" AFFILIATION="PPE">
Vážený pán predsedajúci, strašné množstvo nepochybne kvalitnej práce Európskej únie znehodnocujú príbehy o prílišných komplikáciách a najmä o ľuďoch, ktorí sa snažia získať financovanie a nedarí sa im to napriek obrovskému úsiliu, napríklad keď na niekoľko mesiacov zamestnajú ľudí na plný úväzok, aby predložili žiadosť, a napokon sú neúspešní. V tejto súvislosti som počul veľa príbehov.
<P>
To isté platí pre žiadosti o financovanie v rámci kultúrnych a vzdelávacích programov. Ak môžeme niečo urobiť, potom je to splnenie cieľa do roku 2020 znížiť mieru nadmernej byrokracie o 25 %. Ak by to bolo možné, cieľ by sme v skutočnosti mali zvýšiť na 50-percentné zníženie, pretože, ako už bolo povedané, množstvo našej dobrej práce pri vykonávaní a auditoch bolo znehodnotené príbehmi o ťažkostiach, ktoré sa vynorili následkom nadmerných komplikácií.
<P>
Zjednodušenie je cesta vpred.
<SPEAKER ID="312" NAME="Cecilia Malmström">
členka Komisie. - Vážený pán predsedajúci, chcela by som zablahoželať pani Carvalhovej k tejto veľmi komplexnej správe. Pozornosť upriamuje na závažné obavy v oblasti európskeho výskumu: na otázku zložitosti pravidiel pre príjemcov a na veľmi veľkú administratívnu záťaž.
<P>
Komisia v apríli prijala oznámenie o tejto veci a predložila dlhý zoznam krátkodobých a dlhodobých možností zjednodušenia. Vyvolalo to veľmi dôležitú medziinštitucionálnu diskusiu. Komisia je veľmi vďačná, že Parlament sa touto problematikou zaoberal s takou prioritou. Komisia je tiež veľmi vďačná za to, že správa podporuje väčšinu návrhov a dokonca obsahuje niektoré z vlastných návrhov Parlamentu, ktoré sú mimoriadne zaujímavé.
<P>
Podobnú podporu poskytla aj Rada a na základe tohto veľmi širokého medziinštitucionálneho konsenzu by sme teraz mali začať konať. Sme plne odhodlaní dosiahnuť zjednodušenie a dodržiavanie zásad zjednodušenia, ktoré sú uvedené vo vašej správe: jednoduchosti, stability, právnej istoty, jednotnosti, vynikajúcej kvality a, ako povedal pán Audy, prístup, ktorý je vo väčšej miere založený na dôvere voči našim výskumným ústavom, je, samozrejme, dôležitým vodidlom pri riadení činností.
<P>
Niektoré návrhy vo vašej správe a v záveroch Rady je možné uplatňovať v súčasnom rámci. Útvary Komisie práve hľadajú riešenia, ktoré by bolo možné bezodkladne použiť. Zvažujeme riešenia na dosiahnutie širšej podpory metodík používania priemerných nákladov a riešenia pre flexibilnejší prístup k úrokom z predbežného financovania a možnosť paušálnych súm v prípade osobných nákladov pre vlastníkov a zároveň konateľov malých a stredných podnikov.
<P>
Veľmi vážne berieme aj obavy rozličných útvarov týkajúce sa nejednotnej interpretácie pravidiel a postupov pri vykonávaní 7. RP. Intenzívne pracujeme na zavádzaní opatrení, ktoré zabezpečia jednotnejšiu interpretáciu a uplatňovanie týchto pravidiel.
<P>
Budeme pracovať aj na ďalšom obmedzovaní meškania pri poskytovaní grantov a platieb. Nesmieme zabúdať, že hlbšie zmeny si vyžadujú revíziu nariadenia o rozpočtových pravidlách a príslušných vykonávacích predpisov. Až potom budeme naozaj môcť odstrániť niektoré z veľkých obmedzení.
<P>
Súčasná stratégia kontroly výdavkov na výskum bola navrhnutá tak, aby zisťovala a korigovala chyby, a tak viedla k úrovni zostatkovej chyby nižšej ako 2 %. Komisia súhlasí s tým, že je to nákladné a prináša to veľkú administratívnu záťaž pre príjemcov i Komisiu. Takže vyššie prípustné riziko chyby, ktoré podporuje vaša správa, by mohlo Komisii umožniť, aby zmenila úsilie vynakladané na kontrolu, optimalizovala efektívnosť nákladov a dosiahla rovnováhu medzi potrebou účinnej kontroly a vytvorením vzťahu s výskumníkmi, ktorý je vo väčšej miere založený na dôvere.
<P>
Ďakujem vám veľmi pekne za správu a ďakujem všetkým, ktorí sa na nej podieľali. Správa pripravila pôdu pre veľmi dobrú a významnú prácu v budúcnosti.
<SPEAKER ID="313" NAME="Predsedajúci">
Rozprava sa skončila.
<P>
Hlasovanie sa uskutoční zajtra, vo štvrtok 11. novembra 2010 o 12.00 hod.
<P>
Písomné vyhlásenia (článok 149)
<SPEAKER ID="982" NAME="Luís Paulo Alves" LANGUAGE="PT">
Inovácie a výskum sú dnes rozhodujúcimi zložkami novej stratégie rozvoja nášho kontinentu: stratégie EÚ 2020. Záväzok v oblasti výskumu a vývoja má konkrétny dosah na hospodársku činnosť, pretože iba inovácie poskytujú záruky budúcej výroby s veľkou pridanou hodnotou, a preto aj záruky rastúcej úrovne vytvárania pracovných miest a konkurencieschopnosti Európskej únie na medzinárodnej úrovni. Vždy som tvrdil, že regionálna úroveň je tou najvhodnejšou úrovňou na podnecovanie výskumu a inovácií, pretože podporuje úzku spoluprácu univerzít, verejných výskumných inštitúcií, veľkých spoločností, malých a stredných podnikov a regionálnych a miestnych verejných orgánov, konkrétne vo forme zoskupení. V našom regióne na Azorách je táto skutočnosť zjavná z toho, že prevažuje oceánografický a námorný výskum, ktorému sa venuje Katedra oceánografie a rybného hospodárstva na Azorskej univerzite. Podpora inovácií na regionálnej úrovni tiež prispieva k zmierňovaniu sociálnych a regionálnych rozdielov, a preto je nevyhnutné, aby politika súdržnosti aj naďalej prispievala k financovaniu týchto činností v najvzdialenejších regiónoch, ako sú napríklad Azory.
<SPEAKER ID="981" NAME="Roberta Angelilli" LANGUAGE="IT">
Vzhľadom na preskúmanie siedmeho rámcového programu pre výskum v polovici obdobia a prípravu budúcich pravidiel pre nadchádzajúci rámcový program musíme zvážiť a nájsť riešenia, ktoré nám umožnia odstrániť určité prekážky, ktoré zainteresovaným stranám komplikujú prístup k financovaniu EÚ.
<P>
Ak máme vytvoriť európske hospodárstvo založené na znalostiach a inováciách, musíme investovať do výskumu a tak umožniť malým a stredným podnikom, univerzitám, verejným výskumným inštitúciám a regionálnym a miestnym orgánom, aby ťažili z finančných zdrojov sprístupnených EÚ.
<P>
Ale prístup k financovaniu v sektore výskumu vyžaduje významné technické schopnosti a hlboké vedomosti o administratívnych a finančných postupoch. Je však charakterizovaný aj tendenciou uprednostňovať projekty "založené na výsledkoch", čo znamená, že existuje nízka tolerancia rizika, ktorá odrádza od začatia značne inovačných projektov.
<P>
Táto situácia súkromný sektor odrádza od účasti a zo sveta výskumu robí v podstate zbierku nezaujímavých projektov a tak znižuje konkurencieschopnosť Európy v globálnom hospodárstve.
<P>
Podporujem návrhy predložené v správe, ktoré Európsku komisiu vyzývajú, aby podporovala prístup zameraný na používateľa s cieľom zlepšiť prístup k financovaniu a dokumentom s usmerneniami, ktoré by mali byť zostavené vo forme príručky a preložené do oficiálnych jazykov EÚ, a aby viac dôverovala vedeckej obci a podnikateľskej sfére.
<SPEAKER ID="314" NAME="Ioan Enciu" LANGUAGE="RO">
Výskum a inovácie sú dvoma prvkami, ktoré tvoria základ stratégie EÚ 2020 na podporu konkurencieschopnosti a udržateľného hospodárskeho rastu a vytváranie nových pracovných miest. V tejto súvislosti je potrebné zlepšiť vykonávanie siedmeho rámcového programu pre výskum, najmä pomocou urýchlenia a zjednodušenia s ním súvisiacich administratívnych postupov, skrátenia čakacích dôb a racionalizácie vybavovania žiadostí.
<P>
Chcel by som však zdôrazniť, že pokiaľ ide o nové členské štáty, nedostatky rámcového programu prekračujú samotnú oblasť administratívnych a riadiacich kompetencií. Hlavný problém v týchto krajinách súvisí s nedostatočnou výskumnou infraštruktúrou, ktorá zo štrukturálneho hľadiska znemožňuje prístup k prostriedkom vyčleneným prostredníctvom tohto programu. Komisia by teda do budúceho návrhu o zjednodušení mala začleniť aj určité konkrétne opatrenia, pokiaľ ide o vytvorenie infraštruktúry v oblasti vývoja v nových členských štátoch, aby mali rovnakú príležitosť dostať sa k výskumným programom.
<SPEAKER ID="980" NAME="Edit Herczog" LANGUAGE="HU">
Iba nedávno sme spolu s kolegami poslancami prevažnou väčšinou prijali uznesenie predložené pani Mariou da Graça Carvalhovou o zjednodušení pravidiel financovania rámcových programov v oblasti výskumu. Uznesenie podniká kroky veľmi dobrým smerom, potrebné sú však ešte rozhodnejšie kroky. Náš súčasný regulačný systém vyžaduje taký stupeň byrokratickej prípravy, že z tých, čo dokážu získať zdroje financovania, vylučuje práve iniciatívy v oblasti IT, malé a stredné podniky a menšie výskumné ústavy. To znamená, že finančná podpora sa nedostáva k najlepším výskumníkom, ale skôr do ústavov s najlepšími účtovníkmi. Zdá sa, že finančný dohľad si momentálne nedokáže poradiť so žiadnym rizikom, a je to neúnosné v oblasti výskumu a vývoja, ktoré so sebou často prinášajú investície s neistými výsledkami. Riziká treba riadiť, nie vylučovať. Existujú primerané regulačné riešenia tohto problému a tie je potrebné prísne dodržiavať. Ale predpisy, ktoré sú zo štrukturálneho hľadiska nezlučiteľné s podstatou výskumu, je potrebné zreformovať. Ďalším podobným veľkým nedostatkom je geografická asymetria v rozdeľovaní prostriedkov rámcového programu v oblasti výskumu. Šanca, že výskumníci žijúci v nových členských štátoch získajú podporu je v porovnaní s výskumníkmi v starých členských štátoch zanedbateľná. Ak je cieľom rámcového programu Európskej únie v oblasti výskumu poskytnúť príležitosť všetkým európskym talentom, aby dosiahli špičkovú kvalitu, nemôže umožňovať takú diferenciáciu pri vykonávaní programu.
<SPEAKER ID="315" NAME="Richard Seeber" LANGUAGE="DE">
V dnešnej znalostnej spoločnosti zohráva kľúčovú úlohu odbornosť, predovšetkým vzhľadom na najhlbšiu hospodársku krízu v nedávnej minulosti. Výskum, vývoj a inovácie sú mimoriadne dôležité, ak chceme udržať pozíciu Európy ako globálneho hospodárskeho aktéra, ako aj jej konkurencieschopnosť. Európske iniciatívy na verejné financovanie výskumných programov sú ešte stále príliš byrokratické a spojené s vysokými administratívnymi nákladmi. Zjednodušenie siedmeho rámcového programu (7. RP), ktorý je v súčasnosti najväčším verejne financovaným programom pre výskum a technický rozvoj, je preto nevyhnutné, ak chceme vytvoriť dostatočné stimuly pre vedecký výskum. Financovanie výskumu by malo byť založené na dôvere a tiež by malo mať vyššiu toleranciu rizika vzhľadom na účastníkov, aby umožňovalo, že aj projekty s vyšším potenciálom rizika sa budú vnímať ako príťažlivé, a aby bolo možné realizovať inovačný výskum.
