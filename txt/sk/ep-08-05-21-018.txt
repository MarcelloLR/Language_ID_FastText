<CHAPTER ID="018">
Nová stratégia Európskej únie týkajúca sa zdravia zvierat (2007 - 2013) (rozprava) 
<SPEAKER ID="467" NAME="Predsedajúci">
Ďalším bodom je správa, ktorú predkladá pán Wojciechowski v mene Výboru pre poľnohospodárstvo a rozvoj vidieka o novej stratégii Európskej únie týkajúcej sa zdravia zvierat (2007 - 2013).
<SPEAKER ID="468" NAME="Janusz Wojciechowski">
spravodajca. ? (PL) Hlavným pilierom, na ktorom spočíva stratégia týkajúca sa zdravia zvierat je myšlienka, že prevencia je lepšia než liečba, čo v tomto prípade platí dvojnásobne. Som si istý, že si všetci spomíname na problémy súvisiace s BSE, vtáčou chrípkou, keď bolo nevyhnutné utratiť milióny zvierat. Bola to najnepríjemnejšia skúsenosť a som si istý, že nikto z nás nechce, aby sa opakovala. Naznačuje však, že by sme mali skvalitniť spoluprácu na európskej úrovni, aby sme zlepšili ochranu zdravia zvierat. Ich zdravie je veľmi úzko prepojené s ľudským zdravím, keďže tu existuje možnosť priameho a nepriameho prenosu určitých ochorení zo zvierat na človeka.
<P>
Chcel by som zdôrazniť niekoľko bodov zo svojej správy. V prvom rade je to presadzovanie lepších noriem starostlivosti o zdravie zvierat. V správe sa vo veľkej miere zdôrazňuje úzke prepojenie medzi týmito dvomi skutočnosťami. Dúfame, že v budúcej politike budú zastávať prominentné miesto.
<P>
Druhým bodom, na ktorý by som chcel poukázať je spravodlivá hospodárska súťaž. Od európskych výrobcov sa požaduje, aby dodržiavali veľmi veľa veterinárnych noriem a ustanovení týkajúcich sa zdravia zvierat a dobrých životných podmienok zvierat. Rovnaké požiadavky sa však nevzťahujú na dovozcov. Táto skutočnosť sa v správe vo veľkej miere zdôrazňuje. Na našich výrobcov a výrobcov, ktorí vyvážajú živočíšne výrobky na európsky trh, by sa mali vzťahovať rovnaké požiadavky. Predstavuje to veľkú výzvu pre naše rokovania v rámci rokovaní Svetovej obchodnej organizácie.
<P>
Môj tretí bod sa týka silnej podpory programu očkovania. Domnievame sa, že je významným nástrojom, vďaka ktorému sa dá obmedziť počet ochorení. Rovnako sa požaduje nový prístup. Výrobky pochádzajúce z očkovaných zvierat by nemali byť na trhu diskriminované. V správe je tejto záležitosti venovaných hneď niekoľko odsekov.
<P>
Môj štvrtý bod sa týka škôd a systému kompenzácie. V prvom rade by mali posilniť snahy o zníženie rizika ochorení. V druhom rade by sa nemal obmedziť len na poskytovanie kompenzácií majiteľom zvierat v prípade ich likvidácie v súvislosti s ohniskom nákazy, ale aj na nepriame straty súvisiace s krízou na trhu.
<P>
Piatou otázkou je otázka lepšej kontroly na vonkajších hraniciach Únie. Táto kontrola by sa nemala obmedzovať na kontrolu dokumentov. Mala by zahŕňať komplexné prehliadky, s cieľom účinne predchádzať nezákonnému vstupu zvierat neznámeho pôvodu na územie Únie.
<P>
Šiesta otázka súvisí s lehotou na vykonávanie stratégie. Domnievam sa, že nemôžeme očakávať, že všetky právne ustanovenia budú zavedené do začiatku roku 2013. Na to je potrebné dlhšie časové obdobie.
<P>
Siedmy bod sa týka financovania cieľov stratégie. V návrhu správy sa kritizuje skutočnosť, že financovanie týchto ambicióznych plánov je neprimerané. Plány by mali byť riadne financované z rozpočtu Únie.
<P>
A na záver by som chcel, vážený pán predsedajúci, povedať niekoľko slov po anglicky, aby som zachoval vernosť citácie, na ktorú sa odvolávam.
<P>
(Rečník pokračoval anglicky)
<SPEAKER ID="469" NAME="Androula Vassiliou">
členka Komisie. - Vážený pán predsedajúci, vítam pozitívnu a nápomocnú reakciu Parlamentu na novú stratégiu týkajúcu sa zdravia zvierat.
<P>
Všetci si uvedomujeme, že prepuknutia nákaz môžu mať zničujúce následky. Môžu predstavovať vážne nebezpečenstvo pre verejné zdravie, môžu zničiť dôveru verejnosti voči poľnohospodárstvu vo všeobecnosti a voči živočíšnym výrobkom konkrétne, môžu spôsobiť vysoké hospodárske náklady, spomeňte si napríklad na krízu súvisiacu so slintačkou a krívačkou v roku 2001, ktorá len Spojené kráľovstvo stála viac než 13 miliárd EUR, a vypuknutie epidémie ochorenia zvierat môže tiež viesť k problémom súvisiacim s dobrými životnými podmienkami zvierat a životným prostredím.
<P>
Stratégia je reakciou na sériu výziev, pričom sa v nej zohľadňujú výsledky z rozsiahlej konzultácie zainteresovaných strán.
<P>
Európska únia dneška, so svojimi 27 členskými štátmi, je veľmi odlišná od embrya Spoločenstva spred mnohých rokov, keď sa formuloval náš súčasný rámec pre zdravie zvierat. Stretávame sa s novými výzvami, akými sú vtáčia chrípka a rozšírenie nákaz prenášaných vektormi, ako je aj katarálna horúčka oviec, a existuje pravdepodobnosť, že v najbližších rokoch sa objavia mnohé iné. Obchodné podmienky sa vo veľkej miere zmenili prostredníctvom masívneho nárastu objemu obchodu a dovozu zvierat a živočíšnych výrobkov.
<P>
V novej stratégii sa uznávajú a predstavujú široké sociálne a hospodárske vplyvy, ktoré môžu spôsobiť hrozby súvisiace so zvieratami, inými slovami, nejde len o kontrolu určitých nákazlivých chorôb zvierat. Stratégia sa vo veľkej miere zameriava na aspekty verejného zdravia, bezpečnosti potravín, dobrých podmienok zvierat, poľnohospodárstva, obchodu, trvalo udržateľného rozvoja a výskumu súvisiacich so zdravím zvierat. Kľúčovou zásadou stratégie je skutočnosť, že prevencia je lepšia ako liečba.
<P>
Nedávne skúsenosti preukázali hodnotu a účinnosť predbežného alebo preventívneho prístupu. Musíme investovať viac do účinných opatrení zameraných na prevenciu vypuknutí nákaz, prostredníctvom čoho obmedzíme následné rozšírenie chorôb, a tým odstránime alebo aspoň obmedzíme ich vplyvy. Je potrebné zvýšiť a finančne podporiť biologickú bezpečnosť poľnohospodárskych podnikov, je potrebné skvalitniť likvidáciu ochorení a dohľad, je potrebné zvýšiť povedomie o chorobách a pripravenosť na mimoriadne situácie. Mal by sa klásť väčší dôraz na očkovanie a diskriminačné testovanie.
<P>
V stratégii sa stanovuje nový právny rámec vo forme všeobecného právneho predpisu o zdraví zvierat, ktorý bude doplnený vykonávacími predpismi predovšetkým technickej povahy. Zo širšieho holistického pohľadu sa musia naše právne predpisy skvalitniť alebo rozvinúť strategickejším a koherentnejším spôsobom. Musíme objasniť úlohy a zodpovednosť, harmonizovať ich do čo najväčšej možnej miery s medzinárodnými normami, vychádzať z vedeckého poradenstva a zásady prevencie v prípadoch, keď to bude vhodné.
<P>
Komisia v súčasnosti uvažuje o najlepšej metodológii určenia prioritných ochorení zvierat EÚ podľa ich vplyvu na ľudské zdravie, spoločnosť a hospodárstvo. Tento rok sa začne vykonávať štúdia o rozvoji harmonizovanej zodpovednosti EÚ a režime rozdeľovania nákladov, ktoré treba zohľadniť v súvislosti s preskúmaním v súčasnosti dostupných finančných nástrojov. Rovnako sa musíme snažiť o stimuláciu inovácie prostredníctvom výskumu a vývoja pomocou dostatočne financovaných verejno-súkromných partnerstiev.
<P>
A na záver by som chcela spomenúť siedmy rámcový program pre výskum, ktorý prebieha súčasne s novou stratégiou. Bude dôležitý pri podpore výskumu zdravia zvierat a záležitostí súvisiacich s dobrými podmienkami zvierat.
<P>
Komisia v najbližších niekoľkých týždňoch ukončí prácu na akčnom pláne, v ktorom budú zohľadnené odporúčania a stanoviská Parlamentu, ako aj stanoviská Rady a Hospodárskeho a sociálneho výboru. Komisia v tejto súvislosti ocení ďalšie návrhy zo strany Parlamentu, najmä vzhľadom na strednodobé preskúmanie rozpočtu v roku 2009.
<P>
Ešte raz vám ďakujem za záujem a nadšenie, ktoré ste v súvislosti s touto iniciatívou prejavili. Teším sa na stretnutie s mnohými poslancami Parlamentu na Veterinárnom týždni, ktorý je podujatím, ktoré Komisia organizuje s vašou podporou ako prvý krok na ceste transformácie stratégie slov na stratégiu činov.
<SPEAKER ID="470" NAME="Esther De Lange">
v mene skupiny PPE-DE. - (NL) Vážený pán predsedajúci, možno by sme mohli byť štedrejší, pokiaľ ide o časový limit dvoch minút, keďže môj predchodca svoju reč nedokončil. Chcela by som sa poďakovať Komisii za vyhlásenie a spravodajcovi za správu. Veľkou výzvou teraz bude pretransformovať tieto ambície z vyhlásení a správy na konkrétne opatrenia.
<P>
Chcela by som osobitne spomenúť niekoľko bodov, ktoré je potrebné zohľadniť, pokiaľ ide o nás. Samozrejme, súhlasíme s Komisiou, že prevencia je v oblasti boja proti ochoreniam zvierat lepšia než liečba. Ak aj napriek tomu však vypukne epidémia choroby zvierat, ako ste už povedali, očkovanie musí byť ústredným prvkom boja proti danej epidémii. Chceme predchádzať situáciám, ku ktorým došlo napríklad v mojom členskom štáte, kde sa objavilo 26 prípadov choroby šialených kráv v roku 2001 a 285 000 zvierat muselo byť utratených. Keďže neexistuje rozdiel medzi výrobkami z očkovaných a neočkovaných zvierat, musí byť predaj takýchto výrobkov zaručený v rámci, ako aj mimo Európskej únie. Chcela by som naliehavo požiadať Európsku komisiu, aby na to dohliadla, pretože v minulosti v tejto oblasti došlo k chybám. Samozrejme, že predajne, spracovatelia a spotrebitelia musia plniť svoje povinnosti v tejto súvislosti.
<P>
Rovnako vyzývame Komisiu, aby objasnila, akú úlohu musia zohrávať Európska únia, členské štáty a samotné odvetvie vo financovaní prevencie ochorení zvierat, samozrejme, teraz, keď je táto téma súčasťou diskusií o kontrole stavu poľnohospodárskej politiky. V členských štátoch sa uplatňujú ešte stále veľmi rozdielne ustanovenia na financovanie a táto skutočnosť môže mať tiež vplyv na konkurenčné postavenie. Preto žiadame o objasnenie týchto skutočností.
<P>
Vyvážajúce krajiny musia, samozrejme, dodržiavať rovnaké požiadavky ako naši európski výrobcovia, napríklad v oblasti identifikácie a prevencie ochorení zvierat. A na záver by som sa chcela Európskej komisie opýtať, kedy hodlá predložiť svoju analýzu súčasných prepravných nariadení a akým spôsobom môžeme obmedziť možné rozšírenie ochorení zvierat v tejto oblasti v čo najväčšej možnej miere.
<SPEAKER ID="471" NAME="Rosa Miguélez Ramos">
v mene skupiny PSE. - (ES) Vážený pán predsedajúci, skutočnosťou je, pani komisárka, že všetci poslanci vo Výbore pre poľnohospodárstvo a rozvoj vidieka srdečne uvítali novú stratégiu týkajúcu sa zdravia zvierat, ktorú ste nám predložili, ako dokazuje množstvo príspevkov k tejto správe.
<P>
Musím povedať, že ide o najväčší a najambicióznejší program, ktorý bol kedy predložený v súvislosti s touto záležitosťou a musím vám preto zagratulovať. Aby som však povedala pravdu, musím vyjadriť svoje prekvapenie, že veľkú ambíciu argumentácie nedopĺňa požadované rozpočtové plánovanie, keďže je zrejmé, že súčasné veterinárne fondy nebudú postačovať na to, aby pokryli nové a nesmierne potrebné politiky zamerané na prevenciu.
<P>
Vážená pani komisárka, práve nám bol predložený návrh pani Fischerovej Boelovej v súvislosti s kontrolou stavu spoločnej poľnohospodárskej politiky a ani zdravie zvierat, ani dobré životné podmienky zvierat nefigurujú medzi príjemcami finančných prostriedkov, ktoré majú byť vyčlenené na rozvoj vidieka na účely riešenia nových problémov, v protiklade s tým, čo útvary zjavne očakávali, aspoň tak mi to bolo povedané.
<P>
Inými slovami, politika, o ktorej dnes diskutujeme nebude disponovať dodatočnými zdrojmi, alebo teda určite nie poľnohospodárskymi zdrojmi, ako sa domnievam, že ste vyhlásili, do obdobia, kým nebude prijatý nový finančný výhľad.
<P>
Pani komisárka, rozpočet bez politiky je zbytočný, ale politika bez rozpočtu môže byť úplne bezpredmetná. Ak hodláme splniť naše súčasné ciele, do diskusie o rozpočte musí byť zahrnuté budúce uplatňovanie tejto stratégie. Okrem toho je zrejmé, že bude nesmierne náročné splniť časový plán stanovený v oznámení, ktorým sú roky 2007 - 2013. Preto by som sa vás chcela opýtať, či môžete povedať, kedy bude pripravený akčný plán a kedy si myslíte, že budú prijaté prvotné nariadenia.
<P>
Pokiaľ ide o pozmeňujúce a doplňujúce návrhy, moja skupina mierne zmenila a doplnila odsek 29. V prípadoch, keď sa neuplatňujú správne opatrenia, problémy vzniknú bez ohľadu na režim živočíšnej výroby, ktorý funguje v každom členskom štáte. Dôležité je, aby sa práca odvádzala poriadne.
<P>
Súhlasíme s rozvojom právnych opatrení na kontrolu domácich miláčikov, ale domnievame sa, že finančné prostriedky je potrebné vyčleniť na poľnohospodárske zvieratá.
<P>
Rovnako nehodláme podporovať pozmeňujúci a doplňujúci návrh 29, ktorý predložila skupina PPE-DE, ktorého cieľom je opätovné otvorenie diskusie, ktorá je v tomto prípade nemiestna. Bola to v skutočnosti Rada, ktorá pred štyrmi rokmi odložila rozhodnutie týkajúce sa prepravy zvierat na rok 2011, v prospech dohody o niektorých nesmierne dôležitých záležitostiach. Ide tiež o kontroverznú záležitosť, ktorá si vyžaduje preskúmanie vplyvu a riadny vedecký základ, a preto by som chcela opätovne vyhlásiť, že tento pozmeňujúci a doplňujúci návrh tejto záležitosti celkovo protirečí a moja skupina bude rozhodne hlasovať v jeho neprospech.
<SPEAKER ID="472" NAME="Jan Mulder">
v mene skupiny ALDE. - (NL) Tiež by som sa chcel poďakovať spravodajcovi za nadšenie, ktoré vložil do svojej práce. Domnievam sa, že vzhľadom na nárast v miere globalizácie, musíme vo väčšej miere zohľadňovať prepuknutia nákazlivých ochorení zvierat. Ľudia viac cestujú a prevážajú výrobky, ktoré by nemali a ktoré môžu spôsobiť prepuknutia nákazy. Každý už povedal, že sú potrebné lepšie hraničné kontroly, pretože prevencia je lepšia než liečba. Vždy ma zarazí, keď prídem napríklad do Spojených štátov alebo do Austrálie, že hraničné kontroly na týchto miestach sú oveľa prísnejšie než v Európe. Rozmýšľam nad tým, prečo neuplatňuje Európska únia podobný systém ako Spojené štáty, kde sa každého opýtajú, či preváža alebo nepreváža živočíšne výrobky. Len v takom prípade môžeme riziko riadne kontrolovať.
<P>
Čo by sa malo robiť, ak vypukne epidémia nákazlivého ochorenia zvierat? Domnievam sa, že každý je v tejto chvíli presvedčený, že masové utrácanie, ku ktorému dochádzalo v minulosti, už nie je prijateľné. Budeme musieť očkovať a potom musí byť možné predávať výrobky z očkovaných zvierat na európskom trhu, ako aj mimo neho. A to je problém. Neoslovili ma pokusy, ktoré robí Komisia na to, aby presvedčila predajcov, organizácie spotrebiteľov atď., že výrobky z očkovaných zvierat sú rovnako dobré ako výrobky z neočkovaných zvierat. Živočíšne výrobky zo zvierat očkovaných proti slintačke a krívačke musia byť naďalej označované, aby spotrebitelia túto informáciu mali. Zdá sa to úplne zbytočné. Z tohto dôvodu je potrebné aktívne stanovisko Komisie.
<P>
Doteraz sme mali každoročne, a situácia tento rok nie je iná, veľké dodatočné rezervy v rozpočte pre poľnohospodárstvo. Doteraz sme boli schopní pokryť náklady na všetky epidémie nákazlivých ochorení zvierat z rozpočtu pre poľnohospodárstvo. V budúcnosti sa situácia môže do veľkej miery zmeniť. Postupne sa pridávajú nové krajiny a rozpätie v rozpočte pre poľnohospodárstvo sa nemenne zmenšuje. Napriek tomu je za epidémiu nutné platiť. Podľa európskeho práva sa to musí urobiť. Z tohto dôvodu sa domnievam, že je čo najskôr nutné zaviesť režim európskeho zdravotného poistenia zvierat, fondy pre zdravie zvierat v každej krajine alebo na európskej úrovni atď. Pripravil som skúšobný projekt v tejto oblasti v rozpočte na rok 2004. Všetky plány sú pripravené a Komisia musí začať pracovať a bezodkladne vyvíjať činnosť v tejto oblasti.
<P>
Moja záverečná poznámka sa týka prepravy zvierat. Som jedným z ľudí, ktorí tvrdia, že "ak prepravujete zviera také dlhé hodiny, je to v zásade dobré." Preprava zvieraťa, ktorá trvá dve hodiny môže byť horšia ako tá, ktorá trvá deväť hodín. Ide najmä o podmienky, za akých sú zvieratá prepravované a Komisia musí zobrať do úvahy podmienky a nielen dĺžku prepravy.
<SPEAKER ID="473" NAME="Alyn Smith">
v mene skupiny Verts/ALE. - Vážený pán predsedajúci, chcel by som zagratulovať nášmu spravodajcovi. Teší ma, že som mohol podporiť túto správu vo výbore a teší ma, že ju budem môcť podporiť teraz spolu so svojou skupinou. Rovnako vítam, čo povedala pani komisárka a teší ma, že sa na tejto rozprave dnes večer v parlamente zúčastňuje, keďže Komisia a Parlament sa v mnohých veciach týkajúcich sa zdravia zvierat zhodujú. Teším sa na spoluprácu s pani komisárkou a jej útvarmi v najbližších mesiacoch, keď budeme v tejto oblasti vyvíjať ďalšiu činnosť.
<P>
Teší ma, že pani komisárka zdôraznila dôvody, prečo potrebujeme spoločnú stratégiu EÚ týkajúcu sa zdravia zvierat. Je celkom zrejmé, že v globalizovanom svete katarálna horúčka oviec nerešpektuje hranice alebo naše politiky, alebo rozdiely medzi krajinami v rámci Európskej únie a ani vonkajšie hranice EÚ. V globalizovanom svete vtáčia chrípka a mnohé iné ochorenia dokážu veľmi, veľmi rýchlo zasiahnuť celú planétu. Musíme konať spoločne, s cieľom riešiť tieto problémy a vypracovať stratégiu na ich nápravu.
<P>
Vyvážame naše zvieratá, a možno aj ich zdravotné problémy, a je zrejmé, že sme v tom všetci spoločne. Teším sa na priebeh akčného plánu v oblasti zdravia zvierat, ktorý, ako povedala pani komisárka, bude predložený v najbližších niekoľkých týždňoch. Chcel by som parlament upozorniť osobitne na odsek 46 správy Parlamentu, v ktorom sa uznáva, že EÚ je príkladom osvedčených postupov pre svet, pokiaľ ide o dobré životné podmienky zvierat a v ktorom sa osobitne odkazuje na rokovania v rámci WTO. Chcel by som naliehavo požiadať pani komisárku, aby prediskutovala s komisárom Mandelsonom záležitosti týkajúce sa zabezpečenia, že rokovania v rámci WTO neoslabia alebo nenarušia normy EÚ, najmä v súvislosti s tým, čo sa úprimne dá označiť za podpriemerný dovoz do Európskej únie. Mali sme vo výbore množstvo problémov so záležitosťou súvisiacou s dovozom hovädzieho mäsa z Brazílie, v prípade ktorého si nie som istý, či systém fungoval tak dobre, ako mal. Dúfam, že túto situáciu nezopakujeme v prípade dovozu kuracieho mäsa z USA.
<P>
Ďalšou záležitosťou súvisiacou s dobrými životnými podmienkami zvierat je označovanie oviec. Podporujeme široké uplatňovanie tohto opatrenia, ale úprimne sa domnievame, že Komisia ide nesprávnym smerom a nekoná primeraným spôsobom, pokiaľ ide o to, čo je skutočne v praxi potrebné, s cieľom zabezpečiť všetko, čo vyžaduje. Osobitne to platí pre Britské ostrovy, kde v Škótsku, Anglicku, Severnom Írsku a vo Walese fungujú systémy celkom dobre a účinne chránia európske zvieratá a ich dobré životné podmienky. Bol by som vďačný, keby sa pani komisárka k tomu vyjadrila, ale inak všeobecne túto správu a jej úsilie podporujem.
<SPEAKER ID="474" NAME="Zbigniew Krzysztof Kuźmiuk" LANGUAGE="PL">
Vážený pán predsedajúci, vážená pani komisárka, keďže preberám slovo v mene Skupiny Únie za Európu národov v diskusii o stratégii Európskej únie týkajúcej sa zdravia zvierat, chcel by som zdôrazniť dve záležitosti, ktoré pokladám za dôležité.
<P>
V prvom rade všetky návrhy týkajúce sa zdravia zvierat, ktoré do správy zahrnul pán Wojciechowski si zasluhujú našu podporu. Mali by sme však mať na zreteli, že ich dôsledkom budú vyššie výrobné náklady, čo povedie k zníženiu konkurencieschopnosti európskych výrobcov. Následne je dôležité, aby Európska únia požadovala od výrobcov z krajín mimo Únie, ktorí hodlajú umiestniť svoje výrobky na trh Únie, aby dodržiavali podobné požiadavky. Európska únia by mala nástojiť na tomto bode v rozhovoroch v rámci WTO a v rámci dvojstranných rokovaní s tretími krajinami.
<P>
V druhom rade, pokiaľ ide o zdravie zvierat, spoločná poľnohospodárska politika je jednou z najintegrovanejších oblastí politiky Európskej únie. Z tohto dôvodu sa domnievam, že by to malo byť prioritou pri vyčleňovaní prostriedkov z rozpočtu Spoločenstva. Bohužiaľ, napriek tomu, že Európska komisia súhlasí s väčšinou ustanovení obsiahnutých v správe, nehodlá ich financovať z rozpočtu Únie. Podľa nášho názoru je nevyhnutné zabezpečiť dodatočné finančné zdroje na zaručenie toho, že návrhy obsiahnuté v tejto správe môžu byť financované z rozpočtu Európskej únie.
<SPEAKER ID="475" NAME="Kartika Tamara Liotard">
v mene skupiny GUE/NGL. - (NL) Skoro by som povedala, aké nezvyčajné, stratégia týkajúca sa zdravia zvierat, ktorú predkladá Komisia, v ktorej sa kladie dôraz na prevenciu. To je skutočne úžasné, ale aké bolo moje sklamanie potom, čo som zistila, že dobré životné podmienky zvierat sú len vedľajším produktom stratégie Komisie. Známa holandská pesnička sa začína slovami "Zviera je viac než len kus mäsa a človek je viac než jej konzument". Bohužiaľ, Komisia sa tohto textu nepridržiava. Naďalej je viac naklonená myšlienke, že zvieratá sú tu na to, aby nám dávali mäso, kožu, srsť, vajíčka, mlieko a hnoj. Hospodárske hľadisko stále dominuje, a preto je, podľa môjho názoru, aj stratégia príliš jednostranná.
<P>
Našťastie som však vďačná spravodajcovi, pretože jeho správa je lepšia už len preto, že sú v nej, na rozdiel od návrhu Komisie, obsiahnuté relevantné body týkajúce sa dobrých životných podmienok zvierat. Chcela by som spomenúť dva, o ktorých sa domnievam, že sú veľmi dôležité. Uznanie skutočnosti, že intenzívny chov dobytka vážnym spôsobom zvyšuje nebezpečenstvo prepuknutia nákaz a epidémií. Vzhľadom na obrovský rozmer európskeho poľnohospodárstva nie je otázkou, či vypukne nejaká epidémia, ale kedy vypukne. Správne sa uvádza v krátkosti, že preprava zvierat predstavuje významné nebezpečenstvo pre rozšírenie ochorení zvierat. Preto sa musíme snažiť vyhýbať preprave zvierat v čo najväčšej miere, skracovať dĺžku prepravy a zvyšovať jej kvalitu, aj z dôvodu neskutočného utrpenia, ktoré zvieratám spôsobuje. Táto správa sa nezameriava na dobré životné podmienky zvierat do takej miery, ako by som si predstavovala, ale každé zlepšenie je pozitívnym krokom, a preto ju plne podporím.
<SPEAKER ID="476" NAME="Kathy Sinnott">
v mene skupiny IND/DEM. - Vážený pán predsedajúci, som veľmi vďačná za to, že miera uznania potreby riadneho zaobchádzania so zvieratami a starostlivosti o ne narastá. Dobré živočíšne hospodárstvo je niečo, čo írske roľnícke rodiny vždy uplatňovali ako pravidlo a som im za to vďačná. Napriek tomu by som chcela zdôrazniť potrebu toho, aby sa v prípade zvierat a živočíšnych výrobkov dovážaných do EÚ uplatňovali podobné normy v oblasti dobrých životných podmienok zvierat, ako požaduje EÚ. Nie je spravodlivé, aby živočíšne výrobky, ktoré môžu byť vyrobené najlacnejším a najkrutejším spôsobom boli dovezené do EÚ a tu konkurovali našim vlastným živočíšnym výrobkom, ktoré boli vyrobené v súlade s normami, ktoré sú prísne regulované. V tomto prípade ide nielen o hospodársky nespravodlivú súťaž, ale aj o hrozbu rozšírenia nákaz, ktoré to pre naše zvieratá a dokonca aj ľudí predstavuje.
<P>
Opatrenie, o ktorom sa v tomto Parlamente hovorilo a ktoré je pre írskych poľnohospodárov nerealistickým, je časové obmedzenie v oblasti prepravy zvierat. Zatiaľ čo deväťhodinový limit medzi prestávkami môže byť rozumný v prípade prepravy po súši, je v podstate nemožné dodržať ho v prípade prepravy po mori z Írska - pamätajte na to, že Írsko je ostrov. Sme od prepravy zvierat po mori závislí a takéto obmedzenie v končenom dôsledku zabráni írskym chovateľom koní a poľnohospodárom, aby zvieratá prepravovali. Preto by som chcela navrhnúť, aby sme sa viac zamerali na podmienky, za akých sú zvieratá prepravované, namiesto času, ktorý strávia prepravou, aby sme nezabránili preprave zvierat z a do Írska.
<P>
A na záver, zatiaľ čo ma potešilo, že nová stratégia týkajúca sa zdravia zvierat je otvorená pre všetky zvieratá v EÚ, potešili by ma osobitné zmienky o obstarávaní domácich miláčikov a zaobchádzaní s nimi. Domnievam sa, že mnohé z nich v našich krajinách trpia. V mnohých prípadoch sú majitelia domácich miláčikov amatérmi a existuje u nich nižšia pravdepodobnosť toho, že vedia ako zaobchádzať so svojím zvieraťom a ako sa oň starať, čo často vedie ku krutosti páchanej na zvieratách, ktorá je obyčajne nezámerná. Preto kým sme sa veľmi podrobne venovali úprave podmienok, za ktorých sú zvieratá dovážané do EÚ, preprave zvierat atď. zabudli sme na zlú situáciu, v ktorej sa ocitajú domáci miláčikovia a túlavé zvieratá, ktoré poukazujú na časté prípady nesprávnej starostlivosti.
<SPEAKER ID="477" NAME="Dimitar Stoyanov" AFFILIATION="NI">
(BG) Vážený pán predsedajúci, domnievam sa, že spravodajca nám predložil veľmi objektívnu a zaujímavú správu.
<P>
Chcel by som vás upozorniť na niekoľko dôležitých aspektov. Prvým z nich je tento. Pani komisárka, sama ste poznamenali, že táto politika sa v rámci EÚ už nejaký čas rozvíja. Táto skutočnosť predstavuje osobitné problémy v nových členských štátoch. Napríklad v Bulharsku je výroba fragmentovaná, existuje tu množstvo malých poľnohospodárskych výrobcov, malých poľnohospodárskych podnikov, ktoré fungujú v ťažkých podmienkach. Ľudia nie sú dobre informovaní, nie veľmi dobre rozumejú, aké sú ich práva a povinnosti a aké sú existujúce možnosti. V tomto prípade ide opäť o istú formu diskriminácie nových členských štátov, ktoré majú povinnosť, príležitosť dobehnúť staré štáty v oblastiach, ktoré sa vyvíjali roky prostredníctvom konštruktívneho úsilia vyvíjaného v rámci Európskej únie.
<P>
Tieto osobitné prípady by sa mali riešiť osobitne tolerantne, aby sa záležitosti, o ktorých diskutujeme, prijímané právne predpisy konkrétne prejavovali v praxi a aby sa zabezpečilo, že záležitosti sformulované v právnych ustanoveniach sa skutočne do praxe pretransformujú. Ľudia by mali byť o týchto záležitostiach informovaní.
<P>
V tejto súvislosti je veľmi dôležitá otázka, ktorú spravodajca nastoľuje v súvislosti s kodifikáciou právneho základu, keďže obyčajní ľudia majú ťažkosti s porozumením komplikovaným právnym predpisom. Kodifikované, konsolidované znenia smerníc a nariadení by im mali umožniť získať dobrý prehľad o požiadavkách na starostlivosť o zvieratá.
<P>
Ďalšia nastolená otázka sa týkala financovania. Vzhľadom na to, že Bulharsko sa nachádza v komplikovanej hospodárskej situácii, mám isté pochybnosti o tom, koľko poľnohospodárov bude schopných tieto smernice vykonávať správnym spôsobom, ak im Komisia neposkytne masívnu podporu.
<P>
Nechcem opakovať, čo bolo v tomto Parlamente povedané už mnohokrát, a tak by Komisia mala podrobne preskúmať tieto záležitosti, pretože vzniká dojem, že prostredníctvom stanovovania prísnych noriem ideme proti svojim vlastným poľnohospodárom. Komisia by mala vážne preskúmať normy, ktoré sa majú uplatňovať v oblasti dovozu.
<SPEAKER ID="478" NAME="Neil Parish" AFFILIATION="PPE-DE">
Vážený pán predsedajúci, chcel by som sa poďakovať pánovi Wojciechowskemu za jeho správu a privítať váženú pani komisárku. Rovnako by som chcel zagratulovať pani De Langovej za náročnú prácu, ktorú odviedla ako tieňová spravodajkyňa. Veľmi dobre si uvedomujeme, že potrebujeme veľmi životaschopnú stratégiu týkajúcu sa zdravia zvierat, ktorú spotrebitelia v Európe požadujú. Musíme však byť veľmi opatrní a požadovať, aby dovážané mäso a mäsové výrobky z krajín mimo Európskej únie tiež spĺňali naše prísne normy.
<P>
Boli by sme napríklad veľmi radi, keby sa uplatňovali oveľa prísnejšie normy v oblasti dobrých životných podmienok zvierat v hydinárskom priemysle. Chceli by sme, aby naša hydina mala viac priestoru, najmä brojlery, čo by viedlo k chovu brojlerov v oveľa lepších podmienkach, ale zároveň si musíme dávať pozor, aby sme nedovážali výrobky nízkej kvality. Rovnako v prípade hydinárskeho priemyslu existuje zákaz používania klietok pre hydinu a boxov pre nosnice a, samozrejme, že dovážame množstvo výrobkov z vajíčok v práškovej a kvapalnej forme, pričom takmer 70 % výrobkov z vajíčok sa dováža v tejto forme. Tieto výrobky môžu tiež pochádzať zo zvierat, ktoré nie sú chované v súlade s normami týkajúcimi sa dobrých životných podmienok zvierat, a preto by sme mali byť v tejto otázke opatrní. Rovnako súhlasím so škótskym kolegom v tom, že ak chceme zaviesť sledovateľnosť a vyvinúť elektronický systém, potom musíme zabezpečiť, aby bol tento systém nákladovo účinný a aby ho poľnohospodári mohli riadne používať bez významnejších dodatočných nákladov.
<P>
A tak, zatiaľ čo vo veľkej miere schvaľujeme túto správu, domnievam sa, že by sme mali v rámci procesu stanovovania noriem v Európe zabezpečiť, aby sme zaviedli rovnaké normy na dovoz.
<SPEAKER ID="479" NAME="Csaba Sándor Tabajdi" AFFILIATION="PSE">
(HU) Vážený pán predsedajúci, gratulujem spravodajcovi, pánovi Wojciechowskemu, k jeho vynikajúcej správe. Skutočne je závažným problémom, že systém týkajúci sa zdravia zvierat riadne nefunguje, pokiaľ ide o tretie krajiny. V rámci WTO by sme sa mali snažiť o zabezpečenie skutočnosti, že tretie krajiny dodržiavajú naše prísne normy v oblasti zdravia zvierat a dobrých životných podmienok zvierat. Je to v záujme európskych spotrebiteľov a výrobcov.
<P>
Musíme chrániť zdravie spotrebiteľov v Európskej únii pred rizikami dovezeného tovaru, ktorý bol vyrobený v súlade s normami, ktoré sú menej prísne ako naše. V dôsledku tejto skutočnosti sú náklady výrobcov EÚ vyššie, čo pre nich predstavuje nespravodlivú konkurenčnú nevýhodu. Preto je osobitne dôležité, aby Potravinársky a veterinárny úrad Európskej komisie (FVO) vykonal zvýšené množstvo kontrol na mieste v tretích krajinách. V roku 2008 podiel týchto kontrol predstavoval len 30 %.
<P>
Bezpečnosť potravín je prioritnou záležitosťou. Systém bezpečnosti potravín v rámci Európskej únie v súčasnosti čelí závažným problémom, pričom výzvy a riziká súvisiace s epidémiami sú väčšie ako kedykoľvek predtým. Na mnohých miestach chýbajú vhodne kvalifikovaní veterinárni lekári, ktorí by účinne a dostatočne pravidelne monitorovali dodržiavanie nariadení. Nástroje, ktoré majú k dispozícii sú zastarané, často založené na systémoch z 19. storočia. V mnohých členských štátoch je odborná príprava a vzdelávanie nepostačujúce a nedávne škandály, akým je napríklad škandál týkajúci sa spoločnosti M.E.G.A. Trade, ku ktorému došlo v mojej krajine, v Maďarsku, rovnako dokazuje, že nadnárodné spoločnosti nie sú riadnym spôsobom monitorované, pokiaľ ide o bezpečnosť potravín.
<P>
Spomínané nedostatky sa musia odstrániť. Súhlasím so strategickými návrhmi pani komisárky a v plnej miere podporujem správu. Ďakujem za vašu pozornosť.
<SPEAKER ID="480" NAME="Marios Matsakis" AFFILIATION="ALDE">
Vážený pán predsedajúci, chcel by som zagratulovať spravodajcovi k vynikajúcej správe. Zdravie zvierat nie je dôležité len preto, že je úzko prepojené s ľudským zdravím a rovnováhou environmentálnej biologickej rozmanitosti, ale aj preto, že predstavuje obrovský obchod s poľnohospodárskymi výrobkami a hospodársky význam, a samozrejme aj pre spoločenský a športový význam zvierat, a tak nebudem zveličovať, keď poviem, že zdravie zvierat sa takmer zhoduje s ľudským zdravím a dobrými podmienkami. So zreteľom na uvedené nie je prekvapujúce, že nová stratégia Európskej únie týkajúca sa zdravia zvierat (2007 - 2013) je veľmi potrebná.
<P>
Správa, o ktorej dnes večer diskutujeme je celkovo dobrá a vyvážená a podľa môjho názoru bude predstavovať dobrý, hoci mierne synoptický, základ na budovanie budúcich legislatívnych a nelegislatívnych smerníc týkajúcich sa tejto dôležitej otázky. Dovoľte mi, aby som túto príležitosť využil na to, aby som zdôraznil niekoľko významných oblastí, v ktorých Komisia musí istým spôsobom veci vyjasniť.
<P>
V správe sa vo významnej miere podporuje očkovanie ako základný prostriedok prevencie ochorení. Pokiaľ viem, je to v nesúlade so súčasnou praxou, aspoň pokiaľ ide o hlavné ochorenie zvierat, ktorým je slintačka a krívačka. V prípade slintačky a krívačky je očkovanie v členských štátoch EÚ ako preventívne opatrenie zakázané, pretože vedie k následným ťažkostiam pri rozlišovaní nakazených zvierat od očkovaných zvierat pri skríningu na prítomnosť protilátok. Plánuje Komisia zmeniť túto politiku očkovania proti slintačke a krívačke v blízkej budúcnosti?
<P>
Okrem toho, aké je stanovisko Komisie, pokiaľ ide o skutočnosť, že vo väčšine tretích krajín je očkovanie zvierat proti slintačke a krívačke nielen povolené, ale aj podporované? Bude dovoz zvierat z takýchto krajín zakázaný, ak sa politika v oblasti očkovania proti slintačke a krívačke v EÚ nezmení?
<P>
Druhou oblasťou je nedostatok potrebného vykonávania primeraných zdravotných kontrol v rámci rastúceho medzinárodného obchodu so živými vtákmi, najmä s papagájmi z tretích krajín. Ide o oblasť, v ktorej je potrebné veci ujasniť.
<SPEAKER ID="481" NAME="Ilda Figueiredo" AFFILIATION="GUE/NGL">
(PT) V akejkoľvek novej stratégii týkajúcej sa zdravia zvierat sa musí osobitná pozornosť venovať prevencii ochorení, krmivám, hraničným kontrolám a preprave zvierat. Prevencia, testovanie, očkovanie a iné opatrenia, ktoré môžu zabrániť prepuknutiu ochorení zvierat sú dôležité vzhľadom na prevenciu vážnych škôd, aké sme už utrpeli v súvislosti s BSE, slintačkou a krívačkou, vírusom katarálnej horúčky oviec a inými ochoreniami, pretože ide o bezpečnosť potravín, ako aj verejné zdravie.
<P>
Preto je tiež dôležité, aby sa tieto zásady brali do úvahy v súvislosti s dovážanými zvieratami, ako tu už dnes bolo spomenuté. Dúfame, že nový akčný plán, ktorého prijatie tu dnes pani komisárka oznámila, bude vykonaný čo najskôr, s cieľom skvalitniť existujúce mechanizmy prostredníctvom rozšírenia technickej a ľudskej podpory, zaručenia finančnej podpory a zvýšenia plánovaných rozpočtových zdrojov. Táto záležitosť sa dnes musí vyjasniť.
<SPEAKER ID="482" NAME="Bastiaan Belder" AFFILIATION="IND/DEM">
(NL) "Prevencia je lepšia než liečba", tak znie motto Európskej komisie. Súhlasím s ním v plnej miere. Stratégia Komisie si preto zasluhuje moju plnú podporu. Súhlasím so zásadami spolupráce a komunikácie. Rovnako sa domnievam, že je dobrou myšlienkou práca na zjednodušení a sprehľadnení právnych predpisov.
<P>
Osobitne by som chcel spomenúť očkovanie. V plnej miere sa ho zastávam. Musíme v čo najväčšej miere predchádzať masovému utrácaniu zdravých zvierat. Holandskí poľnohospodári majú skúsenosti s dôsledkami takýchto opatrení v minulosti. Zdôrazňujem výzvu stanovenú v správe pána Wojciechowskeho k prijatiu opatrení na prevenciu vytvorenia obchodných prekážok v tejto súvislosti. Musíme naozaj rozptýliť pochybnosti súvisiace s predajom výrobkov z očkovaných zvierat. Preto je pre vlády veľmi dôležité, aby jasne dali verejnosti najavo, že tieto výrobky nie sú škodlivé. V konečnom dôsledku politika očkovania stojí a padá na ochote poľnohospodárov chovajúcich dobytok podieľať sa na týchto programoch očkovania.
<P>
Zdravie zvierat a dobré životné podmienky zvierat sú dôležitými záležitosťami pre európskych občanov a je to správne. Preto by som chcel naliehavo požiadať o to, aby sme tieto záležitosti zaradili do programu WTO. Nemôžeme dovoliť, aby dobrú stratégiu oslabil dovoz z krajín, ktoré neuplatňujú v oblasti zdravia zvierat a dobrých životných podmienok zvierat rovnaké požiadavky ako Európska únia. Narúša to dôveru spotrebiteľa a nie je to dobré, ak chceme podporu poľnohospodárov chovajúcich dobytok a iných priamo zainteresovaných subjektov. Vzhľadom na uvedené môžem s navrhovanou stratégiou súhlasiť a úprimne ďakujem spravodajcovi za túto správu.
<SPEAKER ID="483" NAME="Mairead McGuinness" AFFILIATION="PPE-DE">
Vážený pán predsedajúci, ďakujem pani komisárke a spravodajcovi za odvedenú prácu. K otázke dovozu potravín z tretích krajín, ktorý spomínal takmer každý rečník, by som chcela povedať len toľko, že výrobcovia v EÚ skutočne veria, že pred podmienkami, za ktorých sú vyrábané potraviny mimo našich hraníc, sa zatvárajú oči. Skutočne sa domnievam, že ak nám naši poľnohospodári a výrobcovia nebudú dôverovať v tom, že dohliadame na ich záujmy, nedostaneme ich plnú podporu pre opatrenia, ktoré v rámci Európskej únie prijímame. Ide o najzákladnejšiu otázku. Už sa jej venuje pozornosť. Vezmite si ako príklad otázku produkcie vajíčok nosnicami v boxoch. Nebudeme môcť požadovať uplatňovanie našich zákazov, ak nezačleníme tieto normy do rokovaní v rámci WTO a v súčasnosti sme ešte naše ciele v tejto súvislosti nedosiahli.
<P>
Prešla by som k otázke, ktorej sa táto správa venuje a ktorou je skutočnosť, že ľudské zdravie je ovplyvnené zdravím zvierat. Až 60 % ľudských nákaz má pôvod v ochoreniach zvierat a veľké množstvo nových ochorení sa tiež prenáša zo zvierat. Je to ťažké predpovedať, ale otázku zdravia zvierat musíme riešiť a potrebujeme ucelenú stratégiu týkajúcu sa zdravia zvierat v celej Európskej únii.
<P>
Záležitosť súvisiaca s biologickou bezpečnosťou je veľmi dôležitá a poľnohospodári sa musia zapojiť do prevencie ochorení. Dovoľte mi však uviesť príklad. Jazvece sú chráneným druhom na základe Bernského dohovoru, a tak, akým spôsobom bude poľnohospodár chrániť seba a svoj dobytok pred jazvecom nakazeným TBC, a kto ponesie náklady v prípade, že nastanú problémy? Obávam sa, že sa od rozdeľovania nákladov presúvame k posúvaniu nákladov, ak sa zaujímame len o rozpočet, ktorý musíme vynaložiť. Preto musíme preskúmať tieto osobitné otázky. V prípade katarálnej horúčky oviec, vtáčej chrípky, slintačky a krívačky potrebujeme prísnejšie hraničné kontroly a vhodné programy očkovania. A rovnako musíme tieto opatrenia veľmi vážne preskúmať, pretože problémy narastajú.
<P>
V prípade prepravy zvierat by som navrhovala, aby sme všetky naše opatrenia založili na vedeckom základe, dobrom vedeckom základe, aby sme nespôsobili problémy. Nedovoľme, aby sa v tejto diskusii používali emócie, využívajme namiesto toho ako barometer vedu. Nepripúšťam tvrdenia, že veľké je horšie ako malé alebo, že malé je lepšie ako veľké. Domnievam sa, že je potrebné starať sa o všetky zvieratá či už sú v skupinách 10 alebo 100 jedincov.
<SPEAKER ID="484" NAME="Pilar Ayuso" AFFILIATION="PPE-DE">
(ES) Vážený pán predsedajúci, v novej stratégii týkajúcej sa zdravia zvierat sa Komisia snaží zjednodušiť právne predpisy prostredníctvom vykonávania všeobecných pravidiel zahŕňajúcich všetky ochorenia.
<P>
Zjednodušenie je vždy správne za predpokladu, že nebráni účinnosti. Vzhľadom na to, že Komisia navrhuje, aby všetky zainteresované odvetvia niesli veterinárne náklady a aby sa preskúmal systém spolufinancovania Spoločenstva v oblasti veterinárnych opatrení v závislosti od hierarchie ochorení podľa ich závažnosti, sa však zdá, že ju viac zaujíma šetrenie finančných prostriedkov z rozpočtu Spoločenstva ako zavádzanie zlepšení v oblasti odstraňovania ochorení zvierat.
<P>
Komisia by sa mala zaoberať vykonávaním riadnych hraničných kontrol a stanovovaním primeraných ustanovení pre veterinárny fond, pretože zdravie zvierat, ako dokázali nedávne udalosti, je skutočným problémom, ktorého následkom je hospodárska katastrofa pre danú krajinu a chovateľov.
<P>
Pokiaľ ide o dobré podmienky zvierat počas prepravy, domnievam sa, že skutočne významným prvkom je skôr zariadenie vozidiel ako samotná dĺžka cesty. V tejto oblasti sa v rámci nariadení Spoločenstva stanovujú požiadavky týkajúce sa ventilácie, teploty, maximálnej hustoty a časov na odpočinok, okrem iného, s cieľom zabezpečiť riadne podmienky na prepravu, a tým znížiť utrpenie zvierat na minimum.
<P>
V každom prípade, pokiaľ ide o čas prepravy a podmienky, však musíme vziať do úvahy všetky zvieratá, a nielen tie, ktorých na konci cesty čaká zabitie, a mali by sme vo všetkých prípadoch uplatňovať rovnaké pravidlá.
<P>
A na záver by som chcela vyhlásiť, že nesúhlasím s klonovaním zvierat na účely získavania mäsa. Klonovanie je postupom, ktorý by sa v súčasnosti mal obmedzovať na výskumné a pokusné účely.
<SPEAKER ID="485" NAME="Avril Doyle" AFFILIATION="PPE-DE">
Vážený pán predsedajúci, v oznámení Komisie sa stanovuje, citujem "Koncept zdravia zvierat označuje nielen neprítomnosť chorôb pri zvieratách, ale aj kľúčový vzťah medzi zdravím zvierat a ich blahom." Ako spravodajkyňa pre právne predpisy týkajúce sa maximálnych hladín rezíduí veterinárnych liečiv v potravinách by som chcela zdôrazniť, že kľúčom k tomuto závažnému vzťahu je primeraná dostupnosť povolených veterinárnych liekov, najmä pre zvieratá, ktoré patria do minimálne využívaných druhov v Európe. A Komisia sa tejto otázke musí bezodkladne venovať.
<P>
Z dostupnosti primeraného spektra veterinárnych liekov určených na liečbu veľkého množstva druhov zvierat v Európskom spoločenstve sa za uplynulé dve desaťročia stal problém rastúceho významu. Počas tohto obdobia rôzne zainteresované strany vynaložili nemalé úsilie na riešenie problémov s dostupnosťou liekov. Napriek týmto snahám sa však situácia neprestala zhoršovať. Nedostatok povolených liekov predstavuje reálnu hrozbu pre zdravie zvierat a ich dobré životné podmienky a pre bezpečnosť spotrebiteľov. Rovnako to spôsobuje vážne problémy majiteľom zvierat, poľnohospodárom, veterinárom a vládam.
<P>
Medzi ich dôsledky patria problémy súvisiace so zdravím zvierat a ich dobrými životnými podmienkami, ak sa zvieratá neliečia alebo liečia nepovoleným alebo nevhodným výrobkom a dôsledky zoonoticky prenášaných nákaz z neliečených alebo nevhodne liečených zvierat pre majiteľov zvierat a spotrebiteľov. Rovnako tu existujú finančné, právne a obchodné následky pre rôzne zainteresované strany, pričom nedostatok liekov môže mať negatívne dôsledky pre vidiecke spoločenstvá a poľnohospodárstvo ako také.
<P>
Okrem toho, súčasný problém s dostupnosťou v EÚ neovplyvňuje len zdravie a dobré životné podmienky našich zvierat, bezpečnosť dodávky potravín v Spoločenstve a verejné zdravie rovnako oslabuje aj schopnosť EÚ splniť lisabonský program a využiť obrovské výhody európskeho poľnohospodárstva a rybného hospodárstva.
<P>
Preto vyzývam pani komisárku, aby sa zaviazala k začleneniu bezodkladného preskúmania smernice o veterinárnych liečivách a aby riešila otázku dostupnosti liekov v rámci stratégie týkajúcej sa zdravia zvierat. Nemali by sme čakať, kým sa nové ochorenia dostanú do krízového štádia, musíme zmeniť a doplniť naše právne predpisy týkajúce sa veterinárnych liečiv veľmi rýchlo, keďže následky a náklady veľkého prepuknutia ochorenia s ďalekosiahlymi následkami v EÚ vo veľkej miere prevýšia náklady na činnosť zameranú na rozvoj vhodných a primerane dostupných...
<P>
(Predsedajúci prerušil rečníčku.)
<SPEAKER ID="486" NAME="Paul Rübig" AFFILIATION="PPE-DE">
(DE) Vážený pán predsedajúci, vážená pani komisárka Vassiliouvá, dámy a páni, okrem realizácie lisabonského programu je, samozrejme, jedným z našich cieľov prežiť dlhý a zdravý život, čo znamená zdravo sa stravovať. Na tieto účely potrebujeme zdravé zvieratá, aby sme mali všetci potrebný základ pre dlhý a zdravý život.
<P>
Z tohto dôvodu sa domnievam, že je veľmi dôležité, aby sme sa zamysleli nad spôsobom, akým môžeme stanoviť nové zásady pre potravinársky priemysel, ktoré jednoduchým spôsobom zabezpečia bezpečnosť potravín, prostredníctvom ktorých sa uprednostní trvalo udržateľná výroba a zabezpečia sa vhodné spotrebiteľské ceny. Európa, ako vieme, vo veľkej miere využíva výhody medzinárodného obchodu. Priemerná rodina v Európe ušetrí vďaka medzinárodnému obchodu 5 000 EUR ročne. Určite by sme mali túto výhodu vziať do úvahy.
<SPEAKER ID="487" NAME="Andrzej Jan Szejna" AFFILIATION="PSE">
(PL) Vážený pán predsedajúci, navrhovaná stratégia Európskej únie týkajúca sa zdravia zvierat obsahuje kvalitne zadefinované projekty. Ide o kvalitný dokument a odkaz na skutočnosť, že prevencia je lepšia než liečba je naozaj výstižný. V stratégii je vymedzené množstvo významných záležitostí. Medzi tieto patrí vysoká miera ochrany verejného zdravia a bezpečnosti potravín, podpora zdravia zvierat prostredníctvom prevencie vypuknutia ochorení zvierat a znižovania miery výskytu týchto ochorení. Ostatnými otázkami, ktorým sa venuje, je podpora živočíšnej výroby a postupov zameraných na dobré životné podmienky zvierat, ktoré znižujú riziká súvisiace so zdravím zvierat a minimalizujú škodlivé vplyvy na životné prostredie. Okrem toho sa v tejto stratégii odkazuje na zvyšujúci sa hospodársky rast, súdržnosť a konkurencieschopnosť prostredníctvom zabezpečenia voľného pohybu tovaru a vhodného pohybu zvierat. Rovnako sa v nej venuje pozornosť aj preprave zvierat, ako aj zvyšujúcemu sa riziku ochorení a úlohe očkovania, ako jednej zo základných metód prevencie ochorení, ktorá sa správne zdôrazňuje.
<SPEAKER ID="488" NAME="Jim Allister" AFFILIATION="NI">
Vážený pán predsedajúci, chcel by som sa v stručnosti zamerať na tri oblasti. V prvom rade by som chcel vyjadriť isté znepokojenie nad vytvorením právneho rámca pre systém rozdeľovania nákladov vo vzťahu k najväčšiemu ochoreniu. Bolo by oveľa lepšie a oveľa spravodlivejšie, keby sa na dobrý cieľ, akým tento určite je, využili prostriedky z niektorých z našich tradične nevyčerpaných rozpočtových položiek. Priznám sa tiež, že mojou obavou je aj skutočnosť, že právny rámec možno povedie k výraznej diskreditácii členských štátov, pokiaľ ide o objem rozdelenia nákladov, ktorý požadujú od miestnych poľnohospodárov. Obávam sa toho, že na základe postupov uplatňovaných v minulosti, by bolo takéto opatrenie represívne pre poľnohospodárov v Spojenom kráľovstve.
<P>
Druhou oblasťou, ktorej sa chcem venovať, je skutočnosť, že súhlasím s výzvou na pomoc pre poľnohospodárov určenú na nákup nového elektronického identifikačného zariadenia a teším sa, že to bude umožnené v rámci programu pre rozvoj vidieka. Po tretie, vítam skutočnosť, že správa sa zameriava na oslabenie noriem EÚ dovozom z tretích krajín. Táto obava, pani komisárka, nikdy nebola väčšia ako v situácii, keď sme svedkami toho, ako pán komisár Mandelson nezodpovedne povzbudzuje WTO, aby rokovania pokračovali za každú cenu, bez najmenšieho ohľadu na budúcnosť nášho domáceho potravinárskeho priemyslu.
<SPEAKER ID="489" NAME="Czesław Adam Siekierski" AFFILIATION="PPE-DE">
(PL) Vážený pán predsedajúci, v rámci Európskej únie pripisujeme veľký význam zabezpečeniu primeranej kvality potravín. Naše normy týkajúce sa kvality sú veľmi prísne a je to správne, keďže ide o ľudské zdravie. Európa do veľkej miery vyvinula systém kontroly kvality, ktorý súvisí so situáciou v oblasti zdravia zvierat.
<P>
Chovatelia zvierat z krajín mimo Únie pravidelne nedokážu dodržať normy v oblasti dobrých životných podmienok, ktoré európski poľnohospodári musia dodržiavať. Veľký podiel dovezených potravín sa vyrába v podmienkach, v ktorých sa tieto normy nedodržiavajú. Ovplyvňuje to konkurencieschopnosť a európski poľnohospodári na to často doplácajú. Súhlasím so stanoviskom spravodajcu v tom, že stratégia na ochranu zdravia zvierat by mala byť dlhodobejšia a že je potrebné zabezpečiť primerané financovanie.
<SPEAKER ID="490" NAME="Androula Vassiliou">
členka Komisie. - Vážený pán predsedajúci, dovoľte mi všetkým vám poďakovať za veľmi zaujímavé odporúčania a vaše príspevky. Vzhľadom na veľmi obmedzený čas, ktorý mám k dispozícii, nebudem schopná odpovedať na všetky otázky, ale dovoľte mi vysloviť niekoľko pripomienok k niektorým záležitostiam.
<P>
V prvom rade sú to časové obmedzenia. Pani poslankyňa skonštatovala, že sme časovo obmedzení, ale dovoľte mi zdôrazniť, že prvý návrh všeobecného právneho predpisu o zdraví zvierat, ktorý nadobudne účinnosť, je naplánovaný na rok 2010, a nie na rok 2013, ako bolo uvedené.
<P>
Ďalšou otázkou, na ktorú poukázalo hneď niekoľko rečníkov, bola otázka dobrých životných podmienok zvierat počas prepravy. Ako som už spomínala, pracujeme na hodnotení vplyvu, ktoré, ako dúfame, bude hotové o niekoľko mesiacov a potom v závislosti od výsledkov hodnotenia vplyvu, sa rozhodneme o spôsobe, akým budeme postupovať, pokiaľ ide o dobré životné podmienky zvierat počas prepravy.
<P>
Dovoľte mi teraz prejsť k otázke rozpočtu. Na základe odporúčania Európskeho parlamentu Komisia hodlá pripraviť podrobný rozpočet výdavkov na rôzne programy a opatrenia. Nemôžeme tak urobiť v rámci tohto akčného plánu, keďže musíme dodržiavať príslušné rozpočtové postupy. Naším zámerom je zamyslieť sa nad návrhmi počas strednodobého preskúmania rozpočtu v roku 2009 a Komisia preskúma možnosti rozšírenia súčasného veterinárneho fondu a využitia iných príslušných fondov na financovanie opatrení, ktoré budú mať pozitívny vplyv na zdravie zvierat.
<P>
V súčasnosti prebieha v mnohých členských štátoch očkovanie proti katarálnej horúčke oviec, ako aj proti besnote, ktoré financuje Únia, ale chcela by som vyjasniť prípad očkovania proti slintačke a krívačke, pán Matsakis, nesúhlasíme s preventívnym očkovaním napriek tomu, že v naliehavých prípadoch, samozrejme, k očkovaniu pristúpime.
<P>
A na záver v odpovedi na otázku, ktorú položila pani Doylová, by som chcela povedať, že problém minimálne využívaných druhov sa v akčnom pláne v oblasti zdravia zvierat zohľadňuje prostredníctvom projektu technologickej platformy, ktorá patrí do siedmeho rámcového programu pre výskum. Skutočne som si od vás všetkých vypočula množstvo zaujímavých pripomienok a budeme mať príležitosť podrobnejšie ich prediskutovať v blízkej budúcnosti. Ďakujem veľmi pekne za vašu podporu.
<SPEAKER ID="491" NAME="Janusz Wojciechowski">
spravodajca. - (PL) Vážený pán predsedajúci, pani komisárka, chcel by som poďakovať všetkým, ktorí do tejto rozpravy prispeli svojimi pripomienkami, a za to, že túto správu uvítali. Teraz by som chcel spomenúť niekoľko konkrétnych otázok.
<P>
Prvú z nich nastolila vo svojich príspevkoch väčšina rečníkov. Týka sa požiadavky, aby vývozcovia živočíšnych výrobkov na európsky trh dodržiavali rovnaké normy a zaviedli rovnaké požiadavky, aké musia dodržiavať európski výrobcovia. Je to logické. Tejto záležitosti sa v správe venuje až deväť zo všetkých 80 odsekov. V každom prípade to predstavuje veľkú výzvu a malo by sa vynaložiť všetko úsilie na jej vyriešenie. Z dnešnej diskusie je to zrejmé. Únia by mala riešenie tejto záležitosti v rámci WTO pokladať za prioritu. Podporujem všetko, čo dnes bolo v tomto Parlamente povedané. Nemôžeme trpieť uplatňovanie dvojitého metra. To je jednoducho neprijateľné.
<P>
Druhú otázku, ktorej by som sa chcel venovať, tiež nastolilo mnoho rečníkov. Týka sa prepravy a je osobitne významná, keďže zajtra budeme hlasovať o pozmeňujúcom a doplňujúcom návrhu, ktorý predložila pani De Langová. Chcel by som povedať, že ako spravodajca v plnej miere podporujem pozmeňujúci a doplňujúci návrh pani De Langovej, v ktorom sa navrhuje obmedzenie prepravy živých zvierat na bitúnky na účely zabitia na deväť hodín. Táto otázka bola veľmi dlho predmetom diskusií v tomto Parlamente. Podporujem toto obmedzenie z humanitárnych dôvodov. Existuje množstvo dramatických správ o tom, k čomu počas takejto prepravy dochádza. Rovnako je potrebné zohľadniť finančné záujmy. V konečnom dôsledku niekto za tieto dlhé cesty musí zaplatiť. Ak sa zvieratá prepravujú na dlhé vzdialenosti, napríklad z Poľska do Talianska alebo z Litvy do Talianska, samozrejme, že náklady ponesie spotrebiteľ. Poľnohospodár obyčajne tiež nesie náklady, pretože, aby bolo prevážanie zvierat na také vzdialenosti ziskové, musia byť tieto zvieratá odkúpené od poľnohospodára za nízku cenu. Poľnohospodári by sa teda tohto obmedzenia nemali obávať, pretože prinúti, aby sa spracovateľský priemysel usadil na miestach, ktoré sú bližšie k miestam chovu zvierat. Domnievam sa, že to bude aj v ich záujme. Diskutujeme o zvýšení cien potravín. Tieto veľmi finančne náročné cesty sú jedným z faktorov, ktoré prispievajú k zvýšeniu cien potravín. Všetko si to zasluhuje veľmi starostlivé zváženie.
<P>
Vážený pán predsedajúci, pani komisárka, chcel by som sa ešte raz úprimne poďakovať vám, ako aj všetkým tým, ktorí dnes prispeli do diskusie o tejto správe.
<SPEAKER ID="492" NAME="Predsedajúci">
Rozprava sa skončila.
<P>
Hlasovanie sa uskutoční vo štvrtok.
<P>
Písomné vyhlásenia (článok 142)
<SPEAKER ID="493" NAME="Elisabeth Jeggle  " AFFILIATION="PPE-DE">
písomne. - (DE) Veľmi vítam iniciatívu Európskeho parlamentu zameranú na vypracovanie podrobného stanoviska k stratégii Komisie týkajúcej sa zdravia zvierat na obdobie rokov 2007 - 2013. Jasné očakávania sú v súvislosti s ľudským zdravím, ako aj v súvislosti so zdravím zvierat, dôležité.
<P>
Mottom stratégie týkajúcej sa zdravia zvierat je, že prevencia je lepšia než liečba a preventívne očkovanie je najlepším príspevkom k dobrým životným podmienkam zvierat. Z tohto dôvodu veľmi naliehavo žiadame, aby bolo v budúcnosti prijaté vhodné ustanovenie týkajúce sa ochranného očkovania a primeranej kontroly v prípade prepuknutia nákaz.
<P>
S cieľom zabezpečiť prevenciu ochorení zvierat, sa musí venovať pozornosť zabezpečeniu skutočnosti, aby boli podporované výskum, veda a inovácia a aby sa nové zistenia rozširovali.
<P>
Stratégia týkajúca sa zdravia zvierat sa musí rozšíriť na všetky zvieratá v EÚ. Z tohto dôvodu potrebujeme spoločný právny rámec, ktorý bude menej komplikovaný, jasnejší a transparentnejší ako existujúce právne predpisy.
<P>
A na záver, biologická bezpečnosť je dôležitou otázkou v kontexte stratégie týkajúcej sa zdravia zvierat. Potreba biologickej bezpečnosti začína na vonkajších hraniciach EÚ a týka sa všetkých zainteresovaných strán. Riziko rozširovania patogénov prostredníctvom dovozu alebo prevážaním zvierat z iných krajín do Európskej únie sa musí minimalizovať. Dovozcovia, dovolenkári a spotrebitelia si musia uvedomovať svoju zodpovednosť v tejto súvislosti. EÚ zohráva dôležitú úlohu pri vykonávaní požadovaných kontrol zameraných na zabezpečenie skutočnosti, že ohrozenie zdravia zvierat, a teda aj ľudského zdravia, je udržiavané na najnižšej možnej miere.
<SPEAKER ID="494" NAME="Bogusław Rogalski  " LANGUAGE="PL">
Medzi ľudským zdravím a zdravím zvierat existuje úzke prepojenie, keďže niektoré ochorenia sa môžu prenášať zo zvierat na človeka. Zvieratá sú živé cítiace tvory a ich ochrana a správne zaobchádzanie s nimi sú jednými z najväčších výziev, ktorým čelia európske krajiny. Zdravie zvierat je dôležitou otázkou, pretože epidémia ochorení zvierat môže spôsobiť problémy, najmä vo vidieckych oblastiach. Ak sa majú tieto rôzne problémy ovplyvňujúce toto odvetvie vyriešiť, je potrebná koordinovaná činnosť na európskej a svetovej úrovni.
<P>
Globálne otepľovanie, zvýšený dopyt po potravinách, mobilita osôb, obchod a otváranie hraníc prispievajú k zvyšovaniu ohrozenia zdravia zvierat. Veterinári v tejto oblasti majú veľmi dôležitú úlohu. Mali by byť odborníkmi v poskytovaní odborných služieb, akým je plánovanie v oblasti zdravia zvierat. Zabezpečenie biologickej bezpečnosti poľnohospodárskych podnikov, očkovanie a vedecký výskum sú ďalšími krokmi na ceste k sprísneniu noriem týkajúcich sa dobrých životných podmienok zvierat. Ďalšou dôležitou otázkou, ktorú je potrebné zdôrazniť, je vplyv podnikov zaoberajúcich sa zabíjaním zvierat, ich prepravou, ako aj výrobou krmív, pretože takéto podniky majú priamy vplyv na zdravie a dôstojné zaobchádzanie so zvieratami.
<P>
Mala by byť navrhnutá nová stratégia a politika vychádzajúca z jediného právneho rámca Európskej únie v oblasti zdravia zvierat a mali by do nich byť začlenené normy a usmernenia stanovené v rámci Svetovej organizácie pre zdravie zvierat. Kľúčovú úlohu v monitorovaní a podpore zdravia zvierat však zohrávajú poľnohospodári, chovatelia a majitelia zvierat.
<SPEAKER ID="495" NAME="Andrzej Tomasz Zapałowski  " LANGUAGE="PL">
Ďakujem Vám, vážený pán predsedajúci.
<P>
Dnešná diskusia je veľmi dôležitá, pretože sa týka nielen zdravia zvierat, ale aj, čo je dôležitejšie, ľudského zdravia. V nedávnom období sa tento problém stal ešte závažnejším z dôvodu prebiehajúceho nárastu objemu dovozu mäsa z tretích krajín. Nie je tajomstvom, že všeobecné normy starostlivosti o zvieratá a normy uplatňované vzhľadom na krmivá sa v týchto krajinách vo výraznej miere odlišujú od európskych noriem.
<P>
Moderný spotrebiteľ má právo vedieť, či zvieratá, ktoré konzumuje, boli kŕmené geneticky modifikovanými rastlinami. Mäso by sa malo teda jasne označovať.
<P>
Najlepší spôsob ochrany proti rozšíreniu nebezpečných ochorení medzi zvieratami je zabezpečenie sebestačnosti chovu zvierat v rámci Európskej únie a obmedzenie veľkosti poľnohospodárskych podnikov. Chovateľstvo by v zásade malo byť poľnohospodárskou činnosťou, nie priemyselnou.
<P>
Gratulujem pánovi Wojciechowskemu k jeho správe.
