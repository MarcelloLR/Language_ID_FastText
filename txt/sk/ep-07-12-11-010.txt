<CHAPTER ID="010">
Udeľovanie ceny A. Sacharova (slávnostná časť schôdze ) 
<SPEAKER ID="133" NAME="Predseda">
Vážení poslanci, dámy a páni, Európsky parlament udeľuje už takmer dve desaťročia Sacharovovu cenu za slobodu myslenia mužom a ženám zo všetkých častí sveta, ktorí vedú boj za ľudské práva, slobodu slova a slobodu prejavu.
<P>
Teší ma, že tu dnes v Európskom parlamente môžem veľmi srdečne privítať laureáta Sacharovovej ceny za rok 2007, pána Sálíha Mahmúda Usmána.
<P>
(potlesk)
<P>
Je pre mňa takisto veľkým potešením, že môžem čo najsrdečnejšie pozdraviť aj jeho ženu, Salwu Ahmed Faragalla Aliovú, ktorá vždy stála po jeho boku v zložitých obdobiach jeho života. Vítame vás medzi nami.
<P>
(potlesk)
<P>
Rozhodnutie udeliť Sacharovovu cenu za rok 2007 pánovi Sálíhovi Mahmúdovi Usmánovi sa prijalo jednohlasne Konferenciou predsedov, ktorá sa skladá z predsedov politických skupín, na základe návrhu prijatého veľkým množstvom poslancov Európskeho parlamentu z rôznych skupín. Európsky parlament tým znovu potvrdil svoju solidaritu s ľuďmi v Dárfúre a svoje presvedčenie, že udržateľné riešenie pre tento región je možné dosiahnuť len prostredníctvom spravodlivosti, demokracie a úcty k ľudským právam.
<P>
Konflikt, ktorý sužuje Dárfúr od roku 2003, zhoršuje kritickú situáciu v krajine, ktorá je devastovaná viac ako dvadsaťročnou občianskou vojnou. Rovnako ako v prípade väčšiny konfliktov je to práve civilné obyvateľstvo, ktoré najviac trpí raziami milície, ničením dedín, stratégiami spálenej krajiny a nútenými vysídleniami.
<P>
Tento konflikt si vyžiadal najmenej 400 000 životov a je zodpovedný za viac ako dva a pol miliónov vysídlených osôb a utečencov, bez ohľadu na podpis mierovej dohody v Dárfúre v roku 2006.
<P>
Laureát Sacharovovej ceny za rok 2007, úplne rovnako ako Európsky parlament, jednoducho neakceptuje túto nespravodlivú situáciu a protestuje proti beztrestnosti tých, ktorí ju spôsobili. Sálíh Mahmúd Usmán roky háji práva obetí konfliktu v Dárfúre. Meno Sálíh Mahmúd Usmán poznajú tisícky ľudí, ktorí boli uväznení bez súdneho procesu, mučení a vystavení hrozbám smrti, ktorí boli vyhnaní zo svojich domovov, vyhnaní alebo podrobení sexuálnemu násiliu.
<P>
Jeho nasadenie je pozoruhodné v niekoľkých smeroch. V krajine, kde je násilie neustále na vzostupe, riskuje Sálíh Usmán každodenne svoj život v mene ľudskej dôstojnosti a spravodlivosti.
<P>
V mene ľudskej dôstojnosti Sálíh Usmán znovu a znovu uisťuje tých trpiacich nedostatkom, ponížených mužov a ženy, ktoré upadli do zabudnutia, že svet vie o ich utrpení, že sa na nich nezabudlo a že majú dôvod dúfať v návrat k celkom normálnemu a jednoducho ľudskému životu.
<P>
Sálíh Usmán sa od roku 2004 angažuje pri zakladaní a správe Centra Amal v meste Nyala, slovo amal znamená v arabčine "nádej", pre reintegráciu obetí násilia a sexuálneho zneužívania. V prevažne moslimskej krajine je Sálíh Usmán jedným z mála mužov, ktorí sa aktívne zasadzujú o podporu práv žien, a hlavne za uznanie práva na odškodnenie obetí sexuálneho násilia.
<P>
V mene spravodlivosti sa Sálíh Usmán snaží, deň čo deň, zaistiť, aby tí, ktorí sú zodpovední za vojnové zločiny, boli hnaní na zodpovednosť ako na vnútroštátnej, tak medzinárodnej úrovni. Kým sudánsky systém súdnictva má stále mnoho nedostatkov, ktoré znemožňujú ukončiť prevažujúce ovzdušie nezákonnosti v krajine, zdá sa, že medzinárodný výkon súdnej právomoci ponúka alternatívu.
<P>
Skutočnosť, že sudánske úrady odmietajú vydať údajných vojnových zločincov Medzinárodnému trestnému súdu, upozorňuje na obmedzenie medzinárodnej spravodlivosti a ukazuje, aká dlhá cesta ešte bude potrebná, aby bolo možné v Dárfúre a v celom Sudáne nastoliť právny poriadok.
<P>
Preto sa práca Sálíha Usmána netýka len právnej pomoci, ktorú týmto obetiam poskytuje. Ako člen opozície, ktorým je od roku 2005, v sudánskom parlamente neváha potvrdzovať svoje presvedčenie na sudánskej politickej scéne a zapojiť sa do úsilia o uskutočnení skutočnej reformy právneho systému.
<P>
Počas schôdzky medi Európskym parlamentom a Panafrickým parlamentom v predvečer samitu EÚ-Afrika v Lisabone som mal príležitosť a veľké potešenie sa s pánom Sálíhom Usmánom stretnúť. Jeho silná osobnosť a neústupná vôľa bojovať za ľudské práva napriek všetkej tej perzekúcii a nepriateľstvu, ktorým boli on sám a jeho rodina vystavení, na mňa urobilo okamžitý dojem. Pred chvíľou som sa dozvedel, že pani Ali a vy máte tri deti, na ktoré dnes takisto veľmi myslíme.
<P>
Sálíh Usmán sám bol v roku 2004 uväznený na sedem mesiacov, bez toho, aby bol obvinený, a prepustený bol až potom, čo začal protestnú hladovku. Členovia jeho rodiny boli mučení a zavraždení alebo im milícia podpálila ich domy.
<P>
Veľký nemecký spisovateľ Johann Wolfgang von Goethe kedysi napísal: "Vedieť nestačí, je potrebné používať. Želať si nestačí, musíme konať." Sálíh Usmán stelesňuje tento typ vôle a odhodlania, keď preukazuje svoju odvahu vo svojom každodennom zápase v mene ľudských bytostí, ako je on sám. Je príkladom bojovníka za väčšiu úctu k právnemu štátu vo svojom regióne. Sálíh Mahmúd Usmán, máte našu pevnú podporu a naše srdečné uznanie.
<P>
Ako viete, Európsky parlament bol vždy obzvlášť prístupný utrpeniu afrických národov. Sálíh Usmán je jedným z afrických laureátov, ktorým Parlament v posledných rokoch poskytol svoju podporu a ktorých podporuje aj naďalej. Nelsonovi Mandelovi bola Sacharovova cena udelená v roku 1988, Salime Ghezaliovej v roku 1997, Domovi Zacariasovi Kamwenhovi v roku 2001 a Hauwovi Ibrahimovi v roku 2005.
<P>
Vážený Sálíh Usmán, blahoželáme vám k vašej neúnavnej práci v tejto oblasti, v tomto duchu, a dúfame, že uznanie, ktoré táto cena prináša, vám bude z roka na rok dodávať silu a ochranu, pokiaľ budete vo vašom úsilí pokračovať. Sme na vašej strane.
<P>
(potlesk)
<SPEAKER ID="134" NAME="Sálíh Mahmúd Usmán">
sudánsky právnik zastupujúci obete vojny v Dárfúre. - Vážený pán predseda, ďakujem vám za túto nesmiernu poctu. Táto cena sa udeľuje ako jednomyseľné hlasovanie Európskeho parlamentu - čo je niečo, čo mi prináša veľké uspokojenie, ale tiež, a to je oveľa dôležitejšie, mi dáva príležitosť dnes s vami hovoriť.
<P>
Pochádzam z Dárfúru, narodil som sa v Jebel Marra, čo je hornatý región nachádzajúci sa uprostred štátu Dárfúr. Mnohé roky som pracoval ako právnik v Dárfúre v Sudáne. Pre svoju prácu som sa stal obeťou väznenia a mučenia. Členovia mojej vlastnej rodiny boli mučení a vyhnaní zo svojich domovov milíciou v Dárfúre. Mnohé roky som pri svojej práci zastupoval tisícky ľudí, ktorí na súdoch potrebujú moju pomoc. Videl som tisícky ľudí, ktorí boli mučení; videl som stovky žien a mladých dievčat, ktoré sa stali obeťami pohlavného zneužívania; videl som tie štyri milióny ľudí, ktorí boli násilne vyhnaní zo svojich domov, a tie dva a pol milióny ľudí, ktorí sú uväznení, ako teraz hovoríme, v táboroch okolo miest Dárfúr: Nyala, al-Fašír, Zalingi a al-Geneina.
<P>
Bezpečnostná rada OSN prijala niekoľko rezolúcií vo vzťahu k situácii v Dárfúre: Bohužiaľ, žiadna z nich sa nevykonala účinným spôsobom. Obete sa cítili sklamané. Čakajú, že sa im ozvete; ľudia z Európy. Vaši vedúci predstavitelia hovorili o postojoch sudánskej vlády v Dárfúre s neústupnosťou: Ale doteraz sme nevideli žiadne konkrétne kroky na riešenie situácie dôrazným a cieleným spôsobom.
<P>
Ako zástupca obetí konfliktu mám teraz jedinečnú príležitosť prehovoriť priamo k vedúcim predstaviteľom Európy. Ľudia z Dárfúru potrebujú, aby Európska únia ukázala silný, jednotný postoj, pokiaľ ide o ochranu nevinných civilistov. Ľudia z Dárfúru vás žiadajú, aby ste ich chránili pred násilím, zabíjaním a zneužívaním, ktorému musia každodenne čeliť. Ľudia z Dárfúru chcú, aby ste chránili ich deti a ženy pred znásilňovaním a sexuálnym násilím, ktoré sa používajú ako "vojnové zbrane". Túto ochranu môže umožniť nasadenie hybridných síl OSN a AÚ. Zapojenie medzinárodných, a najmä európskych síl je celkom nevyhnutné, aj keď sudánska vláda nemusí byť ochotná to v tomto okamžiku prijať. Ale Európa má úlohu, ktorú má zohrať, a tou je zvyšovanie tlaku na sudánsku vládu, aby umožnila nasadenie týchto oddielov a ochranu ľudí z Dárfúru.
<P>
Môžem vás uistiť, že bez spravodlivosti a bez ochrany nebude teraz v Dárfúre a v Sudáne žiadne prímerie.
<P>
A prímerie môže Európa uľahčiť. Európska únia má veľkú zodpovednosť za presadzovanie mieru na medzinárodnej úrovni. Vedúci predstavitelia Európy sú schopní viesť mierový proces aj v Sudáne. Žiadam vás, aby ste zvýšili svoje úsilie a snažili sa o privedenie skupín povstalcov a sudánskej vlády k jednému stolu ako o naliehavú záležitosť.
<P>
Skutočnosťou ale je, že sa povstalecké skupiny delia medzi sebou, a to situácii v Dárfúre nepomáha. Chcel by som, aby ste premýšľali o prizvaní ďalších zainteresovaných strán: milióny obetí, ktoré sú v táboroch ponechané bez možnosti vyjadrenia, a iní ľudia v Dárfúre, ktorých sa to týka. Prizvite takisto hnutie občianskej spoločnosti, neziskové mimovládne organizácie a vedúcich predstaviteľov miestnych spoločenstiev. To by situácii v Dárfúre pomohlo.
<P>
Dokonca aj keď môžeme poskytnúť ochranu a presadzovať prímerie v Dárfúre, spravodlivosť a zodpovednosť sa nesmú oslabiť žiadnou politickou dohodou. V súčasnej dobe sa žiadna z obetí nemôže vrátiť do svojho domova pre chýbajúcu bezpečnosť alebo jej nedostatok. Naše komunity nenapádajú len milície, ale dokonca bojové vrtuľníky sudánskej vlády ničia naše dediny ich ostreľovaním zo vzduchu. Napriek tomuto vážnemu porušovaniu ľudských práv a medzinárodného humanitárneho práva sa žiadny z páchateľov nepostavil pred súd, pretože sudánsky súdny systém je neschopný, nekompetentný a neochotný zabezpečovať spravodlivosť. Všetci páchatelia sú mimo dosah nášho domáceho súdneho systému. Tento konflikt je konfliktom, ktorý sa vyznačuje kultúrou úplnej beztrestnosti.
<P>
Ako právnik a rodák z Dárfúru viem, že v regióne, kde nie je žiadna spravodlivosť, nemôže nikdy existovať trvalý mier. Medzinárodný trestný súd (ICC) urobil určité dôležité a významné kroky pri presadzovaní zodpovednosti. Napriek tomu sa tento kruh beztrestnosti zatiaľ ešte nepreťal. Ľudia z Dárfúru vás žiadajú, aby ste podporili prácu ICC. ICC je najviac kompetentným medzinárodným trestným tribunálom, ktorý môže mnohých neblaho známych páchateľov vojnových zločinov a zločinov proti ľudskosti urobiť zodpovednými za svoje činy.
<P>
Práve teraz sú dvaja identifikovaní podozriví Kušajba a Harún stále mimo dosah spravodlivosti. Sudánska vláda trvá na tom, že ich ICC nikdy nevydá.
<P>
Dárfúr nie je jediným regiónom Sudánu, ktorý trpí porušovaním ľudských práv. Občania zo všetkých častí Sudánu sa skutočne každý deň vystavujú obmedzovaniu svojej slobody prejavu, slobody združovania a iných základných práv, ktoré mnohí ľudia v Európe považujú za samozrejmé. Takisto vás naliehavo žiadam, aby ste podporili a presadzovali právny štát v mojej krajine, aby občania Sudánu mohli používať svoje osobné a kolektívne práva. Vo svetle nadchádzajúcich volieb v roku 2009 musíme zaistiť, že voľby, ktoré sa budú konať, budú slobodné a spravodlivé, a že slobodný a spravodlivý výsledok sa bude rešpektovať všetkými stranami.
<P>
Nakoniec by som rád poďakoval vám, poslancom Európskeho parlamentu, ktorí ste v júni tohto roka prišli do Sudánu, aby ste sa na vlastné oči presvedčili o tom, čo som opísal. Išlo o návštevu koordinovanej kancelárie Európskej komisie v Chartúme. Kancelária Európskej komisie bola pre mňa doteraz zdrojom veľkej podpory a partnerom pri mojej práci mnohé roky. Uznanie práce ochrancov ľudských práv v Sudáne zo strany Európskej komisie a vás, Európskeho parlamentu, nám dodáva odvahu a odhodlanie obete aj naďalej obhajovať a čiastočne zmierniť ich utrpenie.
<P>
Na záver by som rád povedal, že som hrdý na to, že môžem prijať túto poctu v mene ostatných kandidátov na túto cenu: ruskej novinárky zavraždenej minulý rok, Anny Politkovskej, čínskych disidentov, Ceng Ťin-jen a Chu Ťiaa, a afganskej poslankyne a aktivistky v oblasti ženských práv, Malalaj Džojovej, a takisto v mene toľkých Sudáncov, ktorí veria - rovnako ako ja - v ľudskú dôstojnosť a dosahovanie spravodlivosti.
<P>
Mnohokrát ďakujem.
<P>
(Parlament povstal a vzdal rečníkovi úctu potleskom postojačky).
<SPEAKER ID="135" NAME="Predseda">
Dámy a páni, dovoľte mi, aby som vás požiadal, aby ste povstali alebo zostali stáť, keďže zaznie európska hymna na počesť Sálíha Usmána.
