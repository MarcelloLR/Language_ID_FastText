<CHAPTER ID="019">
Eurovignette (rozprava) 
<SPEAKER ID="382" NAME="Predsedajúca">
Ďalším bodom programu je otázka na ústne zodpovedanie Paola Costu pre Komisiu v mene Výboru pre dopravu a cestovný ruch týkajúca sa Eurovignette - B6-0386/2007).
<SPEAKER ID="383" NAME="Silvia-Adriana Ţicău">
zástupkyňa autora. - (RO) Vážená pani predsedajúca, téma, o ktorej rokujeme, je požiadavka, ktorú mal Výbor pre dopravu už nejaký čas a predložil ju Komisii, aby tá predstavila model internalizácie externých nákladov použiteľný pre všetky spôsoby dopravy. V podstate som od Komisie žiadala, aby najneskôr do konca júna 2008 po zvážení všetkých možností - zahrnutie nákladov spojených s ochranou životného prostredia, hlukom, zápchami a zdravím - predložila všeobecne použiteľný, transparentný a komplexný model na zhodnotenie externých nákladov, čo by vymedzovalo a slúžilo ako základ pre následnú kalkuláciu poplatkov za používanie infraštruktúry.
<P>
Na základe predbežných výsledkov získaných pri vytváraní tohto modelu by Komisia mala určiť, či sa globálne environmentálne náklady, ako napríklad náklady spojené so zmenou klímy a nedávno uverejnené náklady súvisiace so zdravím, skúmajú v priebežnej správe a či sa budú brať do úvahy ako podstatný faktor v následnom hodnotení a výpočtoch.
<P>
Rada by som spomenula skutočnosť, že smernica, o ktorej hovoríme, ponúka členským štátom možnosť, aby zaviedli cestnú daň a pre jej výpočet vzali do úvahy viac nákladových činiteľov než predtým. V podstate ide o diskusiu týkajúcu sa zavedenia tzv. externých nákladov do cestných poplatkov, ako napríklad nákladov súvisiacich so životným prostredím.
<P>
Mnoho členských štátov je proti zahrnutiu takýchto nákladov do cestnej dane, pretože sa domnievajú, že neexistuje trvalo udržateľný model pre tento výpočet, ale iné krajiny sa domnievajú, že tieto dane budú vytvárať príjmy a že sa týmto spôsobom vytvoria potrebné fondy na rozvoj infraštruktúry.
<P>
Rada by som tiež spomenula skutočnosť, že je veľmi dôležité zaistiť spravodlivú súťaž medzi rôznymi spôsobmi dopravy, ale takisto zabezpečiť zníženie dopravného hluku.
<P>
Verím, že návrh Európskej komisie, ktorý bude predložený, nám pomôže zlepšiť účinnosť dopravy, a predovšetkým efektivitu využívania rôznych druhov dopravy, a že, samozrejme, prispeje ku všeobecnému trvalo udržateľnému rozvoju dopravy.
<P>
24,1 % emisií skleníkových plynov v 27 členských štátoch pochádza z dopravy alebo je jej dôsledkom. Z tohto dôvodu je pre nás dôležité vedieť, či environmentálne náklady, ako napríklad zmena klímy, budú súčasťou tohto návrhu.
<P>
Chcela by som sa tiež zmieniť o tom, že smernica Eurovignette umožňuje členským štátom, aby stanovili dodatočnú daň pre niektoré cesty v citlivých oblastiach, ako sú napríklad horské oblasti v Alpách alebo Pyrenejach. Akýkoľvek vybratý príjem by mal byť spätne investovaný do iných, alternatívnych dopravných prostriedkov a s nimi spojenej infraštruktúry.
<P>
Rada by som sa tiež spýtala Komisia, či by nám mohla potvrdiť skutočnosť, že po ratifikácii protokolu o doprave k Alpskému dohovoru Európskou úniou sa v tomto modeli zohľadnili odseky zmieneného protokolu, ktoré sa týkajú vymáhania dane za prepravu tovaru. Dúfam, že nám pán komisár Barrot povie podrobnosti o dátume, keď Komisia predloží novelu súčasnej smernice Eurovignette.
<P>
Svoj prejav by som rada zakončila dvomi dodatočnými otázkami, konkrétne by som sa rada spýtala Komisie, či budú tieto externé náklady internalizované nielen pre cestnú dopravu, ale tiež pre ostatné dopravné prostriedky, aby sa zaistila rovnováha vo vývoji rôznych druhov dopravy, a tiež by som sa rada spýtala Komisie, akým spôsobom hodlá sledovať zavádzanie tejto smernice Eurovignette.
<SPEAKER ID="384" NAME="Jacques Barrot">
podpredseda Komisie. - (FR) Vážená pani predsedajúca, Komisia vypracovala štúdiu, aby porovnala všetky publikácie k tejto téme a našla najlepší spôsob hodnotenia externých nákladov. Pre výskumné projekty financované Komisiou bolo použitých mnoho rôznych metodík: Unit, ExternE a iné novšie projekty. Momentálne spisujeme príručku a máme v úmysle ju čoskoro publikovať. To je prvý bod.
<P>
Po druhé, Komisia začala pracovať na hodnotení vplyvu, pokiaľ ide o kompenzáciu externých nákladov. Našlo sa mnoho účtovných variantov a tie boli predložené na verejnú konzultáciu. Konzultácia bude ukončená 31. januára 2007 a v januári 2008 sa bude konať konferencia na vysokej úrovni, aby túto príručku predstavila. Výsledky tejto verejnej konzultácie sa pridajú k pokračujúcemu hodnoteniu vplyvu. To je náš pracovný rozvrh.
<P>
Ako vidíte, je pomerne náročný. Zvažujú sa nasledovné externé náklady: nehody, dopravné zápchy, znečistenie ovzdušia, zmena klímy a hluk. Hodnotenie sa týka všetkých dopravných prostriedkov. Predstavuje rôzne systémy a rôzne ekonomické nástroje, ako napríklad zdanenie, používateľské práva, obchodovanie s emisnými právami. Hodnotíme nástroje používajúce kvantitatívnu analýzu založenú na modeli. Zmyslom tohto všetkého je urobiť naše dopravné prostriedky omnoho šetrnejšie k životnému prostrediu. V súlade s výsledkami tejto práce zverejní Komisia do budúceho leta svoje oznámenie.
<P>
Rád by som mierne odbočil, aby som odpovedal pani Ţicăuovej na jej otázku o Alpskom dohovore. Cieľom protokolu o doprave Alpského dohovoru je založiť špecifické systémy poplatkov, ktoré budú zohľadňovať skutočné náklady a podporia dopravné systémy, ktoré sú najšetrnejšie voči životnému prostrediu. Systém zavedený smernicou Eurovignette v roku 2006 na podporu používania dopravných prostriedkov, ktoré sú šetrnejšie voči životnému prostrediu, sleduje rovnaké ciele ako protokol o doprave k Alpskému dohovoru. Čo vlastne hovorí súčasná smernica Eurovignette? Stanovuje opatrenia pre povinnú úpravu mýtneho, ktoré majú od roku 2010 platiť vozidlá, ktoré znečisťujú až o 100 % viac než vozidlá šetrné k životnému prostrediu. V horských oblastiach sa smernica zameriava na internalizáciu externých nákladov - poškodenie životného prostredia a preťaženie - dodatočným poplatkom až do výšky 25 % poplatku za infraštruktúru. Príjem z dodatočných poplatkov sa musí prerozdeliť na projekty, ktoré priamo prispievajú k zmierňovaniu škôd na životnom prostredí.
<P>
Teraz, dámy a páni, by som sa rád veľmi jasne vyjadril: toto oznámenie je vzhľadom na všetku prácu, ktorú som spomenul, mimoriadne náročnou úlohou, verte mi. Umožní nám zhodnotiť tú najlepšiu metódu výpočtu v tejto oblasti. Stanoví metodiku, ktorá sa bude používať pre rôzne dopravné prostriedky. V polovici roka 2008, pred letom, konkrétne v júni, máme v úmysle predložiť kolégiu správu o hodnotení a internalizácii externých nákladov. Spomenul som oznámenie, a tak so súhlasom kolégia predložím túto správu spolu s návrhom na zmenu a doplnenie súčasnej smernice Eurovignette. To je jasné, ale musí sa uviesť, že tento návrh týkajúci sa súčasnej smernice Eurovignette predstavuje zmenu, ktorá umožní internalizáciu externých nákladov v rámci súčasnej smernice.
<P>
Toto som musel Parlamentu povedať. Pani predsedajúca, viem, že toto všetko leží našej trvalo udržateľnej politike na srdci. Je naozaj nutné internalizovať externé náklady, ale aby sme internalizovali externé náklady, musíme mať definíciu na úrovni Spoločenstva a musíme zvoliť tú najlepšiu metódu internalizácie.
<P>
Dnes večer som sa pokúsil byť čo najpresnejší a rád sa vrátim do Parlamentu, aby som podal správu a náročných a dôležitých úlohách vyžadovaných v správe, ktorú predložím v polovici roku 2008.
<SPEAKER ID="385" NAME="Georg Jarzembowski">
v mene skupiny PPE-DE. - (DE) Vážená pani predsedajúca, vážený pán podpredseda, to, čo ste povedali o objednaných štúdiách a pripravovaných konferenciách, je veľmi povzbudivé, ale dovoľte mi položiť jednoduchú otázku. Nechcem sa pýtať, či sa do 10. júna 2008 chystáte predstaviť oznámenie, ale či sa do 10. júna toho roku chystáte v súlade s tretím odsekom článku 11 súčasného znenia smernice Eurovignette predstaviť to, čo táto smernica nazýva - citujem - "všeobecne platný, transparentný a zrozumiteľný model posudzovania všetkých externých nákladov" a pre pripisovanie týchto externých nákladov všetkým prevádzkovateľom všetkých druhov dopravy. Takže chystáme sa získať model na hodnotenie a pripisovanie externých nákladov, áno alebo nie? Moja prvá otázka je jednoduchá.
<P>
A teraz moja druhá otázka. Ak dobre chápem situáciu, nie ste vôbec zaviazaní, na rozdiel od požiadavky predstaviť tento model, aby ste v roku 2008 predložili novelu smernice Eurovignette. Pravdepodobne sa to ani nedá, pretože, ak som dobre rozumel, zámerom je vyvinúť model na rozdeľovanie nákladov a potom vo vykonávacej fáze rovnomerne rozdeliť náklady na všetkých prevádzkovateľov všetkých druhov dopravy - vnútrozemskú plavbu, námornú dopravy, železnice, súkromné automobily atď. Nesmie sa stať, že najskôr prijmete novelu smernice Eurovignette a presuniete náklady na automobilových dopravcov, ale neurobíte nič na zaistenie toho, aby sa pridelili externé náklady takisto vnútrozemskej lodnej doprave, železniciam atď. To je tiež dôvod, prečo by som rád vedel, či uskutočníte revíziu smernice Eurovignette v tom istom časovom období, keď zaistíte rozdelenie externých nákladov takisto medzi ostatné druhy dopravy.
<P>
Sú to dve jednoduché otázky a ja dúfam, že dostanem dve jednoduché odpovede.
<SPEAKER ID="386" NAME="Ulrich Stockmann">
v mene skupiny PSE. - (DE) Vážená pani predsedajúca, dovoľte mi začať poďakovaním pánovi komisárovi za jeho poznámky. Ako viete, pán komisár, vedieme túto diskusiu o hodnotení externých nákladov od 20. rokov minulého storočia, a aj my poslanci sme navrhovali rôzne modely, keď sme prijímali smernicu Eurovignette. Ale pretože sa nám vtedy z politických dôvodov nepodarilo tieto externé náklady vo väčšej miere integrovať do metódy výpočtu cestných poplatkov pre ťažké nákladné automobily, dosiahli sme dohodu, že vy, Komisia, do leta 2008 predstavíte jednotnú metódu. Keďže je to tak, mám tu otázky, na ktoré treba odpovedať. Niektoré z nich už boli vymenované.
<P>
Po prvé, predstaví Komisia všeobecne prijateľný a transparentný model hodnotenia všetkých externých nákladov do júna budúceho roka - model, ktorý bude možné považovať za všeobecne záväzný? Keď som počul o príručke, znelo to dobre, ale znie to skôr ako súbor dobrých praktických rad, ktoré nejdú príliš dohromady. My však chceme všeobecne záväznú metódu, ktorá nebude následne spochybňovaná.
<P>
Po druhé, bude tento model zohľadňovať klimatické a environmentálne ciele stanovené EÚ? Na to sa pýtala moja vážená kolegyňa pani Ţicăuová. Metodicky to nie je také jednoduché, pretože všetky jestvujúce prístupy sa zameriavajú výhradne na zahrnutie súčasných nákladov a nie na dosiahnutie environmentálnych cieľov. Keby sa začlenili tieto ciele, vznikol by tu normatívny rozmer, pričom súčasná rozprava sa týka skutočných nákladov.
<P>
Po tretie, netreba ani pripomínať, že chceme napokon dospieť k legislatívnemu návrhu. Smiem sa teda spýtať, kedy Komisia zamýšľa revidovať smernicu Eurovignette? Má to v úmysle, alebo je to zatiaľ neisté?
<P>
Po štvrté, kedy sa táto metóda alebo tento model začne používať aj na hodnotenie poplatkov za infraštruktúru pre ďalšie spôsoby dopravy? Ide nám presne o to, čo povedal Georg Jarzembowski. Chceme odstrániť narušenú hospodársku súťaž medzi spôsobmi dopravy a všetky ich dostať na spoločnú, porovnateľnú úroveň.
<SPEAKER ID="387" NAME="Eva Lichtenberger">
v mene skupiny Verts/ALE. - (DE) Vážený pán komisár, ďakujem za vaše poznámky. Bolo celkom šokujúce počuť, čo ste nám povedali o procese a časovom rozvrhu. Otázka, ktorá sa bude v júni prerokúvať, je veľmi dôležitá, a to nielen pre alpskú oblasť. Verím, že vy - človek z hôr, ako ste sa popísali - ste si toho jasne vedomý a že je to pre vás dôležité. Má to význam pre všetky cesty a pre všetky krajiny, ktorých prepravné trasy a predovšetkým cesty sa v značnej miere podieľajú na doprave, a pre všetkých obyvateľov, ktorí žijú v blízkosti týchto rušných dopravných tepien. Enormné náklady tohto dopravného ruchu predstavujú obrovskú súťaž pre členské štáty, ktoré sú najviac zasiahnuté. Táto záťaž je podľa početných štúdií, ktoré sa už objavili, zdvojnásobená obrovskými externými nákladmi. Tento bod treba vziať do úvahy a je nutné, aby sa jasnejšie odrazil v konaní Komisie.
<P>
Pán komisár, nemôžeme sa však uspokojiť len s filozofickým a matematickým pohľadom na otázku hodnotenia externých nákladov. Potrebujeme realizáciu, ale nemôžeme čakať ďalších dvadsať rokov, kým sa nechá presvedčiť aj ten posledný lobista. Nemôžeme čakať ani na to, kým sa bude vypočítavať tiež znečistenie životného prostredia bicyklami. Rozhodujúcim faktorom je, že musíme konať ihneď. Potrebujeme návrh nariadenia v priebehu roku 2008, potrebujeme ho prerokovať a potrebujeme viesť túto debatu teraz, nie o dvadsať rokov, pretože by sme museli čakať, kým bude každý presvedčený vládami krajín, ktoré sú v mnohých prípadoch týmto problémom oveľa menej postihnuté než tie v strednej časti Európskej únie.
<P>
Pán komisár, hory potrebujú, aby ste konali. Citlivé miesta, ako sú mestá a ďalšie chránené oblasti, potrebujú písomné nariadenie, ktoré jasne ustanoví, čo je zúčtovateľné. Členské štáty už nemôžu ďalej niesť bremeno znečistenia životného prostredia samé a nemalo by sa to od nich už dlhšie žiadať.
<SPEAKER ID="388" NAME="Reinhard Rack" AFFILIATION="PPE-DE">
(DE) Vážená pani predsedajúca, vážený pán podpredseda, počas diskusie o európskom systéme poplatkov Eurovignette ste sa opísali ako človek z hôr, a určite ste prešli kus cesty, aby ste podľa toho žili, minimálne v rámci týchto predchádzajúcich diskusií.
<P>
Teraz však treba podniknúť ďalšie kroky, kroky, ktoré sú pravdepodobne dôležitejšie. Prišiel čas internalizovať externé náklady, alebo ak môžem prejsť z jazyka Európskej únie do reči, ktorej ľudia rozumejú, zaistiť, aby sme všetci platili za to, čo z dopravy získavame, a dozvedeli sa viac o tom, kto vytvára aké náklady a viac určite aj o tom, ako môžeme získať náhradu nákladov od tých, kto ich vytvárajú.
<P>
Dnes ste nám predstavili časový rozvrh, ktorý obsahuje počiatočné kľúčové prvky toho, čo ste predtým sľúbili. Verím, že je to dobré, a to, čo ste prezentovali, by sa zaiste malo uvítať. Čo však chýba - a už to tu bolo spomenuté - je nanajvýš zásadný ďalší krok. Kedy tu bude návrh právneho nástroja, ktorý zaistí, že rôzni používatelia infraštruktúry budú spoplatňovaní na základe nákladov, ktoré skutočne spôsobia? Je tu obrovská odlišnosť používateľov, ktorú treba vziať do úvahy.
<P>
Čakáme so zatajeným dychom, či bude možné, a očakávame, že to možné bude, dosiahnuť tento cieľ v súčasnom volebnom období, pretože jedine v prípade, že sa nám podarí uviesť tento nástroj do pohybu, sú ostatné veľké investície, ktoré sme v posledných týždňoch a mesiacoch schválili - niektoré na náš návrh - zmysluplné.
<P>
Ak investujeme kopu peňazí do stavby Brennerského tunela, zmysluplná investícia to bude len vtedy, keď zmena v štruktúre nákladov skutočne povedie k vytúženým zmenám transalpskej trasy. V tomto smere sa spoliehame, že vy, človek z hôr, nám v tejto dôležitej veci pomôžete.
<SPEAKER ID="389" NAME="Inés Ayala Sender" AFFILIATION="PSE">
(ES) Vážená pani predsedajúca, v nadväznosti na širokú dohodu o potrebe prispôsobiť dopravu výzvam, ktoré predstavuje zmena klímy a ďalšie javy, aby sme ju spravili čo najviac trvalo udržateľnú, pretože to je jediný spôsob, ako urobiť európsku dopravu konkurencieschopnou v rámci EÚ aj celosvetovo, sa Eurovignette osvedčila ako užitočný úvodný nástroj na riešenie problémov preťaženia, znečistenia a tak ďalej, keďže poskytuje moduláciu, ktorá je dostatočná a zároveň dosť rozmanitá, pokiaľ ide o jej uplatňovanie v oblasti ťažkých nákladných vozidiel.
<P>
Z hľadiska komplexnosti tohto problému mi však prichádza na um mnoho otázok, a tak by som sa pána komisára rada spýtala, či v súlade s jeho požiadavkou a dohodou dosiahnutou v Parlamente uplatňujú prebiehajúce štúdie rovnaké pravidlá merania pre všetky druhy dopravy, a mám na mysli skutočne všetky.
<P>
Takisto by ma zaujímalo, či po metodike, ktorá tu bola načrtnutá, budú predložené návrhy, ktoré budú takisto zohľadňovať všetky dopravné prostriedky. Domnievam sa, že nemôžeme zanedbávať možnosť uplatnenia tak dôležitého nástroja pre všetky dopravné prostriedky, pretože sa týka ich všetkých, a potrebujeme spoľahlivé riešenie pre všetky z nich v súvislosti s návrhom na súčinnosť rôznych druhov dopravy.
<P>
Ocenila by som tiež informácie o množstve záležitostí, ktoré považujem za dôležité. Ako pán komisár zamýšľa spojiť navrhnutú zmenu smernice Eurovignette a nové metodiky internalizácie externých nákladov so "zelenými koridormi", ktoré sa objavujú v logistickom akčnom pláne a ktoré by prípadne mohli predstavovať možnosť rozšírenia tejto metodiky?
<P>
Ako sa tento finančný nástroj zapojí do súčasnej debaty o financovaní politík EÚ? Bude Komisia pripravená rozšíriť ho aj na súkromné vozidlá? Nebolo by to efektívnejšie a menej diskriminačné? Ako môžeme obmedziť jeho dosah na dodatočné problémy narastajúcej izolácie v čoraz vyššom počte oblastí a regiónov?
<P>
A napokon, domnieva sa, že tento nástroj, nástroj, ktorý sa teraz pripravuje, bude sám osebe dostatočný na to, aby sa zaistili prostriedky na verejné práce, ako napríklad na výstavbu väčších tunelov ako súčastí transeurópskych cestných systémov?
<SPEAKER ID="390" NAME="Jörg Leichtfried" AFFILIATION="PSE">
(DE) Vážená pani predsedajúca, vážený pán podpredseda, možno si spomínate, že počas diskusií o poslednej novelizácii smernice Eurovignette som bol jedným z tých, ktorí sa neústupne dožadovali internalizácie externých nákladov cestnej kamiónovej dopravy. Nášmu prianiu nebolo vyhovené. Z tohto dôvodu som na jednej strane rád, že ideme teraz týmto smerom.
<P>
Nie som rád preto, že som naposledy viedol kampaň za túto záležitosť, ale preto, že vidím, čo sa v Rakúsku v tom krátkom medziobdobí stalo. Už dávno to nie je len západné Rakúsko, ktoré je zaplavené kamiónmi. Teraz sme sa dostali do situácie, keď je preťažené aj východné Rakúsko, niektoré cesty boli úplne zablokované a oblasť okolo nášho hlavného mesta, okolo Viedne, už praská vo švíkoch. Z tohto dôvodu je najvyšší čas, aby sme konečne zvládli začlenenie externých nákladov prevádzkovania ťažkých nákladných vozidiel do poplatkov Eurovignette.
<P>
Samozrejme, uznávam, že sa tento druh systému musí uplatniť na všetky druhy dopravy, ale máme súbor nariadení pre ťažké nákladné vozidlá, takže musíme začať s tým; netreba hovoriť, že musíme takisto pokračovať v riešení iných druhov dopravy. Rád by som podporil tých svojich kolegov poslancov, ktorí sa pýtali, kedy bude predstavený skutočný legislatívny návrh.
<P>
Druhá vec, ktorú som chcel prebrať, je to, že by sme hádam mali myslieť i na to, že ide o celoeurópsky problém a že samotné zavedenie vysokých poplatkov v častiach niektorých malých krajín splní len malú časť účelu. Namiesto toho by sme mali nájsť všeobecný systém. V tomto kontexte mi schádza na um, či by sme tiež nemali zhodnotiť potenciál minimálnych poplatkov, aspoň v sieti transeurópskych ciest, ako prostriedku dosiahnutia rovnováhy medzi dopravnými prostriedkami v Európe.
<SPEAKER ID="391" NAME="Jacques Barrot">
podpredseda Komisie. - (FR) Vážená pani predsedajúca, vždy som načúval Parlamentu s veľkým záujmom, teraz by som si však prial vysvetliť niekoľko bodov. Po prvé, odvtedy, čo riešime záležitosť, ako vy hovoríte, nachádzania modelu, musíme brať do úvahy skutočnosť, že v členských štátoch existuje určitá prax a že pred rozhodovaním o modeli musíme najskôr prerokovať výpočtové metódy používané v rôznych členských štátoch. Teraz nechápem, prečo to vyzerá tak, ako by Komisia vykonávala nejakú vedľajšiu činnosť, keď rieši problém vyskúšania všetkých metód v členských štátoch, aby postupne našla skutočný kalkulačný model, ktorý by sa mohol v Európe používať - naopak, domnievam sa, že sme pri jadre problému.
<P>
Dámy a páni, mal by som vám povedať, že je to neľahká úloha. Cítim tiež, že musím obhajovať služby poskytované Generálnym riaditeľstvom pre dopravu, ktoré je v súčasnosti nútené nájsť spoľahlivé metódy, pretože ak nebudeme mať spoľahlivé metódy, nebudú tieto metódy a tento model, ako povedal pán Stockmann, v EÚ nikdy prijaté.
<P>
Takisto by som rád vyjadril svoje veľké prekvapenie v súvislosti s pánom Jarzembowským. Hovorí mi: musíme konať, musíme podniknúť kroky vo veci trvalo udržateľnejšej dopravy, dopravy, ktorá je šetrnejšia voči životnému prostrediu, musíme podporovať železnice, musíme podporovať riečnu dopravu a musíme podporovať námornú dopravu. Ako pán Leichtfried veľmi múdro povedal, musíme začať od začiatku a korigovať môžeme neskôr. Dovoľte nám začať zlepšením súčasnej smernice Eurovignette, je to môj návrh, ak so mnou Komisia súhlasí, tak v júni 2008. Budeme internalizovať externé dopravné náklady ťažkých nákladných vozidiel, pretože to je presne to, čím podporíme používanie ostatných druhov dopravy.
<P>
Pán Jarzembowski, niekedy v budúcnosti však uplatníme kalkulačné metódy takisto na ďalšie druhy dopravy. Ako som povedal, musíme urobiť jednu vec včas. Ťažko môžeme robiť všetko naraz. To nie je možné. Potrebujeme metódu; ak chceme, aby EÚ prijala túto politiku, verte mi, musíme konať rozumne. V tejto veci som nanajvýš odhodlaný.
<P>
Musím poďakovať pánovi Rackovi za ocenenie svojich horolezeckých schopností. Nezastavím sa v polovici cesty, dokonca ani v prípade, že sa cesta zmení na svah alebo stúpanie; človek si musí udržať rozumné tempo, aby sa dostal na vrchol.
<SPEAKER ID="392" NAME="Predsedajúca">
Rozprava sa skončila.
<P>
Vaše zakončenie bolo fascinujúce a vyjadruje veľké zanietenie.
<SPEAKER ID="394" NAME="Jörg Leichtfried" AFFILIATION="PSE">
(DE) Vážená pani predsedajúca, ešte nikdy sa mi nestalo, aby bolo moje meno tak dobre vyslovené britskými tlmočníkmi. Len by som rád využil príležitosť na vyjadrenie svojej vrelej vďaky. Je to prvýkrát od chvíle, čo som vstúpil do tohto Parlamentu, čo bolo vyslovené úplne správne. Mnohokrát vám ďakujem.
