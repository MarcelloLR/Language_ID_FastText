<CHAPTER ID="006">
Hlasovanie
<SPEAKER ID="056" NAME="Predsedajúci">
Predtým, než začneme hlasovať, pán Schulz požiadal o slovo s procedurálnou námietkou.
<SPEAKER ID="057" NAME="Martin Schulz">
v mene skupiny PSE. - (DE) Vážený pán predsedajúci, požiadal som o slovo v mene svojej skupiny z dvoch dôvodov: po prvé z veľmi všeobecného dôvodu, ktorý sa týka včerajších udalostí na tejto pôde. Po druhé preto, že mám požiadavku v súvislosti s nadchádzajúcim hlasovaním.
<P>
Avšak rád by som sa najskôr venoval tomu všeobecnému dôvodu. Pán predsedajúci, mohli by ste prosím vydať vyhlásenie o včerajších udalostiach v mene mojej skupiny, osobitne o jednom konkrétnom prípade, ktorý sa týka našich uvádzačov tu v tomto Parlamente. Mám na mysli nasledovné: v Parlamente má každý absolútne právo vyjadriť svoj názor. Sme tu zvyknutí vídať plagáty a tričká a slobodné prejavy rôznych názorov. Ktokoľvek, kto má záujem o referendum, je oprávnený sa k tomu na pôde Parlamentu vyjadriť. Avšak to, čoho sme tu boli svedkami včera, je v rámci slobody názoru úplne neprijateľné.
<P>
(potlesk)
<P>
Môžeme sa tu dohadovať o tom, čo tu niektorí kolegovia poslanci robia, ako sa správajú, či vykrikujú alebo nie. Jedna vec je však neprípustná, a to, že uvádzači v tejto rokovacej sále, ktorých si, a teraz hovorím v mene všetkých mojich kolegov, alebo verím, že takmer všetkých, veľmi vážim po osobnej aj profesionálnej stránke...
<P>
(potlesk)
<P>
Čo je neprípustné, a teraz hovorím v mene svojho kolegu pána Daula a takisto pána Watsona, pána Cohn-Bendita a pána Wurtza, je skutočnosť, že uvádzači sú pri vášnivej rozprave fyzicky aj slovne napádaní - oni, ktorí tu vykonávajú svoju prácu, boli včera označení ako gestapo a SS. Toto je hanba, pán predsedajúci! Myslím si, že táto komora by mala uvádzačom vyjadriť absolútnu podporu.
<P>
(dlhý potlesk)
<P>
Dámy a páni, uvádzači nie sú súkromnými osobami; sú to úradné osoby Parlamentu. Sú predĺženou rukou predsedajúceho. Ak sa tu stane, že je uvádzač fyzicky napadnutý, ak je udretý, zostáva len jediná vec: musí sa zistiť, kto z poslancov to spravil! Tento delikt musí byť oznámený polícii a dotyčnému poslancovi či poslankyni musí byť okamžite odobratá poslanecká imunita!
<P>
(potlesk)
<P>
Pán predsedajúci, v mene svojej skupiny by som sa rád obrátil na skupinu Únie za Európu národov, menovite na pána Crowleyho, i keď neviem, či je prítomný, vo veci hlasovania - myslím tým hlasovanie o uzneseniach o extrémizme, dialógu o ľudských právach medzi EÚ a Čínou, Čiernej Hore a zákaze protipechotných mín. Skupina Únie za Európu národov je jedným zo signatárov týchto uznesení. Ak sa od skupiny UEN nedočkáme oficiálneho ospravedlnenia za včerajšie incidenty na tejto pôde, ako zástupca skupiny sociálnych demokratov v Európskom parlamente nevidím našu spoluprácu s touto skupinou ako možnú.
<P>
Predovšetkým odkazujem na uznesenie o boji s rastúcim extrémizmom v Európe. V treťom odôvodnení bolo v mene skupiny UEN i ďalších zdôraznené, že odsudzujeme rasizmus v Európe a že tak robíme s odkazom na európsku Chartu základných práv. Toto uznesenie malo byť podpísané včera a bolo prekričané mnohými členmi tejto skupiny. Prosím, stiahnite svoj podpis pod týmto spoločným uznesením. Nemôžete prijať uznesenie súvisiace s Chartou základných práv, ktorú ste včera vypískali!
<P>
(potlesk a krik)
<P>
Včera ste dali najavo, že túto Chartu základných práv nechcete. Vezmite svoj podpis späť! Naša spolupráca s vami skončila!
<P>
(potlesk)
<SPEAKER ID="058" NAME="Predsedajúci">
Dámy a páni, mám pred sebou tento stoh papierov, z pohľadu na ktorý môžete usúdiť, koľko práce nás ešte dnes dopoludnia čaká. Napriek tomu niektorí z mojich kolegov a kolegýň požiadali o slovo. Nechcem začínať dlhú rozpravu. Pán Daul požiadal o slovo a rovnako aj pani Muscardiniová, takže im dovoľujem hovoriť po dobu jednej minúty a ani o moment viac.
<P>
(hluk)
<SPEAKER ID="059" NAME="Joseph Daul">
v mene skupiny PPE-DE. - (FR) Vážený pán predsedajúci, budem veľmi stručný. Dnes o 9.00 ráno som na pôde komory čakal na ospravedlnenie za osobný útok na uvádzačov. Keďže žiadne ospravedlnenie neprišlo, urobil som svoje vyhlásenie dnes ráno o deviatej a nehodlám ho robiť znovu.
<SPEAKER ID="060" NAME="Cristiana Muscardini">
v mene skupiny UEN. - (IT) Vážený pán predsedajúci, dámy a páni, som poslankyňou tohto Parlamentu už viac než 18 rokov a v tomto Parlamente som so svojimi kolegami a kolegyňami vždy obhajovala ľudské a občianske práva, čo dokazujú moje prejavy a návrhy uznesení.
<P>
Nenechám sa poúčať pánom Schulzom, pretože pán Schulz nemá patent na pravdu ani v tejto komore, ani mimo nej. Demokracia, pán predsedajúci, je hodnota, ktorú je treba brániť, a to zahŕňa aj prejavy rešpektu k jednotlivcom a skupinám. Cítim sa trápne za pána Schulza, pretože povedal veci, za ktoré sa musí hanbiť.
<P>
Skupina Únie za Európu národov stojí za všetkými úradnými osobami Parlamentu, obzvlášť za uvádzačmi, ktorí tento rok pri mnohých príležitostiach bránili právo na slobodu prejavu, ktoré bolo tak často upierané niekoľkými väčšinovými skupinami v Parlamente. Z tohto dôvodu, pán predsedajúci, moja strana podporuje uvádzačov, verí v základné práva a požaduje úctu k povinnostiam a úctu k ľuďom. Pán Schulz, vy stiahnite svoj podpis!
<SPEAKER ID="061" NAME="Predsedajúci">
Dámy a páni, sú tu ešte nejakí ďalší predsedovia a predsedkyne skupín, ktorí by radi hovorili? Úmyselne hovorím predsedovia a predsedkyne, pretože nehodlám umožniť všetkým 785 poslancom Parlamentu vyjadriť sa na túto tému.
<P>
Nevidím nikoho, takže tento bod je ukončený.
<P>
(potlesk)
<P>
Len dodám výrok jedného básnika, že tie najkrajšie hymny sa spievajú, keď padajú bomby. Myslím si, že tá, ktorú sme počuli včera, bola nádherná práve z tohto dôvodu!
<P>
(potlesk)
<P>
Pán Salafranca si želá prehovoriť na inú tému.
<SPEAKER ID="062" NAME="José Ignacio Salafranca Sánchez-Neyra" AFFILIATION="PPE-DE">
(ES) Vážený pán predsedajúci, mesto Bejrút sa včera stalo cieľom brutálneho teroristického útoku, pri ktorom bol zabitý libanonský armádny generál François el Hajj.
<P>
Ako je Parlamentu známe, pán predsedajúci, Libanon je spätý s Európskou úniou prostredníctvom dohody o pridružení. Na miniplenárnom zasadnutí v Bruseli prijal Parlament mimoriadnu správu poskytujúcu makrofinančnú pomoc tomuto štátu a delegácia Výboru pre zahraničné veci, zložená z pani De Keyserovej, pani Gomesovej, pána Beldera a mňa, navštívila krajinu minulý týždeň, aby sme ako rôzni ministri členských štátov vyjadrili našu solidaritu so snahou o mier a želanie porozumenia, harmónie a uzmierenia v krajine.
<P>
Rád by som požiadal pána predsedajúceho, aby vyjadril pánovi premiérovi Siniorovi našu podporu v reakcii na tento brutálny teroristický útok a uistil ho o našom nespornom a neodvolateľnom záväzku zasadzovať sa za zvrchovaný, demokratický, stabilný, životaschopný a mierový Libanon.
<P>
(potlesk)
<SPEAKER ID="063" NAME="Predsedajúci">
Pán Salafranca, myslím, že potlesk vašich kolegov poslancov jasne ukazuje, že zhromaždenie podporuje vaše vyhlásenie. Podporu Parlamentu pánovi premiérovi vyjadríme.
<P>
Poslednú žiadosť o slovo predniesol pán Pirker s procedurálnou námietkou a potom pristúpime k hlasovaniu.
<SPEAKER ID="064" NAME="Hubert Pirker" AFFILIATION="PPE-DE">
(DE) Vážený pán predsedajúci, to, o čom chcem hovoriť, nijako nesúvisí s rozpravou. Chcel som na to poukázať hneď po poslednej rozprave: skrátka v tejto budove je neznesiteľná zima. Včera to možno bolo dobre, pretože vášne neboli také horúce, ako by tomu inak možno bolo. Avšak vo všeobecnosti je tu jednoducho príliš veľká zima a ja som chcel navrhnúť, aby sme sa tu v súvislosti s rozpravou o dohode o voľnom obchode s Kóreou pokúsili dosiahnuť rozumnú teplotu, možno pomocou kórejskej klimatizácie, ak sa nám to nepodarí s našou európskou.
<SPEAKER ID="065" NAME="Predsedajúci">
Domnievam sa, že sme prerokovali všetko, čo sme pred začiatkom hlasovania prerokovať mali.
<P>
Ďalším bodom programu je teda hlasovanie.
<P>
(Pre výsledky a podrobnosti o hlasovaní: pozri zápisnicu)
