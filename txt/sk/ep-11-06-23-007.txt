<CHAPTER ID="007">
Piata správa o súdržnosti a stratégii pre politiku súdržnosti po roku 2013 - Vykonávanie programov politiky súdržnosti v rokoch 2007 až 2013 - Európska mestská agenda a jej budúcnosť v politike súdržnosti - Cieľ 3: výzva pre územnú spoluprácu - budúca agenda cezhraničnej, nadnárodnej a medziregionálnej spolupráce - Aktuálna situácia a budúce synergie pre väčšiu účinnosť EFRR a ostatných štrukturálnych fondov (pokračovanie rozpravy) 
<SPEAKER ID="112" NAME="Predsedajúci">
Teraz budeme pokračovať v rozprave o správach o politike súdržnosti.
<SPEAKER ID="113" NAME="Oldřich Vlasák" LANGUAGE="CS">
Vážený pán predsedajúci, dovoľte mi najprv, aby som sa poďakoval všetkým kolegom za vynikajúcu spoluprácu a za veľmi konštruktívnu rozpravu. Dovoľte mi, aby som k celej tejto diskusii mal na záver dve pomerne provokatívne poznámky.
<P>
Štrukturálne fondy sa založili najmä na vyrovnanie rozdielov medzi jednotlivými regiónmi, a preto by mali smerovať prevažne do najzaostalejších častí Európskej únie, t. j. do konvergenčného cieľa 1. Bohatšie regióny z toho budú ťažiť tým, že sa pre ich výrobky a služby zvýšia tržné príležitosti. Akékoľvek navrhované pokusy posilňovať investície v regiónoch cieľa 2 či vytvárať silnú prechodnú kategóriu regiónov bez znalosti financovania by sme, naopak, mali odmietnuť. Nevidím totiž nijaký dôvod, prečo by sa mali donekonečna prerozdeľovať peniaze od bohatých bohatým. Určitý prechodný mechanizmus medzi cieľom 1 a 2 však vnímam ako vhodný doplnok.
<P>
Po druhé, považujem za kľúčové, aby sme prostredníctvom fondov prestali deformovať trh. To, že jeden podnikateľ získa na výstavbu haly dotáciu, a druhý nie, logicky vedie k narúšaniu trhu. Druhý totiž musí započítať do ceny predávaných výrobkov aj náklady na stavbu tejto haly, a tým má ceny logicky drahšie alebo má nižší zisk. Omnoho vhodnejšie by bolo, keby konečnými príjemcami boli iba orgány verejnej správy, t. j. štát, kraje, prefektúry, mestá a obce, ktoré by z týchto peňazí investovali do opatrení zameraných na rast. Je mi jasné, že takáto radikálna zmena nie je možná. Je však možné aspoň sa pokúsiť vydať sa touto cestou a urobiť týmto smerom malý krôčik. Vyjadrené slovami Neila Armstronga, bol by to malý krok pre európske fondy, ale veľký krok pre celé európske hospodárstvo.
<SPEAKER ID="114" NAME="Marie-Thérèse Sanchez-Schmid" LANGUAGE="FR">
Európa je v súčasnosti v kríze: postihla ju finančná kríza, makroekonomická kríza, sociálna kríza a morálna kríza. Občania vnímajú Európu ako nepriateľa, ktorý všetko riadi a zavádza drastické úsporné opatrenia. Nevidia, čo všetko Únia robí, aby investovala, podporovala rast, začleňovala tých, ktorí majú menej príležitostí, a vyrovnala rozdiely v rozvoji medzi regiónmi.
<P>
Zakrátko budeme hlasovať o balíku pre hospodárske riadenie, ktorý stanovuje zodpovedné opatrenia s cieľom dodržiavať Pakt stability a rastu, ozdraviť verejné financie a umožniť obnovu rastu. Politika súdržnosti je druhým pilierom, na ktorom musí spočívať tento rast, a to trvalo udržateľný, inteligentný a inkluzívny rast.
<P>
Hospodárske riadenie a politika súdržnosti sú dve strany rovnakej mince a je dôležité poznamenať, že sa bez seba navzájom nezaobídu. Preto musíme bojovať a brániť túto politiku, hájiť jej rozpočet a presvedčiť členské štáty, že regionálna politika nie je luxus, ale nevyhnutnosť.
<P>
V rámci rokovaní o rozpočte pre budúce programové obdobie je veľa v stávke. Musíme aj naďalej konať v prospech politiky európskej súdržnosti, ktorá je integrovaná a ambiciózna, jednoduchšia a viditeľnejšia, ktorá posilňuje územnú spoluprácu a je rovnomerne zameraná na všetky regióny.
<P>
Preto zvlášť podporujem návrh predložený v správe pána Piepera, v ktorom sa navrhuje vytvorenie prechodnej kategórie pre regióny s HDP medzi 75 a 90 % priemeru EÚ. Táto kategória umožní mnohým regiónom, ktoré čelia problémom štrukturálneho rastu, aby sa s nimi zaobchádzalo spravodlivo a vyvážene.
<P>
Navyše chcem, prirodzene, znovu pripomenúť dôležitosť rozvoja európskej územnej spolupráce. Je praktickým stvárnením slov Roberta Schumana: Európa nevznikne naraz ani celkovou integráciou. Bude vybudovaná prostredníctvom konkrétnych úspechov, ktoré najprv vytvoria skutočnú solidaritu. Bola to pravda pred 60 rokmi a platí to ešte aj dnes.
<SPEAKER ID="115" NAME="Georgios Stavrakakis" LANGUAGE="EL">
Rád by zablahoželal spravodajcom k ich správam, ktoré nám dnes umožnili rokovať o základných rozmeroch budúcej politiky súdržnosti a vyjadriť k nim svoje hlavné postoje. Rád by som sa však vyjadril k správe pána Piepera, ktorej som bol tieňovým spravodajcom, pretože sa v nej podrobne uvádzajú stanoviská Európskeho parlamentu k štruktúre potrebnej pre politiku súdržnosti po roku 2013.
<P>
Rád by som poukázal na to, že hlavné stanoviská Európskeho parlamentu už boli vyjadrené a schválené na plenárnej schôdzi a uvádzajú sa v osobitnej kapitole uznesenia o budúcom finančnom výhľade Európskej únie, pokiaľ ide o politiku súdržnosti. V prípade týchto stanovísk nebudeme robiť ústupky.
<P>
Budúca politika súdržnosti musí mať k dispozícii primeraný rozpočet, aby mohla účinne spĺňať nové náročné úlohy, podporovať všetky regióny Európskej únie, a to s osobitným dôrazom, ako vždy, na regióny, ktoré v najväčšej miere čelia problémom v oblasti rozvoja, zahŕňať tematické ciele a zároveň byť do istej miery pružná, opierať sa o zjednodušené pravidlá, ktoré boli medzi jej fondmi zjednotené do najväčšej možnej miery, a zabezpečiť, aby mohli všetci občania Únie požívať jej výhody, a to dokonca aj vtedy, keď žijú v najodľahlejších častiach Európskej únie, na ostrovoch alebo v horských oblastiach.
<P>
Nakoniec, čo sa týka najmä návrhu vytvoriť prechodnú podpornú kategóriu, ktorú sme ja aj moja politická skupina a prevažná väčšina poslancov v Parlamente vždy podporovali, by som rád zdôraznil, že v plnej miere súhlasím s názorom, ktorý dnes vyjadril pán komisár Hahn. Jej vytvorenie je úplne oprávnené a chceme, aby sa budúci systém regionálnej podpory zameriaval na regióny na rovnakom stupni rozvoja spravodlivo, jednoducho a transparentne. Som presvedčený, že musíme vyslať jasné posolstvo, že Európska únia skúma aj okolnosti za štatistickými údajmi najmä počas súčasnej hospodárskej krízy.
<SPEAKER ID="116" NAME="Predsedajúci">
Spoločná rozprava sa skončila.
<P>
Hlasovanie sa uskutoční v krátkom čase.
<P>
(Rokovanie bolo prerušené o 11.45 hod. a pokračovalo o 11.50 hod.)
<P>
Písomné vyhlásenia (článok 149)
<SPEAKER ID="117" NAME="Slavi Binev" LANGUAGE="BG">
Zlepšenie obchodnej situácie je tiež súčasťou politiky súdržnosti. Na to je však potrebný účinne fungujúci súdny systém. Možno pozorovať, že legislatívny orgán nevyvíja dostatočnú činnosť, pokiaľ ide o mimoriadne naliehavé zmeny v rámci súdneho systému. Voči našim európskym partnerom máme povinnosť prijať v tejto oblasti rozsiahle reformy, ktoré musia primerane riešiť početné prípady na súdoch v Bulharsku, a to najmä prípady týkajúce sa korupcie na vysokých úrovniach a ich príznakov. Hojné negatívne posudky Európskej komisie a európskych súdov vzťahujúce sa na reformy súdnych systémov a šírenie korupcie ako celok nezmenili postoj vlády k akémukoľvek druhu reformy v tejto oblasti, ktorý je z hľadiska trestných činov pomerne ľahostajný. Prečo ľudia, ktorí majú právo podať podnet na zmeny právneho systému, ho nepodajú, svoje chyby však ospravedlňujú nedostatkom reforiem? Prečo sa chránia dvojité normy? V záujme koho je neprijímať reformy včas? Je šokujúce, že v 21. storočí nemajú občania Bulharska možnosť podať jednotlivú žalobu na ústavný súd, čo je právo, ktoré napríklad občania Nemecka pokladajú za samozrejmosť. Prečo sú vyššie postavení sudcovia volení mimoriadne pochybným a nejasným spôsobom a prečo v súvislosti so zásahmi výkonnej moci naďalej prevládajú veľmi vážne pochybnosti?
<SPEAKER ID="118" NAME="Vilija Blinkevičiūt" LANGUAGE="LT">
V rámci prípravy na nové obdobie financovania po roku 2013 musíme predložiť konkrétne návrhy nového finančného výhľadu Európskej únie (2014 - 2020) v súvislosti s jednotným strategickým rámcom s cieľom zabezpečiť uskutočnenie cieľov EÚ v oblasti politiky súdržnosti a účinnosť štrukturálnych fondov. Aby sme v týchto ťažkých časoch prekonali dôsledky finančnej a hospodárskej krízy, máme dobrú príležitosť využiť budúce rokovania o ďalšom viacročnom finančnom rámci na dosiahnutie účinnejšieho riadenia a použitia štrukturálnych fondov EÚ a vykonávania programov EÚ.
<P>
Európska komisia by mala zvýšiť technickú pomoc poskytovanú členským štátom, regionálnym a miestnym správnym orgánom a zorganizovať pre ne viac školení s cieľom zlepšiť ich schopnosti a rozšíriť ich znalosti o pravidlách, ktoré sa uplatňujú pri riešení otázok týkajúcich sa vykonávania. Okrem toho by samotné členské štáty mali dávať prednosť investíciám do inštitucionálnych kapacít a zjednodušiť správne ustanovenia s cieľom znížiť administratívnu záťaž.
<P>
Súhlasím so žiadosťou Európskeho parlamentu, aby Komisia vypracovala európsku príručku o viacúrovňovom riadení a vyzvala členské štáty, aby ju dodržiavali, pričom treba zohľadniť osobitné miestne a regionálne ciele, rozšíriť používanie opatrení politiky súdržnosti v oblasti riadenia (t. j. plánovanie, financovanie a realizácia na základe vnútroštátneho, regionálneho a miestneho partnerstva) a uplatňovať ich na fondy, ktoré sa zahrnú do plánovaného spoločného strategického rámca s cieľom zabezpečiť väčšiu účinnosť verejných výdavkov.
<SPEAKER ID="118" NAME="Tamás Deutsch" LANGUAGE="HU">
Ukázalo sa, že politika súdržnosti je nevyhnutná na boj proti kríze a vyznačuje sa účinnosťou a pružnosťou. Navyše značne prispieva k dosahovaniu cieľov stratégie Európa 2020, hoci je dôležité zdôrazniť, že politika súdržnosti je len jedným z prostriedkov na dosiahnutie týchto cieľov a každá oblasť politiky musí v primeranej miere prispievať k úspešnosti novej stratégie rastu Európskej únie. Chcel by som zdôrazniť skutočnosť, že chybovosť sa v posledných rokoch podstatne znížila a že väčšina omylov pochádza z oblastí mimo politiky súdržnosti (napr. verejné obstarávanie). Financovanie politiky súdržnosti by sa nemalo znížiť, pretože ešte stále pretrvávajú rozdiely, ktoré možno riešiť len prostredníctvom politiky súdržnosti. Najviac ochudobnené regióny potrebujú viac podpory, zato by však mali byť efektívnejšie. Zároveň je dôležité, aby sa podmienky uplatňované v oblasti regionálnej politiky vzťahovali na oblasti, na ktoré môže mať politika súdržnosti vplyv, a od členských štátov by sa nemalo požadovať, aby podmienene zaviedli nevyhnutné sociálne a hospodárske reformy. Na zvýšenie účinnosti politiky súdržnosti je nevyhnutné zjednodušenie regulačného systému, ktorý je v súčasnosti mimoriadne zložitý, je potrebný jednotný výklad pravidiel a povinností, súlad v rámci legislatívneho prostredia a jasné vymedzenie oblastí zodpovednosti. Politika súdržnosti nie je politikou pomoci. Spočíva skôr v investovaní do vyrovnania úrovne menej rozvinutých oblastí a z toho prameniace pozitívne dôsledky budú mať na základe zvýšenia dopytu vplyv aj na bohatšie regióny.
<SPEAKER ID="119" NAME="Filiz Chakaevová Chiusmenovová" LANGUAGE="BG">
Politika súdržnosti je dôležitá na odstránenie rozdielov medzi regiónmi Európy, na ukončenie krízy a na dosiahnutie inteligentného, trvalo udržateľného a inkluzívneho rastu. Napriek tomu, čo sa už dosiahlo, stále existujú regióny, ktoré z hľadiska rozvoja zaostávajú. To prináša potrebu početnejších a lepšie zacielených opatrení zameraných na zníženie sociálnych a hospodárskych rozdielov v Európe a boj proti chudobe a sociálnemu vylúčeniu. Zvýšenie účinnosti politiky súdržnosti si vyžaduje lepšie vzájomné pôsobenie medzi štrukturálnymi fondmi, ako aj lepšiu koordináciu s ostatnými finančnými nástrojmi EÚ a vnútroštátnou pomocou. Pri zaisťovaní čo najväčšej relevantnosti operačných programov pre okolité podmienky by zohrávalo kľúčovú úlohu aj zabezpečenie ich dostatočnej pružnosti. Musíme podniknúť kroky, aby sa znížilo administratívne zaťaženie príjemcov, a to aj prostredníctvom väčšieho využívania možností elektronickej verejnej správy, a aby sa posilnila úloha, ktorú zohrávajú miestne a regionálne orgány, ako aj sociálno-hospodárski partneri. Na záver by som chcela zdôrazniť, že na dosiahnutie skutočnej sociálnej, hospodárskej a územnej súdržnosti a na zabezpečenie toho, aby mal každý európsky občan dobré podmienky na život a prácu, je potrebné, aby objem finančných prostriedkov určených na politiku súdržnosti v ďalšom programovom období zostal rovnaký ako v súčasnom období.
<SPEAKER ID="120" NAME="Tunne Kelam" LANGUAGE="ET">
V budúcnosti musí politika súdržnosti Európskej únie odvážnejšie než doteraz zohľadňovať makroregionálne stratégie, ako sú napríklad stratégia pre Pobaltie a stratégia pre podunajskú oblasť. Makroregionálne stratégie majú dobré podmienky na to, aby ťažili z nadnárodného potenciálu, zlepšovali spoluprácu medzi rôznymi úrovňami správy, jednotne pristupovali k riešeniu spoločných problémov a zvyšovali regionálnu konkurencieschopnosť a kapacitu pre inovácie. Pri príprave politiky súdržnosti na nadchádzajúce obdobie je nevyhnutné jasnejšie vymedziť spôsob realizácie makroregionálnych stratégií v ďalšom období a ich úlohu a miesto v rámci politiky súdržnosti, ako aj spôsob ich financovania v nadchádzajúcom období. Je dôležité preskúmať makroregionálne stratégie v súvislosti s cieľom európskej územnej súdržnosti ustanovenom v Lisabonskej zmluve a v pláne územného rozvoja EÚ na obdobie do roku 2020. Európska komisia musí členským štátom poskytnúť presnejšie usmernenia, ako je vymedzenie konkrétnych opatrení alebo oblastí, ktoré sú dôležité z makroregionálneho hľadiska: napríklad dopravné koridory, voľný pohyb služieb a environmentálne otázky. Prostredníctvom lepšej koordinácie existujúcich mechanizmov podpory bude možné účelnejšie využívať štrukturálne fondy EÚ, a to bez toho, aby bolo potrebné vyčleniť väčší objem zdrojov na príslušné medziregionálne oblasti spolupráce. Som tiež presvedčený, že je mimoriadne dôležité zabezpečiť dodatočné zdroje na koordináciu makroregionálnych stratégií a zintenzívnenie vzájomnej spolupráce. Koordinácia si vyžaduje neustále zlepšovanie a je nepochybne potrebné zvýšiť v tejto oblasti zodpovednosť členských štátov.
<SPEAKER ID="121" NAME="Lena Kolarska-Bobińska" LANGUAGE="PL">
Politika súdržnosti je najlepším dôkazom solidarity, ktorá v Európskej únii existuje. Poľsko a najmä chudobné regióny, podobne ako Lubelské vojvodstvo, ktoré zastupujem, použili tieto finančné prostriedky na rýchly rozvoj. Je ťažké si v súčasnosti predstaviť, ako by asi náš región vyzeral bez pomoci EÚ. Je to škoda, že nie sú k dispozícii dostatočné informácie o konkrétnych účinkoch vynakladania týchto peňazí, pretože ďalšie smerovanie politiky súdržnosti v budúcich rokoch by mal v skutočnosti stanovovať výskum, pri ktorom sa posúdi spôsob použitia rôznych programov celým regiónom, a nie zhodnotenie jednotlivých programov.
<P>
Politika súdržnosti je pilierom stratégie Európa 2020, a preto by objem peňazí vyčlenených na politiku súdržnosti v ďalšom spoločnom finančnom rámci nemal klesnúť pod sumu, ktorá je k dispozícii v tomto programovom období. V súčasnosti hľadáme zdroje na nové ciele, ktoré majú zvýšiť konkurencieschopnosť Európy. Nemali by sme ich však hľadať na úkor miest a regiónov. V správe Výboru pre politické výzvy a v správe pána Piepera vyslal Európsky parlament dôrazné posolstvo vládam členských štátov a Rade: nemanipulujte s politikou súdržnosti.
<SPEAKER ID="122" NAME="Marian-Jean Marinescu" LANGUAGE="RO">
Európsky parlament vo svojej správe o budúcej stratégii politiky súdržnosti po roku 2013 navrhuje vyvážený postoj, ktorý je priaznivý pre Európsku úniu. Únia naďalej potrebuje silnú politiku súdržnosti, ktorá bude tiež náležite financovaná. Zároveň však treba zlepšiť nariadenia. Medzi ostatné požiadavky patria projekty s veľkou európskou pridanou hodnotou, spravodlivosť, zodpovednosť a záväzok členských štátov využiť celý objem pridelených finančných prostriedkov, ktorý sa zakladá na zmluve s Európskou komisiou.
<P>
V čase hospodárskeho poklesu sú potrebné investície na zachovanie pracovných miest a podporu rozvoja. Politika súdržnosti sa zameriava výlučne na investície. Pokiaľ ide o budúci rozpočtový rok, rozpočet vyčlenený na politiku súdržnosti sa musí udržať aspoň na takej úrovni, akú dosahuje v súčasnosti.
<SPEAKER ID="123" NAME="Monika Smolková" LANGUAGE="SK">
Politika súdržnosti po roku 2013 má byť aj naďalej dôležitým faktorom pri rozvoji Európy. Musí garantovať rozvoj infraštruktúry a riešiť nerovnomerný rozvoj medzi jednotlivými regiónmi. Finančná kríza regionálne rozdiely ešte prehĺbila. Európa čelí veľkej nezamestnanosti. V súčasnosti, keď je viac ako 23 miliónov nezamestnaných, politika súdržnosti je jednou z politík, ktoré môžu prispieť aj k tvorbe nových pracovných miest. Asi nikto z poslancov EP nepochybuje o potrebe politiky súdržnosti aj po roku 2013. Aktuálnou sa stáva otázka efektívneho využívania finančných prostriedkov, transparentnosti a skvalitnenia celého procesu a návratnosti investícií. Úspechy politiky súdržnosti sú merateľné a obyvateľmi EÚ najviac vnímané a oceňované. Preto je dôležité, aby politika súdržnosti pri schvaľovaní budúceho viacročného rámca mala aj dostatočné finančné krytie. Investície do regionálneho rozvoja sú investície do budúcnosti a rozvoja EÚ.
<SPEAKER ID="123" NAME="Zbigniew Ziobro" LANGUAGE="PL">
Dosahovanie cieľov európskej politiky súdržnosti sa v mnohých oblastiach nepochybne uberá správnym smerom, hoci už v tejto fáze si môžeme vziať niekoľko ponaučení z jej doterajšieho pokroku a uplatniť ich pri vypracúvaní budúcich priorít európskej politiky súdržnosti. Pre pomerne slabé čerpanie finančných prostriedkov na infraštruktúru a životné prostredie vznikla potreba preskúmať nástroje, ktoré podnecujú k realizácii projektov v tejto oblasti.
<P>
Toto je zvlášť dôležité pre krajiny východnej Európy, v ktorých sa v porovnaní s ostatnými strategickými oblasťami vynakladajú finančné prostriedky pridelené na tento účel v menšej miere. Dodatočná podpora je navyše nevyhnutná pre nadnárodnú a cezhraničnú spoluprácu, ktorá je potrebná z hľadiska rozvoja a európskej konvergencie, ako aj na uskutočnenie spoločných regionálnych projektov v oblasti infraštruktúry a životného prostredia.
<P>
Ďalším dôležitým prvkom je posilnenie rozvoja na základe malých a stredných podnikov. V tomto prípade je nevyhnutné nielen podnecovať zakladanie nových podnikov, ale tiež vytvoriť pre ne vhodné podmienky, aby na trhu pretrvali. Z toho pramení potreba dosiahnuť lepšie zjednotenie zásad iniciatívy Small Business Act a politiky súdržnosti. Ak sa pri príprave stratégie po roku 2013 a politiky súdržnosti zamyslíme nad týmito oblasťami, môže to prispieť k trvalému a harmonickému hospodárskemu rozvoju Európskej únie.
