<CHAPTER ID="006-06">
6. Rozpočtový rok 2009 zmenený a doplnený Radou (hlasovanie) 
<P>
- Po ukončení hlasovania:
<SPEAKER ID="075" NAME="Éric Woerth">
úradujúci predseda Rady. - (FR) Vážený pán predseda, dámy a páni, vaše hlasovanie o druhom čítaní návrhu rozpočtu predstavuje záverečnú fázu postupu, ktorý sa vyznačoval veľmi vysokou úrovňou spolupráce medzi oboma útvarmi rozpočtového orgánu a s Komisiou. Rád by som čo najsrdečnejšie poďakoval všetkým zúčastneným, najmä pánovi predsedovi Výboru pre rozpočet Bögemu, spravodajcom pani Haugovej a pánovi Lewandowskému a pani komisárke Grybauskaitėovej.
<P>
Na konzultačnom stretnutí 21. novembra sme spolu pracovali na vytvorení vyrovnaného rozpočtu na rok 2009, ktorý zaručí náležité hodnotenie financovania jednotlivých politík EÚ a zároveň aj ochranu záujmov európskych daňovníkov. Spolu sme prišli s postupmi financovania potravinového nástroja, čím sme si splnili povinnosť podporovať rozvojové krajiny, a spolu sme navrhli praktické opatrenia, ktoré umožnia prekonať patovú situáciu v politike súdržnosti a konečne spustiť programy na obdobie rokov 2007 - 2013.
<P>
Význam tejto iniciatívy podčiarkli aj hlavy štátov a vlád na zasadnutí Európskej rady. Predstavuje to hlavnú niť európskej reakcie na hospodársku krízu, na ktorej musíme bezodkladne ďalej pracovať. Vaše hlasovanie zabezpečí úplnú realizáciu výsledkov konzultácií. V súlade s postupom, ktorý ustanovuje zmluva, preto môžem potvrdiť, že Rada akceptuje maximálnu mieru zvyšovania vyplývajúcu z druhého čítania.
<SPEAKER ID="076" NAME="Predseda">
Ďakujem vám za vyhlásenie, pán Woerth.
<P>
Keďže Komisia nemá pripomienky, konštatujem, že rozpočtový postup prebehol v súlade so Zmluvou a s medziinštitucionálnou dohodou zo 17. mája 2006 a že Rada a Parlament v zmysle článku 13 tejto dohody preukázali, že súhlasia s maximálnou mierou zvyšovania nepovinných výdavkov, ktorá je výsledkom druhého čítania v Parlamente.
<P>
Rozpočtový postup teda možno považovať za uzavretý a rozpočet vyhlásiť za prijatý s konečnou platnosťou. Teraz podpíšeme jednotlivé vyhlásenia, ale o minútu musíme hlasovať o ďalšom uznesení.
<P>
(Predseda k sebe pozval pána Woertha, pani komisárku Grybauskaitėovú, pána Bögeho (predsedu Výboru pre rozpočet) a spravodajcov pani Haugovú a pána Lewandowského.)
<P>
(Rozpočet bol podpísaný.)
<P>
Práve som sa dozvedel, že pán Böge má dnes narodeniny, a chcel by som mu zo srdca zablahoželať.
