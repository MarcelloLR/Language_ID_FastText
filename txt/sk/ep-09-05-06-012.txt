<CHAPTER ID="012">
Európsky fond pre utečencov na obdobie rokov 2008 až 2013 - Minimálne normy pre prijímanie žiadateľov o azyl (prepracované znenie) - Žiadosť o medzinárodnú ochranu podaná štátnym príslušníkom tretej krajiny alebo osobou bez štátnej príslušnosti v jednom z členských štátov (prepracované znenie) - Zriadenie systému "Eurodac" na porovnávanie odtlačkov prstov (prepracované znenie) - Zriadenie Európskeho podporného úradu pre azyl (rozprava) 
<SPEAKER ID="319" NAME="Predsedajúca">
Ďalším bodom programu je spoločná rozprava na tieto témy:
<P>
správa pani Dührkopovej Dührkopovej v mene Výboru pre občianske slobody, spravodlivosť a vnútorné veci o návrhu rozhodnutia Európskeho parlamentu a Rady, ktorým sa mení a dopĺňa rozhodnutie č. 573/2007/ES, ktorým sa zriaďuje Európsky fond pre utečencov na obdobie rokov 2008 až 2013, pokiaľ ide o zrušenie financovania určitých činností Spoločenstva a zmenu maximálnej výšky ich financovania - C6-0070/2009 -,
<P>
správa pána Masipa Hidalga v mene Výboru pre občianske slobody, spravodlivosť a vnútorné veci o návrhu smernice Európskeho parlamentu a Rady, ktorou sa ustanovujú minimálne normy pre prijímanie žiadateľov o azyl (prepracované znenie) - C6-0477/2008 -,
<P>
správa pani Hennisovej-Plasschaertovej v mene Výboru pre občianske slobody, spravodlivosť a vnútorné veci o návrhu nariadenia Európskeho parlamentu a Rady, ktorým sa ustanovujú kritériá a mechanizmy na určenie členského štátu zodpovedného za posúdenie žiadosti o medzinárodnú ochranu podanej štátnym príslušníkom tretej krajiny alebo osobou bez štátnej príslušnosti v jednom z členských štátov (prepracované znenie) - C6-0474/2008 -,
<P>
správa pána Popu v mene Výboru pre občianske slobody, spravodlivosť a vnútorné veci o návrhu nariadenia Európskeho parlamentu a Rady, ktoré sa týka zriadenia systému "Eurodac" na porovnávanie odtlačkov prstov pre účinné uplatňovanie nariadenia (ES) č. [.../...], (ktorým sa ustanovujú kritériá a mechanizmy na určenie členského štátu zodpovedného za posúdenie žiadosti o medzinárodnú ochranu podanej štátnym príslušníkom tretej krajiny alebo osobou bez štátnej príslušnosti v jednom z členských štátov) (prepracované znenie) - C6-0475/2008 -,
<P>
a správa pani Lambertovej v mene Výboru pre občianske slobody, spravodlivosť a vnútorné veci o návrhu nariadenia Európskeho parlamentu a Rady, ktorým sa zriaďuje Európsky podporný úrad pre azyl - C6-0071/2009 -.
<SPEAKER ID="320" NAME="Bárbara Dührkop Dührkop">
spravodajkyňa. - (ES) Vážená pani predsedajúca, je mi cťou začať túto spoločnú rozpravu o piatich veľmi dôležitých správach o vytvorení spoločnej európskej politiky v oblasti azylu.
<P>
Moja správa sa obmedzuje na zmenu a doplnenie rozhodnutia týkajúceho sa Európskeho fondu pre utečencov (EFU) s cieľom znova prideliť finančné prostriedky na zriadenie Európskeho podporného úradu pre azyl, ktorý nadobudne inštitucionálnu podobu regulačnej agentúry. Jednou zo zodpovedností agentúry bude podpora a zlepšenie praktickej spolupráce medzi členskými štátmi s cieľom pomôcť pri zavádzaní spoločného európskeho azylového systému.
<P>
Vzhľadom na to, že niektoré úlohy, ktoré sú v súčasnosti stanovené a financované v rámci EFU, bude v tomto období vykonávať úrad, niektoré finančné prostriedky EFU je potrebné presunúť tam. Ide napríklad o úlohy súvisiace s podporou osvedčených postupov, tlmočníckych a prekladateľských služieb a s podporou vývoja a uplatňovania spoločných štatistických nástrojov s cieľom dosiahnuť transparentnosť a rozumné riadenie zdrojov.
<P>
Na základe platných pravidiel by malo byť na plnenie uvedených úloh pridelených 10 % zdrojov fondu. Komisia nám navrhuje zníženie tohto percentuálneho podielu na úroveň 4 % a presunutie zvyšných zdrojov na financovanie nového úradu. Na základe uvedeného návrhu by sa výška pridelených finančných prostriedkov fondu na obdobie rokov 2008 až 2013 znížila zo sumy 628 miliónov EUR na 614 miliónov EUR. Súhlasíme s Komisiou v tom, že uvedené sumy sú dostatočné na prvú fázu činnosti fondu do roku 2013, kedy je plánovaná revízia.
<P>
Výbor pre občianske slobody, spravodlivosť a vnútorné veci sa mi rozhodol zveriť úvodnú úlohu, ktorá spočíva v obhajobe zmysluplnosti zriadenia tohto úradu. Návrh jednomyseľne schválili dva príslušné výbory: Výbor pre občianske slobody a Výbor pre rozpočet. Aj napriek tomu, že, ako vieme, Parlament nerád vidí zriaďovanie nových agentúr, jeho prvotným záujmom ako rozpočtového orgánu je správne a rozumné riadenie pridelených zdrojov, v tomto prípade zabezpečenie praktickej spolupráce medzi členskými štátmi v oblasti azylu.
<P>
Všetci vieme, že miera prijímania žiadostí o azyl sa v jednotlivých členských štátoch značne odlišuje, čo spôsobuje množstvo ťažkostí pri riadení pre hostiteľský členský štát. Týka sa to najmä štátov, ktoré sa nachádzajú na južných hraniciach Európskej únie. Sú pravidelne preťažené veľkým počtom ľudí, ktorí zrazu prichádzajú k ich hraniciam, pretože aj oni musia identifikovať z veľkého počtu týchto ľudí tých, ktorí potrebujú ochranu.
<P>
Poskytnutie podpory v súvislosti s presídlením a vnútorným dobrovoľným odovzdaním žiadateľov o azyl je najlepším dôkazom a prejavom solidarity, ktorý by členské štáty mali preukazovať. Toto je a malo by byť hlavným cieľom zriadenia úradu.
<P>
Vážená pani predsedajúca, toto je koniec môjho vystúpenia o problematike, ktorou sa teraz zaoberáme. Podobne ako vy, by som chcela venovať niekoľko svojich záverečných minút krátkej rozlúčke.
<P>
Toto je moje posledné vystúpenie na tomto plenárnom zasadnutí. Vážená pani predsedajúca, podobne ako vy, aj ja by som rada poďakovala všetkým poslancom tohto Parlamentu, svojim kolegom v skupine, pánovi predsedovi Výboru pre občianske slobody a svojim kolegom poslancom za príjemnú spoluprácu v posledných rokoch. Zúčastňovali sme sa na rozpravách a nie vždy sme sa zhodli, ale som presvedčená, že v konečnom dôsledku sme na plenárne zasadnutie tohto Parlamentu stále predložili kvalitne vykonanú prácu.
<P>
Vážená pani predsedajúca, keď som sem prvýkrát prišla pred 22 rokmi, existovalo Európske hospodárske spoločenstvo so svojimi 12 členskými štátmi. Som šťastná, že teraz opúšťam Európsku úniu s 27 členskými štátmi. Som naozaj poctená, že som bola súčasťou základnej hnacej sily európskej integrácie. Bola to jedinečná a skvelá skúsenosť. Vážená pani predsedajúca, som tiež presvedčená, že jedným z najväčších úspechov bolo dosiahnutie postoja "nikdy viac", ktorý bol základom európskeho zjednocovania. Myslím, že si k tomu môžeme blahoželať.
<P>
Na záver, som veľmi šťastná, že som mala príležitosť zažiť túto skúsenosť, a naozaj vás žiadam o pochopenie, pretože sa na tejto rozprave nezúčastním. Vraciam sa do Baskicka, kde prežívame historické udalosti. Po 30 rokoch baskickej nacionalistickej vlády budeme mať socialistického prezidenta Baskicka, pána Patxiho Lópeza. Rada by som zajtra pri jeho nástupe do úradu zastupovala našu politickú skupinu.
<P>
Ďakujem veľmi pekne a poslednýkrát sa lúčim.
<P>
(potlesk)
<SPEAKER ID="321" NAME="Antonio Masip Hidalgo">
spravodajca. - (ES) Vážená pani predsedajúca, tak ako vy, Výbor pre občianske slobody, spravodlivosť a vnútorné veci s mimoriadnym zanietením navštívil centrá pre prisťahovalcov v rôznych častiach Európy a zistil obrovské rozdiely v podmienkach a neúnosný stav, ktorý sa musí zlepšiť.
<P>
Žiadateľov o azyl však nemožno porovnávať s nezákonnými prisťahovalcami. Žiadatelia o azyl utekajú pred prenasledovaním. Nepriťahujú ich hospodárske faktory, ale vyháňajú ich režimy, ktoré nesúhlasia so slobodou. My Španieli si to veľmi dobre uvedomujeme. Mnohých z nás totiž ako republikánskych emigrantov prijalo Mexiko, Francúzsko a iné krajiny.
<P>
V rámci rokovaní o smernici o návrate bolo jasne uvedené, že tento právny predpis sa nebude vzťahovať na budúce právne predpisy o prijímaní žiadateľov o azyl. Kolegovia poslanci zo Skupiny Európskej ľudovej strany (kresťanských demokratov) a európskych demokratov sa vyjadrili rovnako. Podľa môjho názoru je nevyhnutné, aby sa žiadateľom o azyl poskytovali informácie v jazyku, ktorému rozumejú. Obmedzenie poskytnutia informácií žiadateľovi o azyl v jazyku, ktorému rozumie, alebo možno predpokladať, že rozumie, znižuje súčasné požiadavky, a som presvedčený, že by to nebolo prijateľné z právneho hľadiska alebo z hľadiska výkladu ľudských práv. Právo byť riadne informovaný má zásadný význam, pretože predstavuje základ všetkých ostatných práv.
<P>
Preskúmal som finančné náklady v súvislosti so svojím návrhom o materiálnej pomoci. Vo svojom návrhu požadujem, aby pomoc žiadateľom o azyl zahŕňala zabezpečenie primeranej životnej úrovne, poskytnutie potravín a ochranu ich fyzického a duševného zdravia. Podľa môjho názoru by menej náročné požiadavky boli urážkou dôstojnosti žiadateľov o azyl.
<P>
V mojom návrhu je vysvetlený druhý dôvod pre zadržanie (článok 8 ods. 2 písm. b). Je zahrnutý v rámci predbežného pohovoru v súlade s usmerneniami pre zadržanie ustanovenými Vysokým komisárom Organizácie Spojených národov pre utečencov. V článku 9 ods. 5 pododsek 1 navrhujem tiež to, aby súdne orgány automaticky preskúmali ex officio zadržanie v prípade zmeny okolností, alebo ak sú k dispozícii nové informácie, a to na požiadanie žiadateľa o azyl alebo, ako som už uviedol, bez tohto požiadania.
<P>
V ústnom pozmeňujúcom a doplňujúcom návrhu 2 a kompromisnom pozmeňujúcom a doplňujúcom návrhu 5, ktoré prijal výbor, je nastolená otázka vytvorenia právnej pomoci, iba pokiaľ je potrebná a zadarmo, na požiadanie žiadateľa o azyl. Žiadam o hlasovanie po častiach o týchto dvoch bodoch, aby sme sa vrátili k právnej pomoci, ktorá je bližšie k tomu, aby bola zadarmo, čo pokladám za správne.
<P>
Na záver, ak budú úvodné návrhy sociálnych dávok pre prisťahovalcov obmedzené, tak, ako to dosiahli iné skupiny pri hlasovaní vo výbore, považujem za potrebné aj napriek tomu, že sme v čase krízy, zabezpečiť účinný prístup na trh práce. Týmto spôsobom získajú žiadatelia o azyl nezávislosť, začlenia sa do hostiteľskej spoločnosti a znížia na nich vyčlenené sociálne výdavky. Tiež by som rád srdečne poďakoval pánovi Barrotovi a jeho Komisii za všetko úsilie, ktoré vynaložil počas prípravy tejto smernice.
<SPEAKER ID="323" NAME="Jeanine Hennis-Plasschaert">
spravodajkyňa. - (NL) Vážený pán predsedajúci, dovoľte mi najprv uviesť niekoľko všeobecných poznámok. V posledných rokoch som sa intenzívne zapojila do vypracovávania európskej azylovej a prisťahovaleckej politiky v mene našej skupiny, Skupiny Aliancie liberálov a demokratov za Európu. Som si istá, že v skutočnosti môže každý vidieť užitočnosť a nevyhnutnosť takejto politiky. To, čo Európa bez vnútorných hraníc v konečnom dôsledku požaduje, je spoločný prístup v tejto oblasti. V nadväznosti na to by som uviedla, že normy, na ktorých sme sa dohodli, a výsledky, ktoré sme doteraz dosiahli, sú v obrovskom rozpore s ambíciami ustanovenými v Tamperskom programe, Haagskom programe a, najnovšie, vo francúzskom pakte o prisťahovalectve a azyle.
<P>
Problém spočíva v tom, že vždy, keď má Rada prijať konkrétne rozhodnutie, sa zrazu zdá, že z najvyššieho spoločného menovateľa sa stane najnižší, a k želanému výsledku zosúladenia nedôjde. Okrem toho, pokiaľ ide o transpozíciu do vnútroštátnych právnych predpisov, mnohým členským štátom sa nepodarilo splniť uzatvorené dohody v súvislosti s načasovaním aj dôslednosťou.
<P>
V skutočnosti to viedlo k obrovským rozdielom medzi členskými štátmi. Tento stav nielen vyvoláva zmätok, ale aj hrá do karát tým, ktorí zneužívajú systém. Zdá sa, že Rada si úplne alebo čiastočne neuvedomila skutočnosť, že zvýšenie kvality a zabezpečenie väčšej súdržnosti a solidarity je nielen v záujme žiadateľa o azyl, ale aj v záujme samotných členských štátov.
<P>
V súvislosti so svojou správou by som rada uviedla, že súčasné dublinské nariadenie je tiež výsledkom krehkého politického kompromisu dosiahnutého v Rade. V dôsledku toho máme v súčasnosti text, ktorý obsahuje príliš veľa nejednoznačných častí a medzier. Bezvýhradne podporujem snahu Komisie o vytvorenie jednotného a účinného dublinského systému.
<P>
Podľa môjho názoru je článok 31 najdôležitejším politickým prvkom v navrhovanom prepracovanom znení. Ako som viac-menej práve uviedla, nedostatok súdržnosti a solidarity na strane Rady považujem za najväčšiu prekážku v snahe o vytvorenie spoločnej azylovej a prisťahovaleckej politiky. Iba z tohto hľadiska môžem veľmi dobre rozumieť ustanoveniu v článku 31 návrhu Komisie.
<P>
Faktom však zostáva, že dublinský systém nebol a ani nebude rozvinutý ako nástroj na rozdelenie záťaže. Ďalšou očividne zrejmou skutočnosťou je to, že dublinský systém nevznikol sám osebe ako reakcia na mimoriadny tlak v oblasti azylu alebo na nadmernú záťaž v niektorých členských štátoch. Z tohto dôvodu sa obávam, že návrh Komisie nebude ani napriek svojim dobrým zámerom viesť k dosiahnutiu väčšej súdržnosti a solidarity medzi členskými štátmi.
<P>
Rada by som tiež upozornila na to, že pre členské štáty, ktoré v súčasnosti bojujú s nadmernou záťažou z dôvodu svojej demografickej situácie alebo možno svojej geografickej polohy, nie je tento návrh prínosom alebo je prínosom iba v nedostatočnej miere. Znamená to, že otázkou solidarity sa musíme zaoberať v širších súvislostiach.
<P>
V posledných rokoch je celkom jasné, že na členské štáty platí prístup cukru a biča. Pokiaľ ide o mňa, znamená to, že nastal tiež čas, v tomto prípade najvyšší čas, aby nastal obrat, pretože solidaritu medzi členskými štátmi si budeme musieť tak či onak vynútiť.
<P>
Viem, že niektoré členské štáty reagovali na návrhy, ktoré prijal Výbor pre občianske slobody, spravodlivosť a vnútorné veci, mierne povedané, pomerne negatívne. Uvedomujem si tiež, že v súvislosti s právom iniciatívy Komisie sa pohybujem na tenkom ľade. Nech sa však stane, čo sa stane, úprimne povedané, mám dosť pekných slov v tejto otázke.
<P>
Som si istá, že aj Štokholmský program nadchádzajúceho švédskeho predsedníctva bude veľmi pravdepodobne obsahovať krásne formulované ustanovenia, ale, vážený pán úradujúci predseda Rady, ak to môžem takto vyjadriť, radila by som, aby ste od toho dali ruky preč, pretože v skutočnosti sa členské štáty čoskoro znova obrátia k tejto záležitosti chrbtom.
<SPEAKER ID="324" NAME="Nicolae Vlad Popa">
spravodajca. - (RO) Systém informačných technológií Spoločenstva Eurodac začal fungovať v januári 2003 a je navrhnutý na porovnávanie odtlačkov prstov žiadateľov o azyl a niektorých štátnych príslušníkov tretích krajín alebo osôb bez štátnej príslušnosti. Tento systém zabezpečuje správne, presné a rýchle uplatňovanie dublinského nariadenia, ktoré je zamerané na vytvorenie účinného a funkčného mechanizmu na určenie zodpovednosti za žiadosti o azyl v jednom z členských štátov Európskej únie.
<P>
Systém Eurodac je počítačová databáza obsahujúca údaje o odtlačkoch prstov žiadateľov o medzinárodnú ochranu, ktorí majú aspoň 14 rokov. Cieľom tejto správy je dosiahnuť účinnejšie využitie systému a vyriešiť problémy, ktoré boli zistené na základe posúdenia prvých rokov jeho činnosti. Našli sme niekoľko účinných a praktických riešení problémov, ktoré sa týkajú zbierania a odosielania údajov o odtlačkoch prstov členskými štátmi.
<P>
Prvá etapa zahŕňa zber odtlačkov prstov do 48 hodín po predložení žiadosti o azyl. V druhej etape zasielajú členské štáty údaje získané týmto spôsobom do centrálneho systému Eurodac, a to do 24 hodín. Správa obsahuje ustanovenia, ktoré umožňujú predĺženie konečného termínu v dĺžke 48 hodín v týchto výnimočných prípadoch: v prípade potreby uvaliť karanténu z dôvodu vážnej nákazlivej choroby, v prípade poškodenia odtlačkov prstov, ako aj v prípadoch vyššej moci, ktoré sú náležite opodstatnené a dokázané, a na obdobie, počas ktorého tieto okolnosti pretrvávajú.
<P>
Správa podporuje predstavu čo najrýchlejšieho vytvorenia decentralizovanej agentúry pre riadenie systémov Eurodac, VIS a SIS II s cieľom zabezpečiť čo najúčinnejšie fungovanie týchto systémov. Táto riadiaca agentúra vypracuje spoločný súbor požiadaviek, ktoré musí splniť ktokoľvek, kto má povolenie na prístup k infraštruktúre systému Eurodac a k údajom. Okrem toho boli zavedené ustanovenia zamerané na zákaz poskytovania údajov uložených v systéme Eurodac úradom ktorejkoľvek neoprávnenej tretej krajiny, najmä krajiny pôvodu žiadateľov o ochranu s cieľom chrániť členov rodín žiadateľov o azyl pred vážnymi dôsledkami, ktorým môžu byť vystavení.
<P>
Pri návrhu správy sme ustanovili niektoré nariadenia, ktoré zabezpečia čo najúčinnejšie a najefektívnejšie fungovanie systému a zároveň budú chrániť osobné údaje a základné ľudské práva.
<P>
V neposlednom rade by som rád poďakoval tieňovým spravodajcom za vynikajúcu spoluprácu a kolegom z Výboru pre občianske slobody, spravodlivosť a vnútorné veci, ktorí veľkou väčšinou hlasovali za správu. Musím tiež poďakovať autorom pozmeňujúcich a doplňujúcich návrhov. Chcel by som spomenúť výnimočne dobrú spoluprácu so zástupcami Rady a Európskej komisie, ktorým by som tiež rád poďakoval.
<SPEAKER ID="325" NAME="Jean Lambert">
spravodajkyňa. - Vážený pán predsedajúci, pani Dührkopová Dührkopová sa už vyjadrila o Európskom fonde pre utečencov a o zmenách navrhnutých na podporu zriadenia Európskeho podporného úradu pre azyl. Ja som spravodajkyňa pre nariadenie, ktoré sa týka konkrétne tohto návrhu, Podporného úradu pre azyl.
<P>
Úmyslom je, aby bol tento úrad zameraný na podporu členských štátov pri zlepšovaní, možno povedať, kvality (vieme, že niektoré členské štáty majú ťažkosti s predstavou zlepšovania kvality) prijímania rozhodnutí o žiadateľoch o azyl. Cieľom tohto úradu je však aj pomoc pri dosahovaní súladu v členských štátoch, ako aj pri podpore krajín, ktoré sa ocitnú v rôznych obdobiach pod určitým tlakom, buď z dôvodu neutíchajúcich zmiešaných migračných tokov ľudí, ktorí do týchto krajín prichádzajú, alebo z iných dôvodov.
<P>
Niektoré krajiny sa už zmienili o problémoch spôsobených nedostatkom súladu medzi členskými štátmi pri prijímaní rozhodnutí o žiadostiach o azyl. Určite tvorili časť dôvodov ťažkostí, ktoré súvisia s dublinským systémom.
<P>
My však chceme vidieť zlepšenie a jednou z jeho súčastí je poskytovanie vzdelávania. Sme zástancami toho, aby usmernenia UNHCR boli zahrnuté v tomto procese, možno ako východiskový bod, aj keď nemajú hlavný význam, a aby členské štáty mohli čerpať zo skúseností, aby úrad mohol poskytnúť členským štátom spoločné vzdelávanie alebo dokonca špecifické vzdelávanie, pretože vyvstáva jeho potreba, ktorého základom by boli odborné znalosti samotných členských štátov, ale aj UNHCR a dokonca aj príslušných MVO.
<P>
V jednej chvíli sme sa domnievali, že by sme v tejto otázke mohli dosiahnuť dohodu v prvom čítaní, avšak čas a v podstate naše želanie zostaviť balík opatrení v súvislosti so spoločným európskym azylovým systémom znamená, že sme sa nedostali tak ďaleko. Zúčastnili sme sa však značného množstva diskusií o tejto otázke medzi tieňovými spravodajcami a tiež s Radou. To vysvetľuje niektoré pozmeňujúce a doplňujúce návrhy, ktoré máme pred sebou. Niektoré z nich majú technický charakter, pokiaľ ide o prijatie opatrení, ktoré sú bežne obsiahnuté v nariadení, a ktoré boli vynechané v pôvodnom návrhu.
<P>
Parlament považuje úlohu UNHCR v rámci tohto Podporného úradu pre azyl za absolútne zásadnú. Želáme si tiež úzke prepojenie MVO s úradom v rámci poradného fóra a ich zapojenie do poskytovania vzdelávania alebo účasti na ňom, ak sú súčasťou poskytovania azylového systému v členskom štáte.
<P>
Zdá sa však, že Parlament má o trochu zložitejšiu úlohu pri hľadaní dohody s Radou. Zaoberáme sa Parlamentom a jeho pomerne výraznou účasťou pri vymenovaní riaditeľa. Zaoberáme sa Agentúrou pre základné práva, možno ako vzorom v tejto veci. Ako naznačila Jeanine v úvode svojho vystúpenia o dublinskom systéme, ďalšou prekážkou je otázka o tom, ako intenzívne máme v skutočnosti dohliadať na spoluprácu členských štátov, ako sa vraví, od začiatku, čím sa táto spolupráca stáva povinnou, nie dobrovoľnou. Toto sú v tejto chvíli nepochybne dve veľké otázky.
<P>
Sme radi, že Rada naznačila, že by mohla bez výhrad prijať naše pozmeňujúce a doplňujúce návrhy týkajúce sa samotného vzdelávania a v prípade potreby vyjadriť svoje odborné znalosti, napríklad, v súvislosti s výkladom.
<P>
Myslíme si teda, že sa v tejto záležitosti posúvame vpred. Uvidíme však, možno ak nám Komisia naznačí spôsob zintenzívnenia spolupráce medzi členskými štátmi, čo týmto návrhom dosiahneme.
<SPEAKER ID="326" NAME="Jacques Barrot" LANGUAGE="FR">
Vážený pán predsedajúci, cieľom legislatívnych návrhov, o ktorých ste práve rozhodli, je vytvorenie naozaj spoločného azylového systému, ktorý umožní väčšiu ochranu, bude účinnejší a jednotnejší.
<P>
Úprimne ďakujem piatim spravodajcom za dôležitú a vynikajúcu prácu. Parlament v tomto prípade prvýkrát rozhodol ako spoločný zákonodarca o otázkach azylu. Je potrebné povedať, že práve sa začal prínosný pracovný vzťah. Mám radosť z toho, že Parlament vo veľkej miere podporuje ciele v návrhoch Komisie. Táto podpora má zásadný význam, ak máme odstrániť niektoré nedostatky v legislatívnych nástrojoch z prvej fázy. V tom čase boli prijaté len po konzultácii s Parlamentom.
<P>
Rád by som sa však vyjadril o niektorých predložených pozmeňujúcich a doplňujúcich návrhoch, ktoré sú dôvodom na zamyslenie a mali by sme im venovať osobitnú pozornosť. Najprv sa budem venovať pánovi Popovi. Pokiaľ ide o systém Eurodac, vo všeobecnosti súhlasím s jeho návrhmi. Teraz mi dovoľte prejsť k pánovi Masipovi Hidalgovi a vyjadriť sa o prístupe k podmienkam prijímania. Prijmem pozmeňujúci a doplňujúci návrh o citlivej otázke zodpovedajúcej miery materiálnej podpory poskytovanej žiadateľom o azyl a o minimálnej sociálnej pomoci zabezpečenej pre štátnych príslušníkov krajín.
<P>
Komisia však musí mať referenčný ukazovateľ. Tento ukazovateľ nebude zaväzovať členské štáty k tomu, aby poskytovali sociálnu pomoc žiadateľom o azyl, ale umožní zavedenie jasných pravidiel s cieľom zachovať dôstojnosť žiadateľov o azyl a pomôže nám, a následne Komisii, monitorovať uplatňovanie spoločných noriem v každom členskom štáte.
<P>
To isté sa týka zásady rovnosti pre štátnych príslušníkov krajín v súvislosti so zdravotnou starostlivosťou o ľudí s osobitnými potrebami. Aj v tomto prípade môžem prijať pozmeňujúci a doplňujúci návrh. Tiež by som však bol rád, keby sa zachoval referenčný ukazovateľ, keďže cieľom návrhu Komisie je odstrániť súčasné nedostatky v súvislosti s ochranou zdravia zraniteľných osôb. To je všetko v súvislosti s podmienkami prijímania. Ešte raz ďakujem pánovi Masipovi Hidalgovi za vynikajúcu prezentáciu.
<P>
Teraz sa vyjadrím o dublinskom nariadení. Som vďačný aj pani Hennisovej-Plasschaertovej za to, že nám predniesla svoju kvalitnú správu o revízii dublinského nariadenia. Chcel by som zdôrazniť problematiku, ktorá má pre mňa veľký význam: zlúčenie rodiny a problém maloletých osôb. Dublinský systém je často kritizovaný za negatívne dôsledky, ktoré môže mať pre žiadateľov o azyl, najmä v prípade rodín alebo zraniteľných osôb.
<P>
Komisia chcela vo svojom návrhu zabezpečiť, aby rodiny neboli v skutočnosti rozdelené a aby maloleté osoby neboli odovzdané. Ak, tak iba v prípade návratu k svojim rodinám. Pozmeňujúce a doplňujúce návrhy, ktoré menia tento prístup, nemôžeme podporiť. Rád by som upozornil na otázku solidarity, ktorá je predmetom niektorých pozmeňujúcich a doplňujúcich návrhov predložených v rámci dublinského nariadenia.
<P>
Najprv by som rád poďakoval našej spravodajkyni pani Hennisovej-Plasschaertovej a tiež Parlamentu za zavedenie možnosti pozastavenia odovzdaní žiadateľov o azyl v prípade, že členský štát narazí na problémy. Pani Hennisová-Plasschaertová, je však zložité pokračovať ďalej v rámci dublinského nariadenia, keďže toto nariadenie nemôže byť nástrojom ako takým na rozdelenie žiadateľov o azyl medzi členské štáty. Naozaj som si vypočul vašu výzvu na solidaritu a Komisia môže prijať pozmeňujúci a doplňujúci návrh v preambule k nariadeniu, aby vyslala politický signál v súlade s vytvorením dokonalejších a formálnych mechanizmov solidarity.
<P>
Som v podstate odhodlaný neskôr navrhnúť konkrétne nástroje na zvýšenie solidarity na úrovni Európskej únie a na uvoľnenie tlaku na azylové systémy v niektorých členských štátoch. Musíme dosiahnuť spravodlivejšie rozdeľovanie osôb s medzinárodnou ochranou medzi členskými štátmi. Únia už umožnila, aby Európsky fond pre utečencov podporil pilotné projekty v tejto oblasti. Okrem toho podporný úrad bude po začatí činnosti môcť poskytovať odbornú podporu členským štátom, ktoré o to požiadajú. Je však nevyhnutné sa v tejto problematike angažovať, predovšetkým pokiaľ ide o potrebu väčšej solidarity a súladu medzi rôznymi členskými štátmi.
<P>
Teraz prejdem k problematike podporného úradu. Pani Dührkopová Dührkopová a pani Lambertová, ďakujem vám za vašu pozoruhodnú, rýchlu a účinnú prácu. Komisia totiž predložila svoje návrhy až 18. februára. V tomto prípade naozaj potrebujem podporu Parlamentu na rýchle zriadenie úradu. S uspokojením konštatujem, že návrh pozmeňujúceho a doplňujúceho návrhu o Európskom fonde pre utečencov sa stretol s podporou.
<P>
Mali by sme sa vyjadriť o niektorých aspektoch otázky podporného úradu. Otázka solidarity je zjavne stredobodom záujmu Parlamentu. Rovnako je to aj v mojom prípade. Všímam si pozmeňujúci a doplňujúci návrh, ktorým sa vyzýva na to, aby úrad podporil zavedenie povinného mechanizmu na rozdeľovanie osôb, ktorým je poskytovaná medzinárodná ochrana. V návrhu Komisie sa zohľadňuje text Európskeho paktu o prisťahovalectve a azyle, ktorým sa ustanovuje dobrovoľný systém.
<P>
Ako som však práve uviedol v predchádzajúcej odpovedi, aj keď Komisia pokračuje v snahe o vytvorenie koordinovanejšieho mechanizmu, riešenie nebude jednoduché. Úrad bude zatiaľ podporovať vnútorné mechanizmy rozdeľovania tak, ako sú v súčasnosti vymedzené, bez ohľadu na ich podobu. Nariadenie s cieľom zriadiť úrad nie je správnym miestom na úpravu právnych predpisov o základných zásadách týchto mechanizmov. Opakujem však, že tak ako v prípade dublinského nariadenia, Komisia prijme pozmeňujúci a doplňujúci návrh v preambule.
<P>
Komisia je navyše presvedčená, že externý mandát úradu by nemal byť obmedzený na činnosti súvisiace s presídľovaním a na programy regionálnej ochrany. Pozmeňujúcim a doplňujúcim návrhom, ktoré obmedzujú mandát úradu, sa musíme vyhýbať. Sú pozmeňujúce a doplňujúce návrhy, ktorých cieľom je radikálne zmeniť proces vymenovania riaditeľa budúceho úradu. Pozor! Proces navrhnutý v týchto pozmeňujúcich a doplňujúcich návrhoch by mohol značne oneskoriť vymenovanie riaditeľa. Je naozaj potrebné, aby bol tento úrad zriadený rýchlo a účinne. Vzorec, ktorý navrhuje Komisia, je horizontálny a v súčasnosti sa uplatňuje v prípade 20 regulačných agentúr v rámci prvého piliera. Bolo by nám ľúto, keby sme museli zanechať harmonizovaný vzorec, keď v rámci medziinštitucionálnej pracovnej skupiny pre agentúry prebieha horizontálna diskusia, ktorej sa zúčastňuje aj Parlament.
<P>
Mal by som končiť. Hovorím už pomerne dlho, ale snaha Parlamentu je taká veľká, že chcem podrobne reagovať. Niektorí kritizovali návrhy o dublinskom nariadení a o podmienkach prijímania a považovali ich za príliš veľkorysé. Iní hovoria: "Áno, ale táto azylová Európa bude majákom pre neodôvodnené azylové požiadavky." Ďalší sa, očividne, odvolávali na zásadu subsidiarity. Úprimne povedané, nesúhlasím s touto kritikou. Iba skutočná harmonizácia európskych ustanovení o azyle podľa jasných noriem, ktoré sú podporou spravodlivosti a účinnosti, umožní, aby Európa uskutočnila svoju túžbu chrániť tých, ktorí naozaj túto ochranu potrebujú, a zároveň sa vyhnúť zneužitiam na základe nejednoznačných, nerovnomerne uplatňovaných noriem. Skúsenosti ukazujú, že tam, kde členské štáty pristupovali k žiadostiam o azyl objektívnym, profesionálnym spôsobom, sa nevyskytol žiadny efekt majáka. Práve naopak. Som presvedčený, že boj proti zneužívaniu postupov a sprísnenie noriem ochrany nie sú nezlučiteľné.
<P>
Na záver by som chcel poďakovať Parlamentu za jeho angažovanosť ako spoločného zákonodarcu v citlivej otázke azylu. Vyjadrím sa veľmi jednoducho, ale jasne, dokonca aj pred predsedníctvom. Naozaj potrebujeme Európsky parlament, aby sme dosiahli prijatie tejto azylovej politiky. Táto politika je v súlade s našimi európskymi hodnotami, ktoré niekedy v podstate môžu vzbudiť obavy a kritiku. Všetky tieto reakcie sú však súčasťou humanitárneho ducha a humanitárnej tradície nášho kontinentu.
<P>
Vážený pán predsedajúci, preto som mimoriadne vďačný všetkým poslancom, a najmä piatim spravodajcom, za ich vynikajúcu prácu.
<SPEAKER ID="327" NAME="Jan Kohout">
úradujúci predseda Rady. - Vážený pán predsedajúci, táto nová etapa našej práce zameraná na vytvorenie spoločného európskeho azylového systému si bude vyžadovať významné úsilie zo strany Parlamentu a Rady.
<P>
Rada v plnej miere podporuje potrebu dosiahnuť ďalšiu harmonizáciu v oblasti azylu. Pri prijímaní Európskeho paktu o prisťahovalectve a azyle Európska rada uvítala doteraz dosiahnutý pokrok v oblasti azylu. Zároveň však uznala, že medzi členskými štátmi aj naďalej existujú dôležité rozdiely, ktoré sa týkajú poskytovania ochrany a formy tejto ochrany.
<P>
Kým Európska rada opakovane zdôraznila, že poskytovanie ochrany a udelenie statusu utečenca je zodpovednosťou každého členského štátu, naznačila tiež, že nastal čas prijať nové iniciatívy s cieľom dokončiť vytvorenie spoločného európskeho azylového systému, ktorý je ustanovený v Haagskom programe, a ponúknuť tak vyššiu úroveň ochrany v súlade s návrhom Komisie v jej pláne politiky pre oblasť azylu.
<P>
Rada preto víta štyri dôležité legislatívne návrhy, ktoré Komisia s týmto cieľom predložila v období od decembra do februára 2009 a ktoré sú ústredným bodom našej dnešnej rozpravy.
<P>
Uvedené návrhy sa týkajú podmienok prijímania pre žiadateľov o medzinárodnú ochranu, takzvaného dublinského nariadenia a systému Eurodac, ktoré boli predložené v decembri minulého roka. Ďalším je návrh na zriadenie Európskeho podporného úradu pre azyl, ktorý bol predložený vo februári tohto roka.
<P>
Tieto návrhy už boli predmetom intenzívnych diskusií v orgánoch Rady počas krátkeho obdobia, ktoré od ich predloženia uplynulo. Charakter návrhov a zložitosť otázok, ktorými sa zaoberajú, znamená to, že preskúmanie sa ešte neukončilo na všetkých úrovniach Rady.
<P>
Nemôžem preto za Radu zaujať jasné stanovisko v súvislosti s pozmeňujúcimi a doplňujúcimi návrhmi, ktoré Parlament predkladá v návrhoch správ. Môžem povedať len to, že Rada sa bude podrobne zaoberať všetkými prvkami správy Parlamentu, aby sa čo najskôr dosiahol pokrok pri prijímaní týchto dôležitých opatrení.
<P>
Dúfam však, že budeme čoskoro môcť dosiahnuť pokrok predovšetkým v súvislosti s dvomi návrhmi, ktorých rozsah je obmedzenejší. Ide o návrhy zamerané na zriadenie Európskeho podporného úradu pre azyl a o zmenu a doplnenie nariadenia o systéme Eurodac. O týchto návrhoch sa z tohto dôvodu vedie najpokročilejšia diskusia aj v orgánoch Rady a je o nich už možné povedať, že medzi stanoviskami Rady a Parlamentu sa dosiahol značný stupeň konvergencie.
<P>
Zriadenie Európskeho podporného úradu pre azyl uľahčí výmenu informácií, výsledkov analýz a skúseností medzi členskými štátmi a umožní ďalej rozvíjať praktickú spoluprácu medzi správami, ktoré zodpovedajú za preskúmanie žiadostí o azyl. Úrad bude tiež využívať spoločné znalosti krajín pôvodu na pomoc pri vzájomnom zladení vnútroštátnych praktík, postupov, a následne, rozhodnutí. Rada aj Parlament schvaľujú zriadenie takéhoto úradu. Predsedníctvo je presvedčené, že návrh môže a mal by byť predmetom včasnej dohody medzi Parlamentom a Radou na základe, ktorý je prijateľný pre obidve inštitúcie. Ako vážené poslankyne a vážení poslanci vedia, k tomuto návrhu je pripojený návrh na úpravu Európskeho fondu pre utečencov. Vzhľadom na to, že jeho cieľom je zabezpečiť financovanie podporného úradu, obidva nástroje by sa mali prijať naraz.
<P>
Rada tiež dúfa, že by bolo možné dosiahnuť včasnú dohodu týkajúcu sa nariadenia o systéme Eurodac, keďže Komisia navrhuje iba niektoré technické vylepšenia. Tie by mali prispieť k lepšiemu fungovaniu systému.
<P>
Diskusie, ktoré prebiehali doteraz v rámci Rady a ktoré sa týkajú dvoch ďalších návrhov, pozmeňujúce a doplňujúce návrhy smernice o podmienkach prijímania a takzvaného dublinského nariadenia, naznačujú, že otázky nastolené v uvedených návrhoch sú nepochybne komplexnejšie a zložitejšie.
<P>
Ako vážené poslankyne a vážení poslanci vedia, návrhy Komisie v súvislosti so smernicou o podmienkach prijímania sú zamerané na zmenu a doplnenie platnej smernice s cieľom odstrániť nedostatky, ktoré Komisia určila v posledných rokoch. Komisia sa domnieva, že priestor pre úvahy ponechaný členským štátom na základe smernice je príliš veľký a že uvedená skutočnosť oslabila cieľ, ktorý spočíva v zabezpečení primeraných podmienok prijímania pre žiadateľov o azyl vo všetkých členských štátoch. Z uvedeného dôvodu Komisia navrhla niekoľko pozmeňujúcich a doplňujúcich návrhov, ktoré sa týkajú záležitostí ako prístup žiadateľov o azyl k zamestnaniu, lepšie materiálne podmienky prijímania, dôslednejšie plnenie potrieb zraniteľných osôb a pomoc pri zadržaní.
<P>
Dublinské nariadenie, to znamená nariadenie, ktorým sa ustanovujú kritériá a mechanizmy na určenie členského štátu zodpovedného za posúdenie žiadosti o azyl, je zamerané na predchádzanie zneužívaniu azylových konaní v podobe viacnásobných žiadostí, ktoré predloží tá istá osoba v niekoľkých členských štátoch. Komisia v súčasnosti predkladá niekoľko pozmeňujúcich a doplňujúcich návrhov zameraných na zvýšenie účinnosti súčasného systému a tiež s cieľom zabezpečiť lepšie normy ochrany pre žiadateľov o azyl. Návrh tiež obsahuje mechanizmus na zastavenie odovzdania v prípadoch, keď je na azylový systém členského štátu vyvíjaný konkrétny tlak, ktorý mu neumožňuje, aby poskytol žiadateľom o azyl primerané normy ochrany a vytvoril vhodné podmienky prijímania.
<P>
V Rade prebieha podrobné preskúmanie návrhov Komisie o podmienkach prijímania a dublinskom nariadení. Rada ešte musí určiť svoju pozíciu v súvislosti s niekoľkými otázkami obsiahnutými v týchto dvoch návrhoch. Niektoré zásadné otázky sú stále predmetom diskusie. Patrí medzi ne otázka prístupu k zamestnaniu a zadržiavania v súvislosti so smernicou o podmienkach prijímania, a to, ako najlepšie reagovať na potreby členských štátov, na ktoré je vyvíjaný konkrétny tlak v súvislosti s dublinským nariadením. Už teraz je predsedníctvu zrejmé, že zo strany Rady bude potrebné vynaložiť väčšie úsilie na to, aby sa dosiahla potrebná úroveň dohody medzi členskými štátmi o týchto návrhoch. To by jej umožnilo zapojiť sa do diskusií s Parlamentom s cieľom dosiahnuť dohodu týchto dvoch inštitúcií. Toto je, samozrejme, naďalej naším cieľom a Parlament si môže byť istý, že Rada v plnej miere zohľadní stanoviská Parlamentu vyjadrené v pozmeňujúcich a doplňujúcich návrhoch v príslušných návrhoch správ.
<P>
Rada aj Parlament sú odhodlaní vytvoriť spoločný európsky azylový systém, ktorý poskytuje vysokú úroveň ochrany a účinne funguje. Čelíme preto dôležitej úlohe, ktorá spočíva v nájdení správnych riešení, ktoré nám umožnia splniť tento cieľ. Som si istý, že na strane Rady a Parlamentu prevláda ochota tieto ciele dosiahnuť. Na základe toho Rada v súčasnosti podrobne preskúma návrhy Parlamentu o všetkých štyroch uvedených nástrojoch.
<SPEAKER ID="328" NAME="Simon Busuttil" LANGUAGE="MT">
Ako správne uviedla moja kolegyňa pani Jeanine Hennisová-Plasschaertová, tento balík jej založený na zásade solidarity. Rád by som jej zablahoželal. Solidaritu je potrebné prejavovať tým, ktorí si zaslúžia ochranu, ale prvýkrát aj krajinám, ktoré znášajú neprimeranú záťaž. Táto solidarita je zavádzaná na základe dohody k návrhu Komisie s cieľom pozastaviť uplatňovanie dublinského nariadenia v prípade krajín, ktoré znášajú neprimeranú záťaž. Tá istá solidarita je obsiahnutá aj v návrhu Európskeho parlamentu s cieľom zaviesť mechanizmus na rozdelenie záťaže, ktorý už nebude dobrovoľný, ale právne záväzný na celom území.
<P>
Naše úsilie o dosiahnutie solidarity je však oslabované udalosťami v ostatných častiach sveta a ľudia nemôžu pochopiť našu snahu o jej vytvorenie, keď sa za hranicami každý snaží presunúť zodpovednosť na iného. Práve v tejto chvíli, keď v tomto Parlamente diskutujeme o týchto záležitostiach, medzi Maltou a Talianskom prebieha vážny incident, ktorý je tretím tohto druhu v niekoľkých posledných dňoch.
<P>
Dve lode, ktoré majú namierené na ostrov Lampedusa a ktoré vezú 130 prisťahovalcov, sú v tejto chvíli neďaleko ostrova. Taliansko ich však odmieta zachrániť. Podľa medzinárodného práva musia byť tieto osoby odvedené do najbližšieho prístavu, a ako sa počas prvého incidentu vyjadril pán podpredseda Barrot, najbližší prístav sa v tomto prípade nachádza na ostrove Lampedusa. Vážený pán predsedajúci, správanie Talianska, alebo presnejšie povedané talianskeho ministra pána Maroniho, je podľa medzinárodného práva nezákonné, panovačné voči Malte a neľudské voči všetkým prisťahovalcom na palube. Toto správanie nectí Taliansko. Vážený pán predsedajúci, táto situácia je vážna, pretože vysiela nebezpečnú správu o tom, že by sme nemali zachrániť prisťahovalcov, pretože ak to urobíme, dôsledky toho, že ich zadržíme, budeme znášať my. Je to mimoriadne nebezpečná správa.
<P>
Obraciam sa preto na pána podpredsedu Európskej komisie Jacqua Barrota a žiadam ho, aby bezodkladne zasiahol a vyriešil tak túto situáciu. Chcel by som ho tiež požiadať, aby trval na tom, aby si Taliansko vážilo svoje medzinárodné záväzky. Žiadam ho tiež o to, aby všetkým členským štátom Európskej únie jasne vysvetlil, že to nie je len problém medzi Maltou a Talianskom, ale je to zodpovednosť každého z nás, a preto by sme ju mali spoločne znášať. Vážený pán predsedajúci, ak odmietneme prejaviť solidaritu v praxi, oslabíme vzájomnú dôveru a stratíme aj dôveru všetkých európskych občanov. Ak naozaj veríme v solidaritu, nemôžeme si dovoliť, aby ju zničil egoizmus jedného štátu. Každý si musí plniť svoje povinnosti. Ďakujem.
<SPEAKER ID="329" NAME="Agustín Díaz de Mera García Consuegra" LANGUAGE="ES">
Vážený pán predsedajúci, rád by som zablahoželal pani spravodajkyni Hennisovej-Plasschaertovej k jej ochote začať dialóg a rokovania o tejto správe.
<P>
Chcel by som vám pripomenúť, že udelenie azylu je morálnou povinnosťou šťastnejších krajín. Nesmieme zabúdať, že aj napriek vážnej hospodárskej situácii, v ktorej sme sa v súčasnosti ocitli, je solidarita základným prvkom, ktorým sa musia riadiť naše politiky v oblasti azylu a prisťahovalectva. Solidarita s tými, ktorí oprávnene žiadajú o našu ochranu, a s tými spomedzi našich partnerov v rámci Spoločenstva, ktorí z dôvodu svojej geografickej polohy a svojej rozlohy čelia najväčším migračným tlakom.
<P>
V tejto oblasti je "azylový balík" nástrojom, ktorý je nevyhnutný a ktorý má zásadný význam pre ďalší rozvoj prisťahovaleckých politík v Európskej únii. Rád by som však zdôraznil, že opatrenia, ktoré sú také dôležité ako tie, ktorými sa dnes zaoberáme, si vyžadujú viac času na posúdenie a úvahu. Malý priestor na konanie, ktorý máme k dispozícii v dôsledku stanoveného konečného termínu, je úplne neprimeraný.
<P>
Návrh obsahuje niektoré aspekty, ktoré bude potrebné v blízkej budúcnosti preskúmať. Mám na mysli situáciu žiadateľov o azyl; prípady, v ktorých môžu byť zadržaní; základný rozdiel medzi pojmami "väzba" a "zadržanie"; zariadenia, v ktorých môžu byť zadržiavaní; formuláciu výnimiek v súvislosti s odovzdaním; existenciu výnimiek zo všeobecnej zásady, na základe ktorej sa určuje krajina zodpovedná za posúdenie žiadosti; osobitné podrobné údaje o tom, kto predstavuje súčasť najbližšej rodiny; a pomoc, ktorá by sa mala poskytnúť členským štátom, ktoré sa musia zaoberať väčším množstvom žiadostí.
<P>
Napriek uvedeným otázkam a vzhľadom na rýchlosť našej práce môžeme povedať, že vo všeobecnosti sme prijali vyváženú správu. Je to vyvážený balík, ktorý odzrkadľuje väčšinu postojov našej politickej skupiny. Ide najmä o postoje zamerané na zabezpečenie práv osôb, ktoré žiadajú o medzinárodnú ochranu, a postoje zamerané na podporu členských štátov, ktoré majú vyšší počet medzinárodných žiadostí.
<P>
Na záver by som vám rád pripomenul, že právo na účinnú právnu ochranu je základné právo ustanovené v európskych ústavách, najmä v článku 47 Charty základných práv Európskej únie. Súdnictvo by preto malo byť najvyšším ručiteľom práv jednotlivcov v prípade osôb, ktoré žiadajú o medzinárodnú ochranu. Na dosiahnutie uvedeného stavu bude nevyhnutné, aby bola žiadateľom s touto prípadnou požiadavkou poskytnutá právna pomoc.
<P>
Vážený pán predsedajúci, na záver zdôrazňujem naliehavú potrebu zriadenia Európskeho podporného úradu pre azyl a pomoc, ktorú je možné poskytnúť prostredníctvom Európskeho fondu pre utečencov.
<SPEAKER ID="330" NAME="Roselyne Lefrançois" LANGUAGE="FR">
Vážený pán predsedajúci, ako tieňová spravodajkyňa pre prepracované znenie dublinského nariadenia by som chcela poďakovať Európskej komisii za kvalitný text, ktorý nám predložila. V skutočnosti obsahuje významné zlepšenia dublinského systému, predovšetkým z hľadiska dodržiavania základných práv osôb, ktoré žiadajú o medzinárodnú ochranu.
<P>
Najvýznamnejšie zlepšenia sa týkajú posilnenia zásady jednoty rodiny, dodatočnej pozornosti venovanej maloletým osobám a posilnenia pojmu najlepšie záujmy dieťaťa. Ďalej sa týkajú zabezpečenia presnejších informácií a opravného prostriedku pre osoby, ktoré žiadajú o medzinárodnú ochranu, prísnych obmedzení využívania zadržania a možnosti dočasne pozastaviť odovzdanie do členských štátov, ktorých zariadenia na prijímanie sú vystavené tlaku alebo neposkytujú primeranú úroveň ochrany.
<P>
Pri hlasovaní Výboru pre občianske slobody, spravodlivosť a vnútorné veci sme úspešne zastavili Skupinu Európskej ľudovej strany (kresťanských demokratov) a európskych demokratov, ktorá sa chcela zbaviť niektorých uvedených ustanovení vrátane ustanovenia o riadení zadržiavania žiadateľov o azyl. Toto ustanovenie je pre nás v podstate základnou zárukou, keďže osoby, ktoré žiadajú o medzinárodnú ochranu, nie sú zločinci. Neexistuje preto dôvod na to, aby boli väznení.
<P>
Niektoré body v správe sú však aj naďalej problematické. V neposlednom rade je to otázka jazyka, v ktorom by sa mali žiadateľovi poskytovať informácie. Podľa nášho názoru to musí byť jazyk, ktorému bude žiadateľ rozumieť, a nie jazyk, o ktorom sa domnievame, že mu rozumie. Doplnil by som, že v prípade zadržiavania osoby je toto ustanovené v Európskom dohovore o ľudských právach.
<P>
Boli by sme tiež radi, keby žiadosti maloletých osôb bez rodiča na území Únie preskúmal členský štát, v ktorom bola predložená posledná žiadosť s cieľom vyhnúť sa tomu, aby maloleté osoby boli odovzdávané z jedného štátu do iného. Toto bolo ustanovené v pôvodnom texte Komisie, ale skupina PPE, s podporou pani spravodajkyne, nesúhlasila s týmto návrhom.
<P>
Na záver, keďže dublinské nariadenie nie je zamerané na zabezpečenie spravodlivého rozdelenia zodpovedností v súvislosti s preskúmaním žiadostí o medzinárodnú ochranu, považujem za nevyhnutné vytvoriť iné nástroje na posilnenie solidarity s členskými štátmi situovanými na vonkajších hraniciach Únie, ako ste povedali vy, pán Barrot.
<SPEAKER ID="331" NAME="Jeanine Hennis-Plasschaert">
v mene skupiny ALDE. - (NL) Ako som už naznačila vo svojom prvom vystúpení, medzi členskými štátmi stále pretrvávajú obrovské rozdiely. A v tejto súvislosti bola požadovaná harmonizácia v podstate neúspechom. Nemôžeme to už ďalej popierať. V smerniciach je ustanovených niekoľko procesných noriem a nie štandardný postup. Vzhľadom na mnoho rozdielov, ktoré sa v súčasnosti snažíme zosúladiť, Skupina Aliancie liberálov a demokratov za Európu celkom samozrejme volí pragmatický prístup.
<P>
Pokiaľ ide o nás, ďalšia aproximácia zákonov členských štátov, ktorá prirodzene zahŕňa aj usmernenia na správne presadzovanie, je jedinou cestou vpred. Opäť však treba zdôrazniť, že tento proces musí byť spojený s nevyhnutnými kontrolami skutkového stavu vecí a presvedčením o praktickosti.
<P>
Zriadenie Európskeho podporného úradu pre azyl, vykonanie navrhovaného prepracovania smernice o podmienkach prijímania a nariadenia o systéme Eurodac považujeme v tejto súvislosti za zásadné. Preto nás mrzí, toto malé odbočenie sa týka Komisie, že stále musíme čakať na zverejnenie postupu prepracovania aj smernice o uznávaní. Ich zverejnenie je naplánované na 24. júna. Z hľadiska väčšieho súladu a kvalitnejšej legislatívy by však bolo logickejšie, keby uvedené dva návrhy boli pridané k súčasnému azylovému balíku.
<P>
Súhlasím, aby Rada prijala konečné rozhodnutie v tejto záležitosti. Dovoľte mi však opäť upozorniť na skutočnosť, že väčší súlad, vyššia kvalita, lepšia konzistentnosť a solidarita sú dôležité pre všetky členské štáty. Nezabudnem na naše návštevy na vonkajších hraniciach Európy, najmä na dobre známych problémových miestach v čase najväčšej záťaže. V tejto súvislosti je istý čas v stávke dôveryhodnosť Európskej únie. Rada by som vás preto naliehavo požiadala o splnenie vašich sľubov!
<SPEAKER ID="332" NAME="Mario Borghezio" LANGUAGE="IT">
Vážený pán predsedajúci, dámy a páni, pred krátkou chvíľou som počul niektoré veľmi vážne a dokonca urážlivé tvrdenia nášho maltského kolegu poslanca proti talianskej vláde a najmä pánovi ministrovi Maronimu.
<P>
Hra Malty nie je v skutočnosti veľmi jasná. Hneď to však ozrejmím. Nerád by som to nazval špinavou hrou, pretože voči členskému štátu Európskej únie by sme mali vystupovať s rešpektom. Náš kolega poslanec však mal úprimne vyhlásiť, že Malta sa vždy snažila o zachovanie svojej neprimerane veľkej rozlohy teritoriálnych vôd, ktoré siahajú až po ostrov Lampedusa. Talianska vláda mnohokrát požiadala Maltu o zmenšenie svojho obrovského územia teritoriálnych vôd. Malta si ho radšej udrží, keďže tým môže zachovať aj svoju požiadavku o vysoké príspevky z Európskej únie.
<P>
Mali by sme preto povedať celú pravdu. Pravda o možnostiach a ochote Talianska prijať, chrániť a zaručiť práva prisťahovalcov, ktorí sú súčasťou a obeťami tohto obchodovania s ľuďmi, je tak očividne zrejmá a náležite zdokumentovaná, že ju nepotrebujem dokazovať.
<P>
Pokiaľ ide o kľúčový bod tejto správy, chcel by som zdôrazniť, že namiesto toho, aby sme pokračovali v týchto sporoch, ktoré pripomínajú kohútie zápasy v Manzoniho slávnom románe, nie je povinnosťou našich členských štátov podľahnúť volaniam humanitárnych sirén, ktoré sú možno okorenené pokrytectvom a veľmi konkrétnymi politickými a hospodárskymi záujmami, ale prinútiť sa k veľmi dôslednému uplatňovaniu nedotknuteľnej zásady v oblasti azylu. Nemali by sme preto vytvoriť priestor pre tých, ktorí ju chcú využiť na nesprávne účely, ktoré nie sú v súlade so vznešenými zásadami, ktorými sa riadime. Ďalej by sme mali zabrániť jej zneužívaniu. To totiž prospieva práve tým zločineckým organizáciám, ktoré riadia a využívajú obchod s nelegálnymi prisťahovalcami, o ktorom rokujeme v súvislosti so súčasnou situáciou.
<P>
Opakujem, že je našou povinnosťou nepredstierať, nepoužívať argumenty, ktoré môžu byť zneužité, ale nájsť spoločný prístup. Je nevyhnutné, aby sme začali bojovať a prijali účinné opatrenia na podporu zabezpečenia práva na azyl, aby sa nestalo právom vykorisťovateľov a syndikátov organizovaného zločinu na využívanie vznešených a dobrých zákonov na dosiahnutie ich ohavného cieľa zneužívania ľudí z rozvojových krajín.
<SPEAKER ID="333" NAME="Jean Lambert">
v mene skupiny Verts/ALE. - Vážený pán predsedajúci, som tiež tieňovou spravodajkyňou pri príprave tohto balíka a rada by som nadviazala na slová pána Díaza de Meru Garcíu Consuegru o morálnej povinnosti. Okrem toho, keď hovoríme o dôslednom uplatňovaní, ako to uviedli niektorí poslanci, niektorých z nás viac zaujíma to, aby uplatňovanie pravidiel bolo v podstate spravodlivé a aby ľudia, ktorí potrebujú ochranu, ju aj naozaj dostali. Jedným z bodov v súvislosti s týmto konkrétnym balíkom je spôsob zlepšenia tohto stavu a to, ako zabezpečíme, aby všetky členské štáty spĺňali tie isté vysoké normy.
<P>
Pokiaľ ide o prepracovanie nariadenia o prijímaní žiadateľov o azyl, veľmi vítame pôvodný návrh Komisie a chceme zachovať niektoré jeho časti. V neposlednom rade tie, ktoré sa týkajú prístupu na pracovný trh a primeranej podpory príjmov, o čom sme dnes už hlasovali. Je mi veľmi ľúto, že moja vlastná krajina, Spojené kráľovstvo, sa hlasovania zdržala práve pre dva uvedené návrhy. Je ta naozaj hanba v plnom význame tohto slova.
<P>
Prístup k zdravotnej starostlivosti má, samozrejme, tiež zásadný význam nielen v súvislosti s naliehavými prípadmi, ale aj s prebiehajúcou zdravotnou starostlivosťou, najmä pre tých, ktorí možno prežili mučenie, a preto potrebujú podporu z dôvodu ich duševného blaha.
<P>
Pokiaľ ide o prepracované znenie dublinského nariadenia, vítame pôvodný návrh, podporujeme pozastavenie mechanizmu a naozaj budeme hlasovať tak, aby sa zachovalo najširšie možné vymedzenie zlúčenia rodiny.
<SPEAKER ID="334" NAME="Giusto Catania">
v mene skupiny GUE/NGL. - (IT) Vážený pán predsedajúci, dámy a páni, skutočnosť, že toto je moje posledné vystúpenie v tomto volebnom období, je sprevádzaná istou dávkou emócií. Rád by som sa na úvod venoval tomu, čo bolo v tomto Parlamente uvedené v súvislosti s výzvou pána komisára Barrota, aby zasiahol a vyriešil túto záležitosť, ktorá sa príliš často týka členských štátov, ktoré radi predstierajú, že osud žiadateľov o azyl je zodpovednosťou niekoho iného.
<P>
Iba pred niekoľkými minútami sme boli svedkami presúvania zodpovednosti medzi Talianskom a Maltou. Iba pred niekoľkými dňami sme počuli o lodi Pinar, ktorá bola na mori príliš dlho, čo spôsobilo smrť tých, ktorí pravdepodobne mohli prežiť. Preto som presvedčený, že práve tohto sa týkajú naše diskusie o otázke azylu. Hovoríme práve o tejto skutočnej potrebe, tomto záväzku, ktorý členské štáty musia ustanoviť v rámci politík v oblasti prijímania.
<P>
S nadšením vítam návrhy, ktoré predložili naši kolegovia poslanci pán Masip Hidalgo a pani Hennisová-Plasschaertová o zmene a doplnení smernice o podmienkach prijímania a dublinského nariadenia. Cieľom obidvoch návrhov je zlepšenie systému prijímania žiadateľov o azyl Európskej únie.
<P>
Som presvedčený, že je našou povinnosťou zdôrazniť rovnocennosť občanov Európy a žiadateľov o azyl, pretože azyl neposkytujú členské štáty ľuďom, ktorí utekajú pred vojnami. Azyl je povinnosťou členských štátov a právom týchto ľudí zostať v našich krajinách so všetkými právami, ktoré využívajú európski občania. Som preto presvedčený, že toto je ukazovateľom civilizačnej vyspelosti našej politickej iniciatívy a našich schopností vytvárať zákony.
<P>
Súhlasím preto s pozmeňujúcimi a doplňujúcimi návrhmi tejto smernice a tohto nariadenia. Som presvedčený, že musíme zabezpečiť právo na azyl všetkým, ktorí oň žiadajú, pretože budúcnosť Európskej únie závisí od kvality nášho prijímania. Som presvedčený, že toto by malo vymedzovať hlavnú predstavu, ktorú máme o Európskej únii.
<SPEAKER ID="335" NAME="Johannes Blokland">
v mene skupiny IND/DEM. - (NL) Vážený pán predsedajúci, zajtra, keď sa tento Parlament zíde v tomto zložení poslednýkrát, budeme hlasovať o balíku návrhov na zlepšenie našej azylovej politiky. Po piatich rokoch rokovaní a návštev azylových centier je najvyšší čas, aby sme prijali konkrétne opatrenia. Ak po celom tomto úsilí musíme čakať na ich zavedenie, konečné výsledky sa objavia naozaj príliš neskoro.
<P>
Pre udalosti z rokov 2005 a 2006 sme sa museli zaoberať otázkou nezákonného prisťahovalectva. V tomto procese však boli žiadatelia o azyl doslova hodení cez palubu. Aj napriek tomu, že súhlasím so zriadením agentúry pre spoluprácu, naozaj sa obávam o jej podobu a poslanie. Ako získame spoľahlivý zoznam bezpečných krajín pôvodu? Aké zdroje použijeme pri jeho zostavovaní? Ako môžeme poskytnúť primeranú ochranu pre zdroje informácií, ktoré pochádzajú z krajín, ktoré nie sú bezpečné? Môžu byť tieto zdroje zverejnené? Akú dôveryhodnosť bude mať takýto zoznam pre nezávislého sudcu? Bol by som rád, keby sa Rada vyjadrila o možnosti vyhnúť sa tomuto problému.
<P>
Prečo sme sa nevzdali praktickej spolupráce v prospech agentúry Frontex? Právomoci tejto agentúry sú obmedzené a bolo by veľmi namieste riešiť túto úlohu, keby sme zvýšili jej financovanie. Týmto spôsobom by sme mohli aj primerane reagovať na skutočné udalosti na mieste, čo však agentúra Frontex už robí. Na základe našich skúsenosti so žiadateľmi o azyl a nezákonným vstupom prisťahovalcov by sme následne mohli zvoliť správne postupy pri prijímaní žiadateľov o azyl. Považujem to za veľmi praktické riešenie.
<SPEAKER ID="336" NAME="Hubert Pirker" AFFILIATION="PPE-DE">
(DE) Vážený pán predsedajúci, pán komisár, z predložených návrhov rád podporím návrh nariadenia, ktorým sa zriaďuje Európsky podporný úrad pre azyl, Európsky fond pre utečencov a nariadenie o systéme Eurodac.
<P>
Rád by som sa však vyjadril o problematike smernice o podmienkach prijímania a dublinského nariadenia. Zdá sa, že budem jediný, kto tak doteraz v tejto diskusii urobil.
<P>
Smernica o podmienkach prijímania bola vypracovaná na to, aby utečencom, skutočným utečencom, mohla byť poskytnutá najlepšia možná pomoc v čo najkratšom čase. Mne sa však zdá, že predloženými pozmeňujúcimi a doplňujúcimi návrhmi sa zavedie niečo, čo je porovnateľné s výzvou na podporu prisťahovalectva prostredníctvom azylu, alebo, ak si to želáte vyjadriť inak, výzvou na zneužívanie azylového systému.
<P>
Prečo? Všetci žiadatelia o azyl by mali mať rýchly prístup k pracovnému trhu. Zastávam názor, že prijatie tohto rozhodnutia je záležitosťou členských štátov. Návrh však obsahuje to, aby sa skupina osôb, ktoré majú možnosť predložiť žiadosť o azyl, rozšírila aj na osoby s psychickými problémami, áno, poznám mnoho ľudí s psychickými problémami, ale nie všetci z nich majú právo na azyl, alebo napríklad na všetkých starších ľudí. Používame neurčité právne pojmy. Nesúhlasím ani s tým, aby bola všetkým žiadateľom o azyl poskytovaná sociálna pomoc v rovnakom rozsahu, ako vlastným štátnym príslušníkom. Takmer 95 % sa tým jednoducho neudelí azyl. Som presvedčený, že uvedené pozmeňujúce a doplňujúce návrhy sa uberajú nesprávnym smerom. Budem preto hlasovať proti ich prijatiu spolu s delegáciou Rakúskej ľudovej strany.
<P>
Dublinské nariadenie je v niektorých bodoch rovnaké, keďže podporuje azylový turizmus. Táto nová doložka, zavádzaná ako diskrečná doložka, umožňuje, aby si žiadateľ o azyl zvolil krajinu, v ktorej predloží svoju žiadosť a, samozrejme, ak bude prijatá, povedie to k azylovému turizmu.
<P>
Za problematické považujem aj dočasné pozastavenie odovzdania. Veľmi dobre rozumiem situácii Malty. Som však presvedčený, že umožniť podporným skupinám poskytovať rýchlu pomoc je prínosnejšie, než zvoliť si navrhovaný smer. Musíme zabezpečiť rýchlu pomoc utečencom, ale za každých okolností musíme zabrániť zneužívaniu azylu.
<SPEAKER ID="337" NAME="Claude Moraes" AFFILIATION="PSE">
Vážený pán predsedajúci, ak môžem, rád by som okamžite vyjadril odlišné stanovisko, ktoré spočíva v tom, že azylový balík, a päť spravodajcov, ktorí ho vynikajúco pripravili, si zaslúžia podporu celého Parlamentu.
<P>
Máme tieňového spravodajcu v prípade návrhov súvisiacich so systémom Eurodac a správou pani Lambertovej a domnievam sa, že sme navzájom vynikajúco spolupracovali pri zostavovaní balíka, ktorý je realistický a uskutočniteľný a ktorý významne zohľadňuje transparentnosť. Napríklad, v prípade systému Eurodac, v súvislosti s citlivou otázkou údajov o odtlačkoch prstov žiadateľov o azyl, sme dosiahli zlepšenia pokiaľ ide o spôsob využitia údajov o odtlačkoch prstov a dosiahli sme zlepšenie úlohy a vysvetlenie právomocí európskeho dozorného úradníka pre ochranu údajov.
<P>
Radi by sme videli kľúčové odkazy na viac článkov Charty základných práv, ľudskú dôstojnosť a práva detí a prínosné riešenie otázky jazyka a žiadateľov o azyl, ktoré už tak kvalitne spracovali pán Antonio Masip Hidalgo a pani Rosalyne Lefrançoisová.
<P>
Pokiaľ ide o správu pani Lambertovej v súvislosti so zriadením Európskeho podporného úradu pre azyl, sme presvedčení, že ide o zásadný krok vpred na dosiahnutie toho, aby sa spolupráca medzi členskými štátmi v rámci spoločného európskeho azylového systému stala skutočnosťou. Skupina socialistov podporuje túto správu, ale aj my sme predložili pozmeňujúce a doplňujúce návrhy. Chceme vidieť väčšiu transparentnosť a zodpovednosť. Myslím, že o to sa snaží aj pani spravodajkyňa. Chceme, aby UNHCR a mimovládne organizácie boli v náležitej miere zapojené, a priložil som pozmeňujúce a doplňujúce návrhy, ktoré obsahujú kvalitnú úroveň kontroly Európskeho parlamentu v rámci systému.
<P>
Rozumiem tvrdeniam pána komisára o rýchlom riešení a vytvorení Európskeho podporného úradu pre azyl, ale zodpovednosť, transparentnosť a kvalita informácií o azyle sú tiež veľmi dôležité. Aby Európsky úrad pre podporu azylu fungoval dobre, musí poskytovať najužitočnejšie, najtransparentnejšie a najobjektívnejšie informácie, ktoré budú pravidelne kontrolované. S týmito zárukami vznikne silný hráč v spravodlivom a vyváženom spoločnom európskom azylovom systéme.
<SPEAKER ID="338" NAME="Bogusław Rogalski" AFFILIATION="UEN">
(PL) Vážený pán predsedajúci, Charta základných práv Európskej únie, Európsky dohovor o ochrane ľudských práv a základných slobôd a rozhodnutia Európskeho súdu pre ľudské práva obsahujú vyčerpávajúce informácie o právach v oblasti azylu. Je to základné právo, ak v krajine pôvodu osoby dochádza k prenasledovaniu na základe rasy, náboženstva, etnického pôvodu, politických názorov alebo členstva v konkrétnej politickej skupine, čo je v súčasnosti vo svete pomerne bežné. Poskytnutie tohto práva ľuďom by tiež malo znamenať zabezpečenie práva na to, aby žili svoj život. Toto musí byť základnou podmienkou.
<P>
Aby sme to dosiahli, ľuďom, ktorí požiadali o azyl, by sme mali poskytnúť prístup na pracovný trh, pretože toto je najlepší spôsob, ako umožniť žiadateľovi o azyl dosiahnuť sebestačnosť. Týmto spôsobom možno predchádzať aj sociálnej izolácii a pomôcť žiadateľovi o azyl lepšie spoznať kultúru hostiteľskej krajiny. Ľuďom, ktorí požiadali o azyl, by sa mal zabezpečiť prístup k najväčšiemu rozsahu procedurálnej pomoci. To zahŕňa právo na právnu pomoc vysokej kvality s cieľom uľahčiť im pochopiť ich práva.
<SPEAKER ID="339" NAME="Adamos Adamou" AFFILIATION="GUE/NGL">
(EL) Vážený pán predsedajúci, systém Eurodac sa používa na zbieranie odtlačkov prstov žiadateľov o azyl. Hoci uznávame, že dochádza k pokusom zlepšiť predchádzajúci operačný rámec systému Eurodac, stále máme pochybnosti o dvoch hlavných oblastiach. Po prvé, dodržiavanie základných práv ľudí, ktorí prichádzajú do Európy za lepšou budúcnosťou. V tejto oblasti v podstate zásadne nesúhlasíme so záznamami európskej polície. Po druhé, ide o to, či sú prijímané opatrenia v súlade so základnými zásadami samotnej Únie, ako napríklad ochranou osobných údajov, a či ustanovené opatrenia sú v súlade so zásadou proporcionality. Nesúhlasíme s odoberaním odtlačkov detí vo veku 14 rokov.
<P>
Navrhované opatrenia, s ktorými nesúhlasíme, bránia žiadateľom o azyl požiadať ďalší členský štát o druhú príležitosť, ak ich žiadosť zamietne predchádzajúci štát, keď, ako všetci vieme, azylové konanie vždy zahŕňa istú mieru subjektívneho posúdenia, ktoré môže uškodiť osobe, ktorá už bola obeťou.
<P>
Vzhľadom na to, že toto je moje posledné vystúpenie v tomto Parlamente, rád by som poďakoval všetkým kolegom a zamestnancom za ich spoluprácu.
<SPEAKER ID="341" NAME="Catherine Boursier" AFFILIATION="PSE">
(FR) Vážený pán predsedajúci, pán Barrot, dámy a páni, aj ja som veľmi rada, že môžem vyjadriť svoj názor v takej zásadnej rozprave, akou je rozprava o azylovom balíku, najmä v predposledný deň volebného obdobia.
<P>
V rámci našich rôznych snáh a napriek prijatiu prvej fázy európskeho azylového systému si uvedomujeme pretrvávajúce rozdiely medzi rôznymi členskými štátmi v súvislosti s uznaním štatútu utečenca.
<P>
Napriek značnému pokroku v rámci smernice v súvislosti s podmienkami prijímania musíme uznať aj to, že členské štáty majú stále príliš veľa priestoru na manévrovanie v tejto otázke. Zmienila sa o tom najmä moja kolegyňa pani Lefrançoisová, ktorej zistenia v plnej miere podporujem. Tiež by som preto trvala na tom, aby sme v tejto oblasti, a predovšetkým v tejto oblasti, našli spôsob uplatňovania európskej solidarity.
<P>
Viac než kedykoľvek predtým by som chcela na záver upozorniť na to, že žiadatelia o azyl a osoby, ktoré žiadajú o medzinárodnú ochranu, sú zraniteľné, a preto sa im musí venovať osobitná pozornosť. To predovšetkým znamená, že by nemali byť zadržiavaní.
<P>
Rozprava o smernici o návrate je skončená. Všetci sme súhlasili. Nie je potrebné ju znova začínať pri diskusii o azyle.
<SPEAKER ID="342" NAME="Jacques Barrot" LANGUAGE="FR">
Vážený pán predsedajúci, chcem poďakovať všetkým rečníkom a ešte raz chcem poďakovať predovšetkým spravodajcom. Uvediem iba jednu alebo dve poznámky, ktoré sa týkajú otázky jazyka a ktoré sú určené najmä pani Lefrançoisovej. Musím povedať, že Komisia považovala návrh o tom, že žiadatelia o azyl musia byť informovaní v jazyku, ktorému by mali rozumieť, za vyvážený. Cieľom tohto opatrenia je umožniť žiadateľom o azyl poskytovanie primeraných informácií a zároveň umožniť bojovať proti potenciálnym prípadom zneužitia zo strany žiadateľa o azyl.
<P>
Rád by som v tejto chvíli Parlamentu poďakoval. Dovoľte mi však vyjadriť svoje prekvapenie najmä nad vystúpením pána Pirkera. Pán Pirker, nemôžem vám dovoliť narušiť návrh Komisie. Keď počúvam vaše slová o tom, že revízia dublinského nariadenia by mohla viesť k azylovému turizmu, nemôžem s tým súhlasiť. Nie je to možné a nie je to pravda. Návrh Komisie nemení zásady, na ktorých je založený dublinský systém. Žiadatelia o azyl si nebudú môcť zvoliť štát, v ktorom im bude udelený azyl. Je však pravdou, že zodpovedajúci štát bude určený na základe objektívnych kritérií, ale s väčším ohľadom na humánne hľadiská a najmä na zlúčenie rodiny.
<P>
Nemôžem uveriť tomu, že ako člen Skupiny Európskej ľudovej strany (kresťanských demokratov) a európskych demokratov si neuvedomujete tento problém zlúčenia rodiny. Nemôžem vám dovoliť narušiť tento návrh. Pre Komisiu je to tiež záležitosť vytvorenia jednoznačných záruk s cieľom vyhnúť sa zneužitiu systému. Okrem iného sme zaviedli mechanizmus na identifikáciu zraniteľných osôb. Samozrejme, že členské štáty musia zabezpečiť spravodlivé a vyvážené zavádzanie zásad, ktoré sme navrhli.
<P>
Chcem povedať aj pánovi Bloklandovi, že je dôležité nezamieňať si misie agentúry Frontex s misiami podporného úradu. Uvedené misie sú odlišné a vyžadujú si rozdielne zručnosti, ak v Európe naozaj chceme riešiť žiadosti o azyl s potrebnou prísnosťou a ľudskosťou.
<P>
Nemôžem uveriť tomu, že Európsky parlament nedokáže dosiahnuť širokú dohodu na základe práce, ktorú vykonali spravodajcovia. Samozrejme, patríte k rozdielnym politickým zoskupeniam s rozdielnymi politickými a svetonázorovými postojmi, ale nezabúdajme, že táto Európa, ktorá je svedkom prenasledovania a niekedy veľkých rizík, ktoré ohrozujú životy prenasledovaných osôb, nie je v tejto oblasti vzorom. Nejde o idealistické kázanie. Ide o to, aby sme zostali verní svojim hodnotám. Trvám na tom. Ja osobne potrebujem veľmi širokú podporu Európskeho parlamentu.
<SPEAKER ID="343" NAME="Jan Kohout">
úradujúci predseda Rady. - Vážený pán predsedajúci, vo svojich záverečných poznámkach by som rád zdôraznil, že Rada víta želanie Parlamentu dosiahnuť rýchly pokrok v súvislosti s týmito dôležitými materiálmi a jeho uznanie dôležitosti správneho fungovania spoločného európskeho azylového systému.
<P>
Môžem vás ubezpečiť, že Rada teraz v rámci činnosti príslušných orgánov Rady starostlivo zváži stanovisko, ktoré Parlament prijal k uvedeným návrhom. Rada podrobne preskúma najmä pozmeňujúce a doplňujúce návrhy Parlamentu s cieľom zistiť, či je možné dosiahnuť dohodu v súvislosti s najrozpracovanejšími návrhmi.
<P>
Rád by som sa tiež vyjadril o zásade solidarity. Niekoľko vážených poslancov a poslankýň správne uviedlo, že azylové systémy niektorých členských štátov sú naozaj pod osobitným tlakom z dôvodu ich geografickej a demografickej situácie.
<P>
V tejto súvislosti Európska rada upozornila na zásadu solidarity v Európskom pakte o prisťahovalectve a azyle prijatom v jeseni 2008. Pakt obsahuje jasnú výzvu na solidaritu na dobrovoľnom a koordinovanom základe smerom k lepšiemu presídleniu osôb, ktorým bola poskytnutá medzinárodná ochrana, ako aj smerom k schváleným právnym predpisom, ako napríklad súčasti programu Solidarita a riadenie migračných tokov. Je v ňom tiež ustanovené financovanie takých činností, na ktorých sa na dobrovoľnom základe môžu zúčastňovať členské štáty.
<P>
Je potrebné poznamenať, že Európsky podporný úrad pre azyl môže napomáhať tieto odovzdania v rámci Spoločenstva tým, že uľahčí výmenu informácií o týchto odovzdaniach. Úrad môže navyše pomáhať koordináciou presunu úradníkov z iných členských štátov do členských štátov pod osobitným tlakom. Toto nariadenie však nemôže slúžiť ako právny základ na vytvorenie mechanizmu presunu v rámci Spoločenstva.
<P>
Na záver mojich poznámok mi dovoľte uviesť, že v tejto oblasti je pred nami ďalšia práca, keďže Komisia už oznámila svoj zámer predložiť ďalšie legislatívne návrhy s cieľom zavŕšiť prácu na spoločnom európskom azylovom systéme. Uvedené návrhy sa budú týkať azylových konaní a ustanovení pre oprávnenie a postavenie žiadateľov o azyl ako utečencov, ako aj vytvorenia programov na presídlenie pre ľudí pod ochranou UNHCR. Musíme čo najskôr dosiahnuť pokrok a zároveň zabezpečiť, aby rýchlosť neovplyvnila kvalitu. Som presvedčený, že s týmto môžeme všetci súhlasiť.
<SPEAKER ID="344" NAME="Antonio Masip Hidalgo">
spravodajca. - (ES) Pán komisár Barrot, máte moju podporu. Podporu, o ktorú žiadate tento Parlament, aspoň časť z nej, máte odo mňa ako od spravodajcu, a pochopili ste to správne od prvého riadku mojej správy. Rád by som tiež uviedol, že dnes popoludní ste nám vo svojich dvoch vystúpeniach dali prednášku z práva, morálky a histórie.
<P>
Jeden z rečníkov spomínal účinnú právnu ochranu. Samozrejme, že účinná právna ochrana je základnou zásadou. Z tohto dôvodu žiadam, aby žiadatelia o azyl boli informovaní v jazyku, ktorému rozumejú, a nie v iných jazykoch. Ak to nedosiahneme, nebudeme mať účinnú právnu ochranu. Prosím, aby ste voči tomuto tvrdeniu nenamietali, pretože by ste vystupovali proti zásadám práva, na ktoré ste sa predtým odvolávali.
<SPEAKER ID="345" NAME="Nicolae Vlad Popa">
spravodajca. - (RO) V krajine, z ktorej pochádzam, v Rumunsku, vládol do roku 1989 totalitný komunistický režim, ktorý by sa dal opísať dokonca ako zločinecký. Režim sa správal k obyvateľom, ako keby boli vo veľkom väzení. Napriek tomu desaťtisíce ľudí riskovali svoje životy pri úteku z krajiny a požiadaním o politický azyl. Poznám mnoho takých ľudí a viem, aká dôležitá je medzinárodná ochrana, zvlášť ochrana poskytovaná inštitútom politického azylu.
<P>
Pre nás je však nevyhnutné, aby sme dokázali identifikovať skutočných žiadateľov o azyl, ktorých žiadosť o politický azyl je naozaj plne oprávnená. Zlepšením systému registrácie môžeme tieto prípady zjavne vyriešiť oveľa rýchlejšie. Súčasne by som však diskutoval o inom probléme, ktorý má do činenia so sieťami, a to konkrétne o kriminálnych aktivitách sietí obchodujúcich so žiadateľmi o azyl. Tieto siete získavajú množstvo peňazí z prepravy žiadateľov o azyl do členských štátov Európskej únie. Tiež si myslím, že boj s touto kriminálnou činnosťou musí byť pre nás prioritnou úlohou a musí sa navrhnúť stratégia na jej zastavenie.
<SPEAKER ID="346" NAME="Jean Lambert">
spravodajkyňa. - Vážený pán predsedajúci, vítam všeobecnú podporu, ktorú sme toto popoludnie počuli zo strany Európskeho podporného úradu pre azyl, a chcela by som sa veľmi poďakovať kolegom za spoluprácu a prácu, ktorú sme v tejto oblasti vykonali.
<P>
Veríme, že tento úrad vybudujeme a čo najskôr začne fungovať. Jeho cieľom je, samozrejme, zvýšiť dôveru medzi členskými štátmi v dôsledku zlepšenia azylových systémov na základe praktickej spolupráce medzi expertmi, vzdelávania a ďalších súvisiacich vecí. Ako bude narastať dôvera, budeme azda vidieť, že členské štáty sa menej obávajú skutočnosti, že budú musieť povinne spolupracovať na plnení povinností.
<P>
Vítam presnosť pána komisára, pokiaľ ide o rozdielne poslanie Európskeho podporného úradu pre azyl a agentúry Frontex. Sú to úplne odlišné inštitúcie s odlišnými zámermi, hoci spolupráca a doručovanie medzi nimi sú samozrejme dôležité. Jedným z aspektov, ktorých sme sa dotkli, boli informácie o tretích krajinách - krajinách pôvodu tých, ktorí hľadajú medzinárodnú ochranu. Samozrejme, to je jedna z vecí, na ktorú sa Európsky podporný úrad pre azyl bude pozerať: ako zhromaždiť informácie z množstva zdrojov do štandardnejšieho formátu a možno do formátu, v ktorý budú mať ľudia väčšiu dôveru, že nebude použitý politicky.
<P>
Myslím, že pre mnohých z nás je veľmi prekvapujúce, že jedna krajina prijíma ľudí z Čečenska ako utečencov s pomerne vysokým percentom akceptácie, zatiaľ čo iná blízka krajina neprijíma z Čečenska nikoho. Mnohí z nás to považujú za úplne nemožné, keďže zverejnené informácie sú všade rovnaké. Takže dôvera v kvalitu informácií a spôsob, ktorým sú tieto informácie používané členskými štátmi, je taktiež dôležitou súčasťou posilnenej spolupráce, o ktorú sa budeme usilovať. Tešíme sa na uskutočnenie týchto zámerov.
<SPEAKER ID="347" NAME="Jacques Barrot" LANGUAGE="FR">
Vážený pán predsedajúci, napriek tomu, že nie som schopný poskytnúť úplne uspokojivú odpoveď, nechcem, aby ostali nezodpovedané otázky nastolené pánom Busuttilom, talianskymi poslancami, ktorí vystúpili - pánom Borgheziom, pánom Cataniom - a všetkými ďalšími; chcem však povedať, že problém, ktorému čelíme v Stredozemí, je problémom, ktorý nemôže trápiť iba samotnú Maltu a Taliansko. Európania musia byť skutočne informovaní o čoraz tragickejšej a dramatickejšej situácii, ktorá tu bola opísaná.
<P>
Osobne som bol na Lampeduse a Malte; v Bruseli som sa stretol s dvomi ministrami, keď sa udial prvý incident. Vďakabohu sme dokázali nájsť riešenie. Napriek tomu znovu nastoľujem otázku na všetkých ministrov vnútra na budúcom zasadnutí Rady SVV začiatkom júna.
<P>
Budeme sa snažiť, ako to bude možné, pomôcť Malte a Taliansku, ale pravdou je, že Európa a všetky členské štáty sa musia popasovať so situáciou, ktorej riešenie nemôže byť ponechané na dva členské štáty.
<P>
Preto sa potrebujeme zamyslieť nad touto otázkou, to bolo kľúčovou myšlienkou diskusie, ktorá sa uskutočnila a ktorá poukázala na potrebu zvýšenej solidarity medzi Európanmi.
<SPEAKER ID="348" NAME="Predsedajúci">
Rozprava sa skončila.
<P>
Hlasovanie sa uskutoční vo štvrtok 7. mája 2009.
<P>
Písomné vyhlásenia (článok 142)
<SPEAKER ID="349" NAME="Marian-Jean Marinescu  " LANGUAGE="RO">
Systém Eurodac je kľúčovým nástrojom na riadenie údajov o žiadateľoch o medzinárodnú ochranu a prisťahovalcoch, ktorí boli zadržaní za nelegálne prekročenie hranice alebo zostali po uplynutí doby legálneho pobytu na území členského štátu.
<P>
Reforma smernice systému Eurodac bude riešiť ťažkosti spojené s účinnosťou jej právnych nariadení, ako napríklad omeškania niektorých členských štátov so zasielaním odtlačkov prstov do centrálneho systému Eurodac, výmenu údajov o uznaných utečencoch v určitom členskom štáte a nesprávne ustanovenie orgánov, ktoré majú prístup k databáze systému Eurodac.
<P>
Myslím, že účinnejšie využívanie databázy systému Eurodac sa dosiahne len vtedy, ak bude Eurodac používať rovnakú technickú platformu ako SIS II a VIS. Systém biometrickej identifikácie musí byť rovnaký pre SIS, VIS a Eurodac, aby sa zabezpečila ich interoperabilita a znížili sa výdavky.
<P>
Vyzývam Komisiu, aby predložila legislatívny návrh potrebný na založenie agentúry zodpovednej za riadenie týchto troch informačných systémov tak, aby tieto nástroje mohli byť sústredené na jedno miesto, čím sa z dlhodobého hľadiska zabezpečí medzi nimi optimálna synergia a zamedzí sa duplicite a nejednotnosti.
<SPEAKER ID="350" NAME="Toomas Savi  " AFFILIATION="ALDE">
písomne. - Pán predsedajúci, veľmi vítam myšlienku založenia Európskeho podporného úradu pre azyl, keďže situácia v tretích krajinách, hlavne v Afrike a na Blízkom východe, sa neustále zhoršuje. Namietam voči akýmkoľvek teóriám o "európskej pevnosti", ktorá by bola izolovaná od problémov krajín tretieho sveta, ktorých množstvo bolo priamo alebo nepriamo spôsobené bývalými kolonizátormi. Európa sa nemôže otočiť chrbtom k svojim záväzkom voči krajinám, ktoré boli kedysi bezohľadne vykorisťované.
<P>
Európsky podporný úrad pre azyl poskytne koordinovaný prístup k jednotnej európskej azylovej politike. Súhlasím s princípom solidarity v rámci Európskej únie, keď ide o žiadateľov o azyl. Hranice niektorých členských štátov tvoria vonkajšie hranice Európskej únie, a preto ich neustále zasahujú prisťahovalecké prúdy.
<P>
Dúfajme, že Európsky podporný úrad pre azyl pomôže odľahčiť toto bremeno členským štátom, ktorých sa to týka.
