<CHAPTER ID="004">
Zloženie Parlamentu
<SPEAKER ID="009" NAME="Predseda">
Tridsaťpäť rumunských poslancov sa stane hlasom rumunského ľudu a bude reprezentovať jeho záujmy v Európskom parlamente. Ako predseda Európskeho parlamentu prajem našim novým kolegom poslancom - z ktorých už mnohých poznáme vďaka ich doterajšej činnosti - veľa úspechov v najbližších osemnástich mesiacoch, počas ktorých bude trvať ich mandát.
<P>
Pri tejto príležitosti by som zároveň rád ešte raz poďakoval všetkým poslancom rumunského parlamentu, ktorí boli od septembra 2005 pozorovateľmi a od 1. januára tohto roku sa stali poslancami Európskeho parlamentu. Ďakujem vám za vašu neúnavnú prácu a oddanosť myšlienke európskej jednoty.
<P>
(potlesk)
<P>
Celkovo bolo opätovne zvolených trinásť poslancov Európskeho parlamentu a ja verím, že títo poslanci pomôžu svojim novým kolegom, aby sa v plnej miere a veľmi rýchlo začlenili do jeho práce a aby tak mohli spoločne prispievať k úspechu projektu zjednocovania Európy v záujme svojich voličov.
<P>
Zoznam týchto poslancov je súčasťou zápisnice z dnešného rokovania. Ešte raz srdečne vítam našich kolegov poslancov z Rumunska.
