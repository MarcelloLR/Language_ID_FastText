<CHAPTER ID="015">
Závery Európskej rady z 29. - 30. októbra 2009 vrátane mandátu a právomocí predsedu Európskej rady a vysokého predstaviteľa Únie pre zahraničnú a bezpečnostnú politiku/podpredsedu Komisie, ako aj štruktúry novej Komisie (pokračovanie rozpravy) 
<SPEAKER ID="060" NAME="Predsedajúci">
Ďalším bodom programu je pokračovanie rozpravy o správe Európskej rady a vyhlásenie Komisie o záveroch Európskej rady z 29. - 30. októbra vrátane mandátu a právomocí predsedu Rady a vysokého predstaviteľa Únie pre zahraničnú a bezpečnostnú politiku/podpredsedu Komisie, ako aj štruktúry novej Komisie.
<SPEAKER ID="061" NAME="Elmar Brok" AFFILIATION="PPE">
(DE) Vážený pán predsedajúci, Komisia, pani úradujúca predsedníčka Rady, vystúpenie pána Borghezia bolo príznačné. Títo euroskeptici nevidia rozdiel medzi Radou Európy a Európskou úniou, keďže rozhodnutie o krížoch vyniesol Európsky súd pre ľudské práva, ktorý podlieha Rade Európy. V rámci Charty základných práv by k nemu nemohlo dôjsť.
<P>
Dovoľte mi však vyjadriť niekoľko poznámok k prebiehajúcej rozprave. Som presvedčený, že švédske predsedníctvo uzavrelo proces ratifikácie veľmi citlivo a cieleným spôsobom, pričom tento proces mali počas jeho funkčného obdobia, samozrejme, ešte dokončiť štyri krajiny. Rád by som vyjadril svoju vďačnosť za to, že uvedený proces, ktorý trval deväť rokov, bol týmto spôsobom úspešne dokončený. Som presvedčený, že tento výsledok nám tiež poskytne príležitosť prvýkrát ho uplatniť v praxi, pretože to, čo je vyskúšané v praxi, tiež vymedzuje ústavnú skutočnosť. Z uvedeného dôvodu musí byť zrejmé, že predseda Európskej rady má iba legitimitu hláv štátov a predsedov vlád a podľa ktorejkoľvek ústavy je každý prezident, ktorý sa nezodpovedá parlamentu, volený priamo občanmi. To sa musí vzťahovať aj na predsedu Európskej rady. Úplnú legitímnosť má iba predseda Komisie.
<P>
Rád by som tiež upozornil práve na dôležitosť inštitúcií pre našu ďalšiu existenciu, ako to tiež uviedol pán Barroso v citácii Jeana Monneta. Pokiaľ ide o vysokého predstaviteľa/podpredsedu Komisie, musí byť zrejmé, že okamžite po prevzatí úradu prevezme obidve úlohy. Nemôže najprv 1. decembra prevziať úrad vysokého predstaviteľa a neskôr úrad podpredsedu. Môže prevziať úrad iba ako podpredseda po schválení zo strany Európskeho parlamentu. V tejto otázke by nemalo dochádzať k nedorozumeniam, pretože inak budeme mať právne problémy.
<P>
Rád by som tiež uviedol, že Európsky parlament bude uplatňovať svoje práva v súvislosti s Európskou službou pre vonkajšiu činnosť. Nechceme, aby sa Lisabonská zmluva využívala na presadzovanie medzivládneho prístupu v Európe. To nie je zmyslom zmluvy. Služba pre vonkajšiu činnosť bude v tejto súvislosti zohrávať rozhodujúcu úlohu. Rád by som vás požiadal o to, aby ste k stanovisku Parlamentu v tejto otázke, ktoré, samozrejme, poznáte, pristupovali seriózne, a o to, aby ste tu nepredkladali vyjadrenia, ktoré by sme vám vyvrátili, pretože to je v našej právomoci.
<SPEAKER ID="062" NAME="Adrian Severin" AFFILIATION="S&amp;D">
Vážený pán predsedajúci, nadobudnutie platnosti Lisabonskej zmluvy je naozaj historická udalosť. Mali by sme tomu zatlieskať. Malo by nás to tešiť. Mali by sme si blahoželať a nepochybne by sme mali blahoželať švédskemu predsedníctvu za to, že dosiahlo tento výsledok.
<P>
Zmluva však nestačí. Ani najdokonalejšia zmluva by nemohla sama osebe vyriešiť mnoho problémov. Potrebujeme motivovaných a kompetentných ľudí, aby ju zdokonalili. V prípade Lisabonskej zmluvy je to ešte dôležitejšie, pretože táto zmluva je výsledkom neustálych kompromisov, dlhých diskusií a nekončiacich rozpráv. Obsahuje preto nevyhnutne mnoho nejednoznačností a nedostatkov.
<P>
Je úlohou tých, ktorí budú v budúcnosti prijímať rozhodnutia na vrcholnej úrovni, aby objasnili otázky, vylepšili pravidlá, zdokonalili inštitúcie, poskytli správny výklad všetkých jej ustanovení a podrobne opísali náplň práce. Nasledujúci mandát, nasledujúce funkčné obdobie bude rozhodujúce pre budúcu štruktúru Európskej únie. Ak chceme, aby táto štruktúra fungovala, musí pozostávať zo všetkých historických skúseností, kultúrne citlivých prístupov a politických tradícií všetkých európskych oblastí a všetkých európskych občanov.
<P>
Preto potrebujeme, aby tím vytvorený z prvých troch funkcií v Európskej únii, predsedu Rady, predsedu Komisie a vysokého predstaviteľa, zahrnul všetky politicky citlivé prístupy, všetky oblasti a všetky geopolitické, kultúrne a geografické regióny v Európe. Som presvedčený, že to dosiahneme, a verím, že ak sa nám to podarí, bude to prínosom pre životaschopnosť štruktúry a účinnosť inštitúcie, ale aj pre dôveryhodnosť Únie v očiach všetkých našich občanov.
<SPEAKER ID="063" NAME="Anneli Jäätteenmäki" AFFILIATION="ALDE">
(FI) Vážený pán predsedajúci, dovoľte mi v tomto prípade poďakovať médiám. Bez slobodných a obozretných médií by verejnosť vôbec nebola informovaná o výbere vedúcich predstaviteľov EÚ. Našťastie však máme médiá, ktoré informujú o lobingovom procese a predstavili pravdepodobných a nepravdepodobných kandidátov na funkciu predsedu EÚ a vysokého predstaviteľa. V skutočnosti sa aj v tejto rozprave pomerne málo spomínajú mená. Bolo uvedených iba niekoľko z nich. Aj napriek tomu sa však snažíme poúčať ostatných mimo EÚ o dôležitosti demokratických volieb.
<P>
Pred časom som mala príležitosť navštíviť Turecko a keď sme diskutovali o možnostiach výberu, ktoré máme uplatniť v súvislosti s Lisabonskou zmluvou, poslanec tureckého parlamentu sa spýtal, kedy k tomu dôjde. Delegácia Európskej únie odpovedala, že nemá predstavu o kandidátoch, alebo o tom, kedy sa výber uskutoční, keďže všetko sa odohráva za zatvorenými dverami. EÚ má v tejto oblasti veľa priestoru na zlepšenie, aby nám umožnila konať v týchto otázkach transparentnejšie.
<SPEAKER ID="064" NAME="Ashley Fox" AFFILIATION="ECR">
Vážený pán predsedajúci, rád by som sa vyjadril o neformálnych diskusiách, ktoré, ako všetci vieme, prevažovali na poslednom zasadnutí Európskej rady. Samozrejme mám na mysli výber nasledujúceho predsedu Rady a úlohu, ktorú bude zohrávať.
<P>
Som presvedčený, že predseda by mal slúžiť Rade. Mal by byť viac predsedom ako výkonným riaditeľom. Je preto dôležité, aby bol predseda kolegiálnou osobou, ktorej ľudia dôverujú, a v súvislosti s tým je najhorším možným kandidátom v obidvoch prípadoch Tony Blair. Súhlasím s obavou kancelárky Merkelovej v súvislosti s tým, že nasledujúcich päť rokov budeme musieť počúvať "pána Flasha" počas toho, ako sa jeho kolóna bude premávať po svete.
<P>
Otázka dôvery je tiež dôležitá a pán Blair sa pri mnohých príležitostiach prejavil ako úplne nedôveryhodná osoba. Je nevhodným kandidátom pre verejný úrad a vyzývam Radu, aby ho nevymenovala.
<SPEAKER ID="065" NAME="Bastiaan Belder" AFFILIATION="EFD">
(NL) Vážený pán predsedajúci, s veľkým záujmom som si prečítal dokument švédskeho predsedníctva o Európskej službe pre vonkajšiu činnosť. Môj skeptický postoj k tomuto projektu však neoslabuje. V každom prípade považujem za rozumné, ak švédske predsedníctvo poskytuje dodatočný čas na hľadanie vhodných kandidátov pre novú funkciu, keďže vysoký predstaviteľ musí byť osobou výnimočného významu, ktorá je v Európe zriedkavá.
<P>
Vážený pán predsedajúci, stále ma veľmi znepokojuje vplyv týchto nových funkcií na rovnováhu medzi inštitúciami. Moji kolegovia poslanci nemôžu nesúhlasiť s mojím názorom. Na rozdiel od nich mám radosť z toho, že vonkajšia služba zostane mimo Komisie. Oblasť zahraničnej politiky je prednostne otázkou členských štátov a aj keď sa stane otázkou Spoločenstva, uprednostnil by som prístup Rady pred prístupom Komisie. K tomu presne v súčasnosti dochádza aj napriek všetkým našim dobre mieneným uzneseniam.
<SPEAKER ID="066" NAME="Philip Claeys" AFFILIATION="NI">
(NL) Vážený pán predsedajúci, toto dohadovanie sa o vymenovaní predsedu Európskej rady vôbec neprispieva k riešeniu situácie. V Belgicku sme napríklad v súčasnosti svedkami toho, že nášho predsedu vlády pána Hermana Van Rompuya podporujú argumentmi v duchu tvrdení, že je nenápadný, má pomerne málo nepriateľov a vie dosahovať kompromisné riešenia. Základné zdôvodňovanie spočíva v tom, že každý, kto vie spravovať umelú krajinu ako Belgicko, vie rovnako spravovať Európu.
<P>
Nie je však v záujme nikoho v Európe, aby sa z Európskej únie stala väčšia verzia Belgicka. Okrem toho pán Herman Van Rompuy v skutočnosti nevládne ako predseda vlády. Belgický model už nemožno dlhšie spravovať. To znamená, že pán Van Rompuy je skôr istý druh správcu status quo a v skutočnosti iba dohliada na každodenné fungovanie.
<P>
Nepotrebujeme nič nehovoriacu, bezvýraznú postavu bez príchute, ktorá tancuje tak, ako Európska komisia píska. Potrebujeme presvedčivého hovorcu členských štátov a tiež občanov, ktorí sa, nanešťastie, v celom tomto procese neberú do úvahy.
<SPEAKER ID="067" NAME="Othmar Karas" AFFILIATION="PPE">
(DE) Vážený pán predsedajúci, dámy a páni, pred dvadsiatimi rokmi sme mierumilovne skoncovali s násilným rozdelením Európy na slobodnú a diktátorskú časť. Európska únia je politickým projektom, ktorý umožnil znovuzjednotenie nášho kontinentu. Európska únia je politickým projektom, ktorý má za cieľ rozšírenie oblasti mieru, slobody, demokracie a stability v Európe. Zodpovedáme za posilnenie spoločenstva hodnôt a spoločenstva založeného na práve. Musíme vykonať všetko, čo je v našich silách, a začať hneď teraz, aby nám radosť z dosiahnutých výsledkov dala silu a odhodlanie zabrániť stavaniu nových múrov alebo ostnatých plotov medzi obyvateľmi nášho kontinentu a zvyškom sveta.
<P>
Lisabonská zmluva je pre demokraciu najväčším pokrokom od prvých priamych volieb pred tridsiatimi rokmi a poskytuje Európskej únii, inštitúciám, príležitosť a možnosť stať sa hlasom kontinentu. Tejto možnosti sa však musíme pevne chopiť! Musíme mať politickú vôľu s cieľom transponovať a zaviesť zmluvu. Ak túto politickú vôľu budeme mať, znamená to tiež, že musíme prestať neustále hľadať najnižší spoločný menovateľ. Akákoľvek forma výnimky typu "opt-out" oslabuje Spoločenstvo. Kríza bude prekonaná až vtedy, keď začne trvalo klesať miera nezamestnanosti a znovu dosiahneme udržateľný rast bez toho, aby sme museli poskytovať miliardy, čo vedie k dramatickému nárastu našich verejných deficitov.
<P>
Moja posledná poznámka je tiež jasná. Európske myslenie spočíva v ústretovosti a hľadaní najlepších riešení. Personálne diskusie počas niekoľkých posledných dní vo mne vyvolali obavy z toho, že nehľadáme najlepšie, európske riešenia, ale najjednoduchšie riešenia pre členské štáty a politické strany. Je to nesprávna reakcia na vývoj v niekoľkých posledných rokoch a na Lisabonskú zmluvu.
<SPEAKER ID="068" NAME="Juan Fernando López Aguilar" AFFILIATION="S&amp;D">
(ES) Vážený pán predsedajúci, rád by som uviedol dve poznámky. Každá z nich sa týka aspektov záverov zasadnutia Európskej rady z pohľadu predsedu Výboru pre občianske slobody, spravodlivosť a vnútorné veci, a teda oblasti slobody, bezpečnosti a spravodlivosti.
<P>
Prvá súvisí s prisťahovalectvom. Vítam skutočnosť, že otázka prisťahovalectva zaberala dôležité miesto v záveroch Rady, a považujem za dôležité to, že prisťahovalecká politika bude prvýkrát politikou Spoločenstva a že počas španielskeho predsedníctva bude predmetom počiatočného hodnotenia, pri ktorom bude spĺňať úlohu Európsky parlament a národné parlamenty. Zároveň mi je však ľúto, keďže obsahovala odkaz na solidaritu v aspektoch riadenia prisťahovaleckých tokov, že k tomu nedošlo v rámci záväznej doložky o solidarite s jej finančnými dôsledkami.
<P>
Druhá poznámka súvisí s inštitucionálnym rozmerom oblasti slobody, bezpečnosti a spravodlivosti, pretože ten bude zahŕňať minulosť a budúcnosť v činnostiach tohto Parlamentu. Na záver by som chcel spomenúť politiku Spoločenstva. Konečne bude v tejto oblasti prijímať konečné rozhodnutia Európsky parlament.
<P>
Európski občania majú právo veľa očakávať od záverov zasadnutia Európskej rady, ktoré bude 10. decembra predstavovať koniec švédskeho predsedníctva, pričom oblasť slobody, bezpečnosti a spravodlivosti je napokon považovaná za hlavnú oblasť činnosti, ktorá je skutočne európska a rýdzo humanitárna, prostredníctvom prijatia Štokholmského programu, ku ktorému Výbor pre občianske slobody, spravodlivosť a vnútorné veci významne prispieva pomocou správy, ktorá má byť prijatá tento týždeň.
<SPEAKER ID="069" NAME="Andrew Duff" AFFILIATION="ALDE">
Vážený pán predsedajúci, je skvelé, že v súčasnosti môžeme uzatvoriť poslednú kapitolu ságy spojenej so zmluvou. Je mi však ľúto, že sme museli zaplatiť cenu rozšírenia mimoriadne chabého precedensu britského protokolu o charte na Čechov.
<P>
Tlač považuje protokol za výnimku typu "opt-out" z charty. Bol by som vďačný, keby predsedníctvo mohlo na záver rozpravy potvrdiť, že to vôbec nie je skutočný stav a že charta bude naďalej záväzná pre Čechov a ich prezidenta na hrade.
<P>
Význam protokolu spočíva v obmedzení praxe súdov pri rozšírení charty počas ich vnútroštátnych súdnych sporov, čo je zďaleka druhoradé a postranné a, na konci ságy, bezvýznamné.
<SPEAKER ID="070" NAME="Mirosław Piotrowski" AFFILIATION="ECR">
(PL) Vážený pán predsedajúci, napriek veľkolepým uzneseniam o tom, že Lisabonská zmluva by zlepšila fungovanie Európskej únie, sa ukazuje, že viedla k otvoreniu Pandorinej skrinky. Jej ustanovenia nie sú presné a nielenže vyvolávajú nejednoznačné interpretácie, ale už teraz rozdeľujú vedúcich predstaviteľov EÚ.
<P>
V zmluve nie sú vymedzené právomoci budúceho predsedu Európskej rady ani demokratický postup voľby do tejto funkcie a skutočné postavenie predsedu bude závisieť od sily osobnosti a predchádzajúcej vykonávanej funkcie. Je tiež zložité usúdiť, či budú zachované tradičné národné predsedníctva, ktoré stanovili charakter politiky EÚ. Zdá sa, že situácia je podobná v súvislosti s funkciou ministra zahraničných vecí Európskej únie.
<P>
Väčšina občanov Európy čaká na odpoveď na otázku, či smerujeme k vytvoreniu silného európskeho federálneho štátu za cenu suverenity národov a či sa mocný predseda Rady nebude chcieť v budúcnosti vrátiť k antidemokratickým tradíciám Európy 20. storočia.
<SPEAKER ID="071" NAME="Mario Mauro" AFFILIATION="PPE">
(IT) Vážený pán predsedajúci, dámy a páni, veľmi rád by som tiež poďakoval švédskemu predsedníctvu za veľmi dôležité výsledky dosiahnuté počas tohto šesťmesačného obdobia. Zároveň mi však dovoľte, aby som vám ponúkol, mám na mysli prítomné švédske predsedníctvo, dar. Darom je čistý list papiera, ktorý môžete použiť v niekoľkých nasledujúcich dňoch ako mimoriadny nástroj na prekonanie ťažkostí, ktoré sprevádzajú určenie kandidátov na funkciu predsedu Európskej rady a vysokého predstaviteľa Únie pre zahraničnú politiku.
<P>
V skutočnosti, ak presvedčíte hlavy štátov a predsedov vlád, aby na tento papier nenapísali zoznam mien, ktoré sa objavujú v novinách a televízii, ale predstavu, ktorú majú o zahraničnej politike Európskej únie, potom uskutočníme dôležitý krok vpred, pretože ak nám objasnia to, či veria napríklad v užšiu koordináciu alebo skutočnú zahraničnú politiku, bude následne jednoduché priradiť tvár a meno osobe, ktorá nás bude musieť zastupovať vo svete. V tom spočíva skutočná transparentnosť, ktorú potrebujeme: porozumieť tomu, aká je naša predstava Európy a zahraničnej politiky Európskej únie, tomu, na čom nám najviac záleží.
<P>
Preto je dôležité, aby zvolení ľudia stelesňovali ducha a hodnoty európskeho projektu, aby boli niekým, kto môže zaručiť Európe vedúcu úlohu v medzinárodných vzťahoch, niekým, kto na to, aby konal efektívne, musí opätovne potvrdiť ideály charakteristické pre jej zakladateľov, jediný skutočne zjednocujúci, a tak účinný prvok na svetovej úrovni. Európska únia nie je monolitický blok, ale výsledok činnosti mužov a žien a ako taká musí udržiavať krok s dobou, aby prežila. V skratke, Európa musí začať odznova na základe hodnôt, na ktorých bola vytvorená, úspešných výsledkov, ktoré sme doteraz dosiahli a, verte mi, aj na zdravej dávke realizmu.
<SPEAKER ID="072" NAME="David-Maria Sassoli" AFFILIATION="S&amp;D">
(IT) Vážený pán predsedajúci, dámy a páni, tiež by som rád poďakoval švédskemu predsedníctvu za úsilie, ktoré vynaložilo, a za úspech, ktorý dosiahlo pri zavádzaní podmienok konečnej ratifikácie Lisabonskej zmluvy. Jednoznačne potrebujeme novú zmluvu, pretože nám ponúka možnosť posilniť, rozšíriť právomoci, napríklad právomoci tohto Parlamentu, a dve nové postavy, ktoré môžu zastupovať politickú a inštitucionálnu úniu. Preto dúfame, že Rada bude môcť tlmočiť požiadavky veľkých európskych politických rodín rozumne, aby na nasledujúcom stretnutí bolo možné prijať autoritatívne a široko podporované rozhodnutie o vymenovaní osôb vyzývaných na obsadenie nových inštitucionálnych funkcií uvedených v zmluve.
<P>
Čo potrebujeme? Potrebujeme predsedu Rady, ktorý bude schopný zabezpečiť konzistentnosť a kontinuitu. Potrebujeme vysokého predstaviteľa, ktorý bude na základe presvedčivosti svojich skúseností a svojej autority schopný zabezpečiť Európe vedúcu úlohu v multipolárnom svete a ktorý bude zároveň spájať medzivládny rozmer a rozmer Spoločenstva Únie. Následne tiež potrebujeme kolégium komisárov, ktoré bude presvedčivé, zjednotené a vyrovnané z politického, zemepisného i rodového hľadiska. Je mimoriadne významné, že k tomu dochádza 20 rokov po páde Berlínskeho múru, ktorý rozdeľoval Európu. Všetky uvedené skutočnosti môžu oživiť nádej v zjednotenú, silnú Európu, ktorá bude naďalej presadzovať požiadavku solidarity a spravodlivosti.
<SPEAKER ID="073" NAME="Louis Michel" AFFILIATION="ALDE">
(FR) Vážený pán predsedajúci, pani úradujúca predsedníčka Rady, dámy a páni, najprv by som rád poďakoval a zablahoželal švédskemu predsedníctvu za skutočne pozoruhodnú prácu, ktorú vykonáva.
<P>
Chcel by som však využiť toto vystúpenie a osloviť pána predsedu Barrosa cez tretiu osobu. Pani Malmströmová mu preto bude určite tlmočiť poznámky, ktoré musím uviesť, najmä v nadväznosti na jeho prejav v reakcii na pána Verhofstadta.
<P>
Všetci chceme účinne fungujúcu a dôveryhodnú Komisiu, ktorá v plnej miere využije svoju právomoc iniciatívy a ktorá sa nebude báť uplatňovať komunitárnu metódu. Ak však chceme takú Komisiu, a domnievam sa, že pán Barroso ju chce tiež, som presvedčený, že musí organizovať svoju činnosť okolo právomocí v rámci štyroch alebo piatich pilierov, pričom každý pilier patrí do politickej zodpovednosti podpredsedu s autoritou, schopnosťou a tiež právomocou zabezpečovať konzistentnosť celej politiky v rámci svojho piliera.
<P>
Súčasné rozdelenie právomocí Komisie, napokon na základe svojej päťročnej funkcie komisára sa k tomu mám právo vyjadriť, oslabuje postup Spoločenstva, znevýhodňuje právomoc iniciatívy a poškodzuje vašu inštitúciu. Prosím, odkážte tieto slová pánovi Barrosovi.
<P>
Bolo zložité okamžite reorganizovať minulú štruktúru právomocí. V niektorých prípadoch sú zvláštne, ak nie oportunistické, postupy minulosti pochopiteľné, ale nerozumel by som tomu, keby sa súčasnému predsedovi nepodarilo vytvoriť poriadok, ktorý si nové ambície tejto inštitúcie zaslúžia.
<SPEAKER ID="074" NAME="Michel Barnier" AFFILIATION="PPE">
(FR) Vážený pán predsedajúci, vďaka vytrvalosti švédskeho predsedníctva, ktorému tiež ďakujem, sme dospeli k Lisabonskej zmluve. Zmluva tohto druhu však nie je projektom, ale nástrojom, ako slúžiť európskemu projektu, a preto závisí od mužov a žien, ktorí inštitúcie riadia, Komisie, jej predsedu, Rady, a od nás prítomných, aby sme tieto nástroje v budúcnosti účinne využili na konci prechodného obdobia, ktoré trvalo dlho, príliš dlho.
<P>
V súčasnosti sme totiž lepšie pripravení na riešenie troch hlavných problémov, v rámci ktorých, dámy a páni, sa budeme spolu snažiť nielen o dôveryhodnosť Európskej únie, ale aj o jej suverenitu, aby som teraz použil slová pána Havla.
<P>
Prvý problém súvisí s krízou. Nesmieme a nemôžeme sa z nej dostať tak, ako sme sa v nej ocitli, ako keby sa nič nestalo. Musíme sa poučiť v dialógu so Spojenými štátmi, najmä pokiaľ ide o správu, solidaritu, transparentnosť a riadenie svetového hospodárstva. My, Európania, sa musíme poučiť v súvislosti so zabezpečením, tento výraz používam zámerne, konsolidácie vnútorného trhu v rámci "zmierenia trhu a spoločnosti", aby som zopakoval výraz, ktorý som si osvojil a ktorý použil pán Mario Monti, ktorému predseda Barroso navyše správne zveril úlohu v tejto otázke.
<P>
Druhý problém súvisí s ekologickým rastom. V Kjóte sme v tejto otázke vďaka Európskej komisii udávali tón. Musíme zachovať tento postoj tým, že, samozrejme, zabezpečíme, aby naši partneri, iné veľké krajiny, veľké regióny, prijali recipročný prístup.
<P>
Tretím problémom napokon je, aby sme veci riešili za rokovacím stolom, nie mimo neho, ale za stolom tých ľudí, ktorí budú nasledujúcich 20 rokov rozhodovať o svetovom poriadku alebo neporiadku. Nie je to jednoduché, keď máme 27 krajín, ale aj napriek tomu to má zásadný význam, iba ak by nám nevadilo, mne osobne áno, že budeme subdodávateľmi alebo pod vplyvom iných krajín.
<P>
Z tohto dôvodu veľmi dôverujeme budúcemu úsiliu vysokého predstaviteľa, ktorého náplňou práce bude vytvárať skutočnú spoločnú diplomatickú a strategickú kultúru. Vážený pán predsedajúci, pani úradujúca predsedníčka Rady, čím skôr budeme pripravení, tým viac spravíme pre európskych občanov. Preto už veľmi a s dôverou očakávame rozhodnutia, ktoré prijmete.
<SPEAKER ID="075" NAME="Kinga Göncz" AFFILIATION="S&amp;D">
(HU) Rada by som urobila výnimku a nerozprávala o Lisabonskej zmluve. Radšej by som v súvislosti s výsledkom zasadnutia Európskej rady týkajúcim sa hospodárskej, finančnej a sociálnej kapitoly uviedla, že na jednej strane sme radi, že tento dokument obsahuje aj náznaky finančnej stabilizácie. Situáciu vnímame podobným spôsobom, ale nateraz je tiež zrejmé, že rezervy obyvateľstva v Európe klesajú.
<P>
Pre spoločnosti je zložité získať finančnú pomoc a bankové pôžičky, kým miera nezamestnanosti rastie. Táto skutočnosť je tiež uvedená v tomto dokumente. Považujem za dôležité zdôrazniť to, že hospodársky rast nemôže byť udržateľný a nemôžeme ani hovoriť o tom, že Európa vychádza z krízy silnejšia než bola predtým, pokiaľ nemôžeme jasne zabezpečiť nielen udržanie súčasnej úrovne sociálnej súdržnosti, ale aj jej posilnenie, a pokiaľ nemôžeme zvýšiť zamestnanosť a predchádzať sociálnemu vylúčeniu.
<P>
Metódy založené na otvorenom prístupe, ktoré máme k dispozícii na koordináciu sociálnej politiky, sú dosť neúčinné. Musíme zlepšiť svoje metódy koordinácie. V skutočnosti potrebujeme účinnejšie nástroje. Sociálna súdržnosť a úspechy sociálnej Európy sú faktormi, ktoré ľudia považujú za najdôležitejšie. Našou spoločnou zodpovednosťou je zdôrazniť uvedenú skutočnosť.
<SPEAKER ID="076" NAME="Lena Ek" AFFILIATION="ALDE">
(SV) Vážený pán predsedajúci, politika a psychológia spolu súvisia a práve teraz sa mnoho ľudí snaží znížiť očakávania pred rokovaniami o Kjótskom protokole v Kodani, ktoré sa majú uskutočniť o niekoľko týždňov. Presne k tejto situácii došlo, keď sme rokovali o klimatických cieľoch. Klimatické ciele, ktoré sme navrhovali a o ktoré sme sa snažili v tomto Parlamente, boli dovtedy, kým sme nedosiahli konečné rozhodnutie, vyhlásené za mŕtve a boli pochované nie raz, ale možno desaťkrát.
<P>
Presne to isté sa deje s klimatickým balíkom. Tí, ktorí v skutočnosti vystupujú proti klimatickým cieľom, ho vyhlásili za mŕtvy a pochovali ho. Chcela by som preto švédske predsedníctvo vyzvať, aby pokračovalo vo svojej kvalitnej práci počas rokovaní a vo svojej konštruktívnej línii, pretože ak sa v Kodani nebudeme usilovať o plne záväznú dohodu, nedosiahneme ju. Cieľ obmedziť priemerný globálny nárast teploty na menej než dva stupne je však mimoriadne dôležitý, a preto sa musíme v súčasnosti s plným odhodlaním presadiť. Seneca raz poznamenal, že ľudstvo možno rozdeliť do dvoch skupín: na tých, ktorí kráčajú vpred a niečo robia, a tých, ktorí kráčajú v úzadí a kritizujú.
<SPEAKER ID="077" NAME="Marietta Giannakou" AFFILIATION="PPE">
(EL) Vážený pán predsedajúci, pozorne som sledovala vyjadrenie predsedníctva o hospodárskej kríze. Je však zrejmé, že s výnimkou jednej žiadna z krajín nemôže uplatňovať Pakt stability. Hospodárska kríza by sa navyše nemala zmeniť na krízu hodnôt a zásad.
<P>
V súvislosti so zmenou klímy prijalo predsedníctvo úplne správne opatrenia. Avšak ak má dôjsť k zmene, musí presvedčiť nielen rozvojové krajiny, ale aj Spojené štáty americké. V Kodani musí podniknúť dôrazné kroky.
<P>
V súvislosti s treťou otázkou, Lisabonskou zmluvou, sme spokojní. Deväť rokov po kríze spojenej so Zmluvou z Nice a neschopnosti reagovať na inštitucionálnu otázku máme pred sebou zmluvu, v súvislosti s ktorou nás niekoľko strán pred podpisom potrápilo. Dôležité sú nielen inštitúcia a zmluva. Dôležití sú aj ľudia, ktorí ju uplatňujú, a aj v tom zmysle je predsedníctvo na úrovni Európskej komisie zodpovedné za to, aby zodpovedné osoby, najmä minister zahraničných vecí, vyjadrili všetky záujmy stabilne vybudovanej Únie.
<P>
Na druhej strane, na úrovni Rady, a mám na mysli predovšetkým otázku predsedu Rady, je to záležitosť, ktorú mnohí z nás neakceptovali. Ako členka Európskeho konventu si uvedomujem, že mnohí z nás by uprednostnili, keby funkcia predsedu Rady bola obsadená predsedom Komisie, k čomu aj v minulosti došlo, pretože úlohou predsedu Komisie je v podstate spolupracovať s Radou a vyhnúť sa rozvratným stretom.
<P>
Verím, že predsedníctvo Európskej komisie a najmä predsedníctvo Rady predložia primerané odporúčania členským štátom, aby spôsob fungovania obidvoch inštitúcií bol v súlade s modus operandi Spoločenstva a vynikajúcou minulosťou, ktorú v Európe máme a ktorá nám zabezpečila tak veľa rokov prosperity.
<SPEAKER ID="078" NAME="Ramón Jáuregui Atondo" AFFILIATION="S&amp;D">
(ES) Vážený pán predsedajúci, dohodu o českom probléme považujem za rozumné riešenie. Nebolo to dokonalé, ale najlepšie riešenie a bolo nevyhnutné pri takom závažnom probléme.
<P>
Domnievam sa, že rok 2010 môže byť pre Európu veľkolepým rokom. Má nové kolégium komisárov, novú organizačnú štruktúru Európskej únie a nové právne postavenie. Európska únia je v súčasnosti jedným celkom, ktorý sa nazýva "Európska únia", s vlastnou právnou subjektivitou, a nie súhrnom rôznych krajín. Ako bolo povedané, v súčasnosti máme príležitosť konať a potrebujeme odhodlanie, aby sme to dosiahli. Som presvedčený, že Európa musí prekonať veľmi vážne nacionalistické tendencie, ktoré bránia dosiahnutiu pokroku.
<P>
Mali by sme uvažovať nad tým, ako by sme pred desiatimi rokmi pokročili smerom k Európskej únii v súvislosti s eurom, keby sme sa nevzdali franku, marky, pesety atď. Niečo z tohto prístupu musíme obnoviť v európskom duchu, ako sa vyjadril pán Barroso.
<P>
Rád by som uviedol dve poznámky, ktoré považujem za zásadné. Jednou je naliehavá otázka. V decembri musí byť v Štrasburgu schválené kolégium komisárov. Považujem za veľmi dôležité, aby nasledujúce predsedníctvo prijalo v januári svoj mandát v tomto novom duchu, s novým kolégiom komisárov, ktoré bude schválené už koncom tohto roka.
<P>
Po druhé, rád by som znova uviedol dôvod, ktorý je základom Európskej únie, to, čo sa Európska únia snaží dosiahnuť. Myslím, že na hlavných svetových diskusných fórach sa rokuje o veľmi dôležitých rozhodnutiach a Európa musí vystupovať jednotne a presvedčivo, aby obhájila osobitné črty nášho projektu: sociálny model a novú právnu, hospodársku a politickú štruktúru pre svet, v ktorom štát zohráva dôležitejšiu úlohu a v ktorom funguje lepší trh. Európa potrebuje vystupovať dôraznejšie, jednotnejšie a presvedčivejšie.
<SPEAKER ID="079" NAME="Olle Schmidt" AFFILIATION="ALDE">
(SV) Vážený pán predsedajúci, švédskemu predsedníctvu musíme zablahoželať. Ten tvrdohlavý muž v Prahe nakoniec podpísal a konečne sme došli na záver cesty. Dúfajme, že v nasledujúcom desaťročí nebudeme venovať čas inštitucionálnym otázkam, aj keď Václav Havel, ktorý je skutočným európskym hrdinom, bol pripravený okamžite podniknúť ďalšie kroky. Podľa môjho názoru je sklamaním, že Českej republike bola poskytnutá výnimka z Charty základných práv. Ako uviedol pán Duff, úplne stačí, ak výnimku typu "opt-out" má Poľsko a Spojené kráľovstvo.
<P>
V Kodani musíme dosiahnuť globálnu dohodu, v rámci ktorej bohaté krajiny sveta prevezmú väčšiu zodpovednosť. Chudobné krajiny sveta nie sú zodpovedné za otepľovanie planéty. Zároveň musia, samozrejme, prispieť rozvíjajúce sa hospodárstva. Nakoniec, pani ministerka, proces pred samitom nasledujúci týždeň, na ktorom má byť vymenovaný predseda a minister zahraničných vecí, mal prebehnúť transparentnejším spôsobom. Súčasné tajnostkárstvo je pre demokratickú Európu zahanbujúce a som presvedčený, že nie som jediný s týmto názorom.
<SPEAKER ID="080" NAME="Tunne Kelam" AFFILIATION="PPE">
Vážený pán predsedajúci, rád by som uviedol tri poznámky. Nadobudnutím platnosti Lisabonskej zmluvy EÚ viac než kedykoľvek predtým potrebuje účinnú spoločnú zahraničnú politiku a energetické politiky, ktoré sú založené na solidarite. Iba tieto politiky môžu zabrániť tomu, aby sa už nikdy nezopakovali dohody medzi Schröderom a Putinom.
<P>
Po druhé si musíme uvedomiť dôležitosť toho, aby sme v súčasnej situácii mali nepretržite silnú Komisiu, ktorá môže prevziať zodpovednosť za uplatňovanie Lisabonskej zmluvy.
<P>
Po tretie, v súvislosti s novými vrcholnými funkciami potrebujeme predovšetkým odvahu povýšiť a podporovať nie portfóliá, ale osobnosti, ktoré majú dlhodobú predstavu a odhodlanie vzhľadom na kontinuitu európskych hodnôt.
<P>
Aby sme teda riešili obrovské nové problémy, EÚ znova potrebuje dvoch európskych štátnikov v duchu Adenauera, Schumana alebo De Gasperiho. Mali by sme ich hľadať bez predsudkov. Týchto štátnikov môžeme nájsť aj v nových členských štátoch, ktoré by určite mali byť zastúpené v budúcej trojke. Václav Havel nám dnes povedal, že Európa je domovom našich domovov. Na základe tejto interpretácie sa domnievam, že môžeme uspieť pri uplatňovaní Lisabonskej zmluvy.
<SPEAKER ID="081" NAME="Sandra Kalniete" AFFILIATION="PPE">
(LV) Rada by som vyjadrila radosť z toho, že Lisabonská zmluva má konečne nadobudnúť platnosť a že budeme diskutovať o "prezidentovi" Európy. Predsedať Európskej rade neznamená predsedať Európe, ale postupovať spoločne s členskými štátmi Európskej únie, vedúcimi predstaviteľmi členských štátov, podporovať a podnecovať ich do posilňovania úlohy Európskej únie medzi vedúcimi svetovými štátmi zajtrajška. Rada by som uviedla, že pani Vaira Vīķe-Freibergová, bývalá prezidentka Lotyšska, má všetky osobnostné vodcovské kvality a skúsenosti s politickým vedením, aby sa stala úspešnou predsedníčkou Európskej rady. Jej osud symbolizuje históriu nášho rozdeleného kontinentu. Bola utečenkou po druhej svetovej vojne, vrátila sa do Lotyšska. Hneď ako bola naša krajina opäť slobodná, sa vrátila, aby sa stala prezidentkou. Počas ôsmich rokov vykonávania prezidentskej funkcie sa Lotyšsko stalo členským štátom Európskej únie a NATO. Vaira Vīķe-Freibergová je spoľahlivým európskym občanom. Je veľmi vzdelanou a vplyvnou osobnosťou, ktorá dôkladne rozumie problémom budúcnosti Európy. V prípade potreby bude určite schopná prijímať nepopulárne rozhodnutia.
<SPEAKER ID="083" NAME="Csaba Sándor Tabajdi" AFFILIATION="S&amp;D">
(HU) Vážená pani predsedajúca, ako predstaviteľ prvého členského štátu, ktorý ratifikoval Lisabonskú zmluvu, by som rád zablahoželal švédskemu predsedníctvu v mene Maďarska. Vykonalo vynikajúcu prácu. V tomto Parlamente sme videli Čecha, ktorý je priateľom Európy, pána Havla, kým český prezident Klaus vyvolal pomerne veľké obavy a ako priateľ Európy nevystupoval.
<P>
Musíme čo najskôr ukončiť proces nadobudnutia platnosti Lisabonskej zmluvy, vymenovať novú Komisiu a vytvoriť príslušné štruktúry, aby sme sa mohli sústrediť na skutočnú prácu.
<P>
Považujem za veľmi dôležité, že Lisabonská zmluva je prvou zmluvou charakterizujúcou práva osôb, ktoré sú súčasťou menšín. Vyzývam pani Wallströmovú, ktorá je veľkým obhajcom menšín, aby pánovi predsedovi Barrosovi pripomenula sľub o tom, že budúci komisár pre základné práva sa bude venovať právam menšín vrátane pôvodných menšín, akou je menšina Sami, prisťahovaleckých menšín a Rómov.
<SPEAKER ID="084" NAME="Mairead McGuinness" AFFILIATION="PPE">
Vážená pani predsedajúca, v Írsku sa nás pýtajú, či v súvislosti s ratifikáciou Lisabonskej zmluvy už teraz prevláda veľké nadšenie. Hovorím im, že v skutočnosti neprevláda, pretože celý proces trval príliš dlho a jej zrod bol veľmi zložitý. Prežívame úľavu a istú radosť, ale uvedomujeme si - aj v rámci tejto rozpravy -, že skutočná práca začína teraz a že vymenovať správnych ľudí bude náročná úloha. Nejde o bezvýznamné pracovné pozície, ale o vymenovanie správnych ľudí do všetkých uvedených, veľmi dôležitých funkcií, ktoré boli vytvorené. Je mi ľúto, že táto úloha zaberá viac času, pretože to naozaj oneskoruje konečné vytvorenie všetkých inštitúcií. Pred nami je veľa práce, ale možno je lepšie, ak trochu meškáme a vymenujeme správnych ľudí.
<P>
Vrcholné funkcie, ako sme ich opísali, sú dôležité a budú vyžadovať angažovaných ľudí s odhodlaním a túžbou zlepšiť Európsku úniu a nielen so snahou byť vo funkcii.
<P>
Na záver, v súvislosti so silnými inštitúciami mal pán Barroso pravdu. Musíte počúvať, čo sa hovorí v tomto Parlamente. Počúvajte pozorne. Sme najbližšie k svojim voličom. Sme volení priamo.
<SPEAKER ID="085" NAME="Petru Constantin Luhan" AFFILIATION="PPE">
(RO) Veľmi vysoko oceňujem vyjadrenia pána Reinfeldta a predovšetkým vítam skutočnosť, že Európska únia dosiahla na zasadnutí Európskej rady v októbri spoločnú pozíciu v súvislosti s kodanskou konferenciou.
<P>
Európska únia už z vlastnej iniciatívy prijala rozsiahle opatrenia na boj proti zmene klímy, aby pokročila smerom k zníženiu emisií skleníkových plynov. Je však zrejmé, že ojedinelé úsilie Európskej únie nemôže zabezpečiť úplný úspech v medzinárodných rokovaniach.
<P>
Som presvedčený, že je mimoriadne dôležité, aby sa Európska únia postupne zamerala na cieľ zníženia o viac než len 20 % a zároveň zachovala niektoré podmienky, bez ktorých považujeme úsilie EÚ za nadmerné.
<P>
Podmienky by mali súvisieť predovšetkým s povinnou právnou povahou budúcej dohody. Okrem toho by rozvinuté krajiny mali prijať osobitné ciele na zníženie emisií, ktoré by sa zhodovali s cieľmi EÚ, spolu so zodpovedajúcimi príspevkami z rozvojových krajín.
<SPEAKER ID="086" NAME="Heidi Hautala" AFFILIATION="Verts/ALE">
(FI) Vážená pani predsedajúca, v tejto chvíli nastala v tomto Parlamente veľmi zaujímavá situácia. Všetky tri inštitúcie zastupujú ženy. Pani Malmströmová za Švédsko, krajinu, ktorá v súčasnosti predsedá Rade, pani Wallströmová za Komisiu, a vy, pani predsedajúca, za Parlament. Rada by som bola svedkom toho, keby nás ženy viedli z vrcholných funkcií v budúcnosti a vo väčšom zastúpení než v súčasnosti. Viem, že pani Wallströmová a pani Wallisová, podpredsedníčka Európskeho parlamentu, predložili zaujímavú iniciatívu a do procesu zapojili ďalšie ženy vo vedúcich pozíciách v Parlamente a v Komisii.
<P>
Písali sme predsedovi Komisie pánovi Barrosovi o tom, že chceme, aby došlo k zmenám a aby sa vytvorila lepšia rovnováha v počte mužov a žien v Komisii a na iných vrcholných pozíciách. Domnievam sa, že v tejto chvíli môžeme využiť príležitosť, pretože aj keď predseda Európskej komisie v plnej miere podporuje naše predstavy, hlavy štátov a predsedovia vlád, nanešťastie, nekonajú, aby prevzali zodpovednosť za tento poľutovaniahodný stav. Nemôžeme dovoliť, aby Úniu nepretržite zastupovali iba muži.
<SPEAKER ID="087" NAME="Jaroslav Paška" AFFILIATION="EFD">
(SK) Úvodom sa chcem zastať pána prezidenta Klausa, ako aj postoja Českej republiky. Nazdávam sa, že rovnako ako Nemecká republika musela vypočuť rozhodnutie ústavného súdu, musel aj pán Klaus čakať na rozhodnutie ústavného súdu.
<P>
Z hľadiska jeho postupu vnímam toto jeho správanie ako zodpovedné správanie štátnika, ktorý, pokiaľ cítil istú neistotu v práve, tak si nechal vytvoriť stanovisko od príslušnej inštitúcie, od súdu.
<P>
Ďalej chcem upozorniť na to, že Lisabonská zmluva nadobúda platnosť v období, keď je v Európe hospodárska kríza. Súčasné rozhodnutia vlád, ktoré robili kroky na utlmenie hospodárskej krízy, neboli efektívne, neboli účinné a z toho pohľadu si myslím, že je potrebné, aby sme postupovali do budúcnosti koordinovanejšie a nerobili ad hoc rozhodnutia, ktoré neprinášajú dostatočný efekt v podpore zamestnanosti a v podpore rozvoja hospodárstva.
<P>
Preto si myslím, že aj pri zostavovaní novej Komisie treba dbať na to, aby v nej boli odborníci a profesionáli.
<SPEAKER ID="088" NAME="Enikő Győri" AFFILIATION="PPE">
(HU) Som pevne presvedčená, že Lisabonská zmluva nepochybne umožní, aby Európa fungovala na bezpečnejšom základe a logickejším spôsobom a dôraznejšie sa sústredila na problémy, ktoré ovplyvňujú každodenný život občanov.
<P>
Musíme sa však pýtať na cenu, ktorú sme zaplatili, aby sme to dosiahli. Zaplatená cena spočívala v skutočnosti v oslabení našich hodnôt a v tom, že sme nechali zvíťaziť pragmatizmus nad hodnotami. Viete, čo mám v tejto chvíli na mysli. Európska únia vyhovela absurdnej požiadavke českého prezidenta, nehovoriac o jeho vyjadrení, že česká výnimka typu "opt-out" bola nevyhnutná z dôvodu Benešových dekrétov. Dovoľte mi pripomenúť, že na základe Benešových dekrétov boli deportované milióny Maďarov a Nemcov a boli im odobraté ich občianske práva. Podľa môjho názoru je postup Európskej únie neprijateľný z právneho, politického a morálneho hľadiska.
<P>
Kritizovali sme český ústavný systém z právneho hľadiska, sledovali sme stanovisko českého parlamentu a tento dokument politicky zahŕňame do každého budúceho prístupového procesu, čím sme zrejme potrestali krajinu, ktorá s tým nemá nič spoločné: Chorvátsko. Z morálneho hľadiska je neprijateľné poskytnúť výnimku typu "opt-out" v takejto otázke.
<SPEAKER ID="089" NAME="Silvia-Adriana Ţicău" AFFILIATION="S&amp;D">
(RO) Vítam to, že Európska rada prijala stratégiu pre oblasť Baltského mora. Toto je model, ktorý musí Európska únia uplatňovať aj v prípade podunajskej oblasti, a tým prispieť k hospodárskemu rozvoju, ako aj k hospodárskej a sociálnej súdržnosti tohto regiónu a, v neposlednom rade, ku konkurencieschopnosti Európskej únie.
<P>
Európska únia sa zúčastní na kodanskej konferencii ako vedúci predstaviteľ v boji proti zmene klímy. Európska únia už jednostranne prijala cieľ 20 - 20 - 20. Energeticko-klimatický balík je súčasťou právnych predpisov Spoločenstva a je v procese implementácie.
<P>
Vyzývam Európsku úniu, aby rýchlo vytvorila účinný a inovatívny rámec na financovanie ekologicky efektívneho hospodárstva.
<P>
Okrem toho sa Európska únia musí zamerať aj na financovanie primeraných opatrení na prispôsobenie sa zmene klímy.
<P>
V neposlednom rade musí byť Európska únia schopná vytvoriť investície v priemysle a verejných službách s cieľom zabezpečiť pracovné miesta.
<SPEAKER ID="090" NAME="Kinga Gál" AFFILIATION="PPE">
(HU) Vážená pani predsedajúca, pani Malmströmová a pani Wallströmová, od pádu železnej opony uplynuli dve desaťročia. Kým v niektorých členských štátoch sa zmena režimu uskutočnila v právnom rámci a štruktúre štátu, v politických postojoch a reakciách úradov vo vypätých situáciách stále prežíva minulosť. Všimnime si len udalosti, ku ktorým došlo v jeseni 2006 v Budapešti, keď v súvislosti s tými, ktorých najzákladnejšie slobody a ľudské práva boli v tom čase pošliapané, nebola do dnešného dňa uznaná pravda a vykonaná spravodlivosť. A to nespomínam členov národnostných menšín v nových členských štátoch, ktorí sa dokonca aj v súčasnosti stretávajú s trpkou skúsenosťou diskriminácie, ktorá vplýva na ich práva a príležitosti.
<P>
Práve pre ustanovenia v Lisabonskej zmluve musí byť Európska komisia pripravená zabezpečiť primeraný dôraz na otázky ľudských práv a slobôd v Európskej únii pri tvorbe portfólií. Úloha tohto portfólia sa zároveň musí rozšíriť na ochranu práv tradičných národnostných menšín a aj jazykových menšín. Domnievame sa totiž, že v tejto oblasti je stále potrebné veľa vykonať. Či sa nám to páči alebo nie, v Európskej únii sa vyskytujú nevyriešené problémy, ktoré vplývajú na tieto pôvodné spoločenstvá. Európska únia ich musí riešiť a je jej povinnosťou pomáhať občanom, ktorí bojujú za uplatňovanie svojich práv.
<SPEAKER ID="091" NAME="Czesław Adam Siekierski" AFFILIATION="PPE">
(PL) Vážená pani predsedajúca, prijatie dlho očakávanej Lisabonskej zmluvy máme za sebou. Nepochybne bude viesť k posilneniu a zlepšeniu Európskej únie v budúcnosti.
<P>
Zavedenie novej zmluvy si nateraz vyžaduje niekoľko rozhodnutí v súvislosti s právomocami, personálom a predovšetkým v súvislosti s vytvorením programu spolupráce nových vedúcich predstaviteľov, ktorí musia novú víziu Európy zmeniť na skutočnosť. Otázky týkajúce sa zmluvy nám nesmú zabrániť vidieť problémy okamžitého významu, to znamená, aktívny boj proti hospodárskej kríze, opatrenia na riešenie nárastu nezamestnanosti a organizáciu kontroly finančných inštitúcií.
<P>
Zhoda v Kodani je dôležitá a potrebná, ale v období krízy nie je vhodný čas prijímať rozhodnutia o tom, koľko finančných prostriedkov ktoré krajiny a medzinárodné organizácie vyčlenia na tento cieľ a aké záväzky prijmú. Najdôležitejšou úlohou EÚ a jej členských štátov je v súčasnosti vyriešiť hospodárske a sociálne problémy.
<SPEAKER ID="092" NAME="Seán Kelly" AFFILIATION="PPE">
Vážená pani predsedajúca, je veľkou cťou pre mňa, ako aj pre moju kolegyňu pani McGuinnessovú byť na tomto mieste v deň 20. výročia pádu Berlínskeho múru a v predvečer zrodu Lisabonskej zmluvy. Je to privilégium, najmä preto, že Írsko hlasovalo šesťdesiatsedempercentnou väčšinou v prospech Lisabonskej zmluvy, čo je odrazom podpory úsilia Európskej únie počas mnohých rokov.
<P>
V nasledujúcich rokoch budú ľudia hľadieť aj na rozpad Sovietskeho zväzu a vnímať, že neviedol k občianskym vojnám, ako sa to stalo v mnohých krajinách vrátane našej, keď, naopak, príchod mieru a slobody do krajiny znamenal občiansku vojnu.
<P>
Historici poukážu na úlohu Európskej únie pri poskytovaní podpory, usmernení a útechy týmto krajinám, takže k občianskym vojnám nedochádzalo v rozsiahlej miere.
<P>
Na záver chcem uviesť, že zaznelo mnoho vyjadrení o menách osôb, ktoré majú prevziať funkcie "prezidenta" a vysokého predstaviteľa. Myslím, že by sme si mali všimnúť aj názov. Ak "prezident" nie je prezidentom per se, potom povedzme, že je predsedom. Prečo ho nenazývame predsedom? Tri rôzne funkcie sa v angličtine označujú výrazom "prezident", a to je pre verejnosť mätúce.
<SPEAKER ID="093" NAME="Gay Mitchell" AFFILIATION="PPE">
Vážená pani predsedajúca, najprv by som rád vyjadril svoju radosť z toho, že som mal možnosť zúčastniť sa na rozvojových dňoch v Štokholme, a rád by som zablahoželal predsedníctvu k spôsobu ich organizácie.
<P>
Nedávno som sa zúčastnil na diskusii v írskej verejnej rozhlasovej stanici RTÉ so ženou, ktorá vnímala ako veľký problém, že znižujeme výdavky na zdravotníctvo a nerobíme dosť preto, aby sme znížili výdavky na rozvojovú pomoc. Musel som vysvetľovať, že to nie je otázkou buď/alebo, ale otázkou oboch oblastí spolu. Môžeme zvládnuť obidve oblasti. Naliehavo žiadam, vzhľadom na to, že sa tak veľmi sústredíme na potrebu obnovy Európy a nevyhnutnosť bojovať proti kríze, v ktorej sme sa ocitli, čo, samozrejme, musí byť hlavným bodom nášho programu na domácej scéne, aby sme si neprestali všímať skutočnosť, že každý rok zomrie v rozvojových krajinách 11 miliónov detí. Z toho päť miliónov z dôvodu nedostatku liekov, ktoré my máme 30 rokov.
<P>
Prosím teda, aby sme zachovali túto problematiku ako jeden z hlavných bodov nášho programu a ubezpečili sa, že po vymenovaní novej osoby zodpovednej za vonkajšie vzťahy zostane uvedená otázka jedným z našich hlavných cieľov. Gratulujem k práci, ktorú ste doteraz vykonali.
<SPEAKER ID="094" NAME="Crescenzio Rivellini" AFFILIATION="PPE">
(IT) Vážená pani predsedajúca, dámy a páni, je veľmi správne, že k ratifikácii Lisabonskej zmluvy a vymenovaniu členov Rady došlo 20 rokov po páde Berlínskeho múru. Pád Berlínskeho múru znamenal vznik skutočnej Európy. Pred dvadsiatimi rokmi bol zbúraný múr z betónu plný predsudkov, tyranie a hladu pre mnohých občanov východnej Európy. Dnes by sme mali prestať oslavovať pád múru a namiesto toho sa spýtať, čo by sme mali vykonať teraz, keď už neexistuje. Medzitým v skutočnosti vznikli iné múry: múr medzi krajinami severu a juhu planéty, medzi bohatšími a chudobnejšími krajinami, medzi krajinami, ktoré vyrábajú tovar, a krajinami, ktoré produkujú myšlienky. Spomínané múry sú omnoho vyššie a je oveľa zložitejšie ich zbúrať. Ľudstvu ako celku môžu spôsobiť veľké problémy a tiež vojny.
<P>
Z uvedeného dôvodu nesmie kandidátov do Európskej rady, ktorí budú musieť byť nominovaní po prijatí Lisabonskej zmluvy, nominovať úzky okruh ľudí za zatvorenými dverami. Tí, ktorí chcú prispieť a ktorí sa chcú stať kandidátmi, musia oboznámiť Európsky parlament a Európu ako celok s tým, čo zamýšľajú a sú schopní vykonať. Ak zbúrame múr existujúci pri vymenovaní do funkcie, v dôsledku ktorého sa budúci kandidáti vyberajú na základe rovnováhy medzi národmi a nie na základe osobných kvalít, potom konečne vybudujeme národ Európy.
<SPEAKER ID="095" NAME="Andrew Henry William Brons" AFFILIATION="NI">
Vážená pani predsedajúca, vedúci predstaviteľ britskej opozície oznámil zámer znova prerokovať časti Lisabonskej zmluvy. Tento krok by si, samozrejme, vyžadoval súhlas všetkých 27 krajín. Oznámil tiež zavedenie zákona o zvrchovanosti, na základe ktorého by v prípade ďalších zmlúv bolo potrebné uskutočniť referendum. Tento zákon by, samozrejme, mohli nasledujúce vlády jednoduchým spôsobom zrušiť.
<P>
Súhlasí Rada a Komisia s tým, že plány vedúceho predstaviteľa Konzervatívnej strany sú iba plané slová? Jeho strana sa musí rozhodnúť, či prijme Lisabonskú zmluvu alebo či má Spojené kráľovstvo úplne vystúpiť z Európskej únie, čo je podľa mňa lepšie.
<SPEAKER ID="096" NAME="Cecilia Malmström" LANGUAGE="FR">
Vážená pani predsedajúca, dámy a páni, práve sme mali veľmi zaujímavú rozpravu a ja vám ďakujem za vaše poznámky.
<P>
Švédske predsedníctvo sa stotožňuje s vašou radosťou v súvislosti s konečnou ratifikáciou Lisabonskej zmluvy v 27 krajinách. Poskytne nám to efektívnejšiu a demokratickejšiu Európu a silnejšie postavenie na medzinárodnom poli. Mám z toho radosť.
<P>
Súhlasím tiež s tými, ktorí uviedli, že prezident Klaus si na podpis zmluvy zvolil veľmi vhodný týždeň, a to aj napriek tomu, že to bola možno náhoda. Bol to týždeň oslavy pádu Berlínskeho múru, konca komunistickej diktatúry, vzniku európskej jednoty a, nakoniec, víťazstva predstáv Roberta Schumana nad predstavami Jozefa Stalina.
<P>
(potlesk)
<P>
V súvislosti s Českou republikou by som rada reagovala na otázku pána Duffa vyjadrením, že Česi nedostali úplnú výnimku typu "opt-out" z Charty základných práv. Protokolom 30 sa neruší povinná povaha charty v súvislosti so Spojeným kráľovstvom, Poľskom alebo Českou republikou. Obmedzuje iba spôsob jej využitia súdom a v prípade vzniku konfliktu bude napokon závisieť od jej výkladu na strane Komisie a Súdu.
<P>
Ako sa pred odchodom vyjadril pán premiér, práve prebieha konzultácia s jeho 26 kolegami. Je zložitá, ale je to jeho cieľ. Budúci štvrtok ich už pozval na pracovný obed.
<P>
Je ešte príliš skoro špekulovať nad menami. Tiež čítam noviny. Počula som mená, s ktorými nesúhlasíte, a mená, s ktorými súhlasíte. Zdá sa mi, že som si všimla, že o funkciu sa uchádzajú aj jeden či dvaja kandidáti z tohto Parlamentu. Môžete posielať svoje kandidatúry predsedníctvu. Preskúmame ich. Do štvrtka zostáva ešte týždeň. Všímame si, samozrejme, vaše obavy v súvislosti s regionálnou rovnováhou, rodovou rovnosťou, otázkou, ktorú sama považujem za mimoriadne dôležitú. Mali by sme byť schopní európskym občanom ukázať, že Európu nevedú len muži. Ako povedal pán premiér, majú sa však vytvoriť len dve funkcie. Je veľmi zložité vyhovieť všetkým požiadavkám, ale urobíme, čo je v našich silách, a vypočujeme vaše pripomienky.
<P>
Pokiaľ ide o vysokého predstaviteľa, táto osoba poskytne a ukončí vytvorenie rámca, ktorý sme práve prijali v súvislosti s Európskou službou pre vonkajšiu činnosť. Ukončí uvedený proces spolu s Parlamentom a následne ho do apríla budúceho roka predložia Rade.
<P>
Ako bolo mnohokrát uvedené, vysokému predstaviteľovi budú adresované otázky a zúčastní sa na vypočutiach v Parlamente. Bude tak možné diskutovať a rozvinúť jeho predstavy o zahraničnej politike.
<P>
V súvislosti s hospodárstvom by som chcela povedať pani Marite Ulvskogovej, ktorá možno nie je prítomná, že švédske predsedníctvo sa v žiadnom prípade nevzdáva svojich ambícií týkajúcich sa stratégií na prekonanie krízy. Naopak, je mimoriadne dôležité zachovať ambície na presadzovanie dvoch stratégií na prekonanie krízy, aj keď nie v súčasnosti, ale za nejaký čas. Pretože ak ich nezachováme, ak umožníme zvyšovanie rozpočtových deficitov v našich hospodárstvach, ublížime najzraniteľnejším občanom spoločnosti. To nechceme spraviť.
<P>
Vidíme svetlo na konci tunela. Blíži sa hospodárska obnova. Väčšina krajín však bude stále trpieť vysokou nezamestnanosťou, a preto je príliš skoro zavádzať stratégie na prekonanie krízy. Ak však chceme budúcim generáciám odovzdať udržateľné hospodárstvo, musíme o nich diskutovať a prijať plán na dosiahnutie tohto cieľa.
<P>
Na záver, v súvislosti so zmenou klímy sme neznížili svoje ambície. Švédske predsedníctvo, Komisia a mnohí iní pracujú nepretržite. Presviedčame, rokujeme, diskutujeme, snažíme sa pritiahnuť svojich partnerov, aby sa k nám pridali. Prebehlo a má prebehnúť mnoho stretnutí, aj keď do konferencie v Kodani zostáva iba 25 dní.
<P>
Je pravda, že ľudia si všade tento problém uvedomujú a že v mnohých krajinách na celom svete sa realizuje množstvo opatrení. Je to povzbudzujúce, ale ak chceme dodržať cieľ obmedziť priemerný globálny nárast teploty na menej než 2 °C, nestačí to.
<P>
Nemáme všetky kúsky skladačky na dosiahnutie právne záväznej dohody. To je fakt. Je mi to ľúto, ale je to tak. Môžeme hovoriť, že sa budeme snažiť dosiahnuť tento cieľ, ale nestane sa to, pretože niektorí partneri tvrdia, že ešte nie sú pripravení uskutočniť tento krok. Európa má stále vedúce postavenie a stále sa naďalej snažíme o dosiahnutie veľmi ambicióznej dohody s jasným rámcom, ktorý zahŕňa všetkých partnerov a časový plán dokončenia rokovaní. Cieľ spočíva v nahradení Kjótskeho protokolu záväznou dohodou. Chcela by som poďakovať Parlamentu za úsilie, ktoré v súčasnosti vynakladá v tejto oblasti, ako aj za snahu, ktorú bude musieť vynaložiť po konferencii v Kodani.
<P>
Európa má stále vedúce postavenie. Toto postavenie si naďalej udržíme. Nateraz máme najvyššie ambície. Potvrdili sme odhady Komisie a podporujeme ich. Sme pripravení splniť svoju úlohu. Na základe emisií a schopnosti platiť vznikne globálny distribučný kľúč. Máme pracovnú skupinu, ktorá je zameraná na vnútorné rozdelenie záťaže. Členské štáty sa však ešte necítili byť pripravené na to, aby zverejnili presné číselné údaje o našich platbách. Je to preto, lebo chceme naďalej vyvíjať tlak na iné krajiny, keďže aj tie by mali platiť vo svojom vlastnom záujme.
<P>
Tomuto úsiliu budeme teda venovať každú minútu. Ďakujeme vám za podporu a tešíme sa na spoluprácu s Parlamentom v tejto alebo iných otázkach.
<SPEAKER ID="098" NAME="Margot Wallström" LANGUAGE="FR">
Keďže švédska ministerka vystúpila vo francúzskom a anglickom jazyku, mala by som rozprávať po švédsky.
<P>
oo(SV) Vážená pani predsedajúca, pokúsim sa rozprávať po švédsky a vyjadriť sa o dôležitom bode, ktorý bol dnes spomenutý. Konkrétne o tom, ako text novej zmluvy súvisí so skutočnosťou, ktorú chceme zmeniť, ako nás má text novej Lisabonskej zmluvy usmerňovať a poskytnúť nám nástroje, ktoré potrebujeme, aby sme prijímali rozhodnutia o spôsobe boja proti zmene klímy, ako riešiť hospodársku krízu a to, čo nasleduje po nej, konkrétne nezamestnanosť a sociálne problémy, a ako riešiť problémy prisťahovalectva a iné otázky, ktoré sú v našom programe dôležité.
<P>
Ako sa predtým vyjadril pán Barnier, takto tieto otázky súvisia. Súvisí to, samozrejme, s implementáciou a uplatňovaním a s tým, koho vymenujeme za svojich predstaviteľov v Komisii, a, samozrejme, koho vymenujeme za vedúcich predstaviteľov vo vrcholných funkciách, ktoré máme v súčasnosti obsadiť. Ako viete, je to prípad, aspoň vo švédskom jazyku sa to vraví, keď správnym mužom na správnom mieste je často žena, a ja som presvedčená, že sa to týka aj tohto príkladu. Našťastie si uvedomujem, že mám podporu predsedu Komisie, keď poviem, že postup, ktorý má v súčasnosti nasledovať, je, samozrejme, veľmi dôležitý z hľadiska demokracie. Je to tiež príležitosť, aby členské štáty ukázali, že v súvislosti s týmto postupom nedávajú len neúprimné sľuby, ale že majú naozaj kompetentných, schopných kandidátov, ktorými sú ženy a ktorých sú pripravení predstaviť.
<P>
Inak tí z nás, ktorí tvoria väčšinu obyvateľstva EÚ, sa stanú menšinou pri prijímaní demokratických rozhodnutí. Presne, ako to napísal a mnohokrát vyjadril Václav Havel, demokracia nie je niečo, čo raz a navždy a neodvolateľne spadlo z neba. Demokracia je niečo, čo musíme udržiavať a neustále o to bojovať. Samozrejme, že sme úzko spolupracovali so švédskym predsedníctvom, a ešte raz by som mu rada vo svojom mene a v mene Komisie vyjadrila poďakovanie za veľké úsilie. Viem, že ho vynaložilo, a to aj pri príprave toho, čo máme v súčasnosti prijať.
<P>
Ako sa predtým vyjadril pán Barroso, Komisia dnes prijala rozhodnutie o prvých opatreniach, za ktoré budeme zodpovední, a to o iniciatíve občanov. Začneme širokým kolom konzultácií, po ktorom predložíme zelenú knihu s desiatimi otázkami. Ak do konca januára dostaneme postačujúci počet reakcií, veríme, že po krátkej rozprave vrátane rozpravy v Parlamente budeme môcť novú iniciatívu občanov zaviesť a pripraviť do konca nasledujúceho roka. Toto je, samozrejme, dobrý príklad využitia nových častí Lisabonskej zmluvy a nových možností, ktoré poskytuje s cieľom dať občanom silnejší hlas a väčší vplyv.
<P>
O otázke zmeny klímy a rokovaniach o klíme sa už vyjadrilo veľké množstvo rečníkov a minister pre európske záležitosti. Naša najväčšia moc spočíva, prirodzene, v tom, že hovoríme jednohlasne a naďalej trváme na pevnej a, samozrejme, záväznej dohode. Podobe dohody sa budeme, samozrejme, môcť venovať vtedy, keď sa dozvieme, s akými ponukami a protinávrhmi predstúpia naši partneri. Na záver, samozrejme, dúfam, že budeme naďalej úzko spolupracovať pri vykonávaní Lisabonskej zmluvy. Túto úlohu musíme začať plniť teraz, v Parlamente a v Komisii, a ja tiež s radosťou predložím pánovi Barrosovi stanoviská Parlamentu v súvislosti so spôsobom organizácie činnosti Komisie. Ešte raz chcem uviesť, že sme ochrancami zmluvy a, samozrejme, zabezpečíme jej dôsledné plnenie.
<P>
(potlesk)
<SPEAKER ID="100" NAME="Predsedajúca">
Rozprava sa skončila.
<P>
Písomné vyhlásenia (článok 149)
<SPEAKER ID="101" NAME="Elena Oana Antonescu  " LANGUAGE="RO">
Uplatňovanie právnych predpisov o obchodovaní s emisnými certifikátmi týkajúcimi sa znečisťujúcich látok zahŕňa výdavky, ktoré budú v každej krajine vyčlenené rôznymi spôsobmi v súlade s hospodárskym modelom danej krajiny. Niektoré krajiny už majú širšiu škálu možností, ktoré im umožňujú znížiť emisie bez akéhokoľvek významného zvýšenia cien energie. Krajiny, v ktorých stále prebieha reštrukturalizácia energetického sektora, by pocítili dôsledky uvedených opatrení na spotrebiteľskej úrovni v neprimerane veľkej miere vo vzťahu k ich schopnosti uhrádzať náklady na zmeny. Krajina s veľkým zastúpením veternej energie v rámci svojho súboru energetických zdrojov sa rozhodla investovať do obnoviteľných zdrojov energie, keď už bola rozvinutá, pričom v tomto procese spôsobila znečistenie. Na druhej strane, krajina, ktorá stále vo veľkej miere závisí od výroby energie na báze uhlia, technologicky zaostáva, čo musí vyriešiť a zároveň musí znížiť svoje emisie znečisťujúcich látok. Krajiny východnej Európy sú v tejto situácii. Z uvedeného dôvodu som presvedčená, že v rozhodnutí o financovaní boja proti zmene klímy sa tento faktor musí zohľadniť a krajiny z posledných prístupových kôl musia byť oslobodené od platenia niektorých daní, ktoré by pre ich hospodárstva znamenali nadmernú záťaž.
<SPEAKER ID="102" NAME="Elena Băsescu  " LANGUAGE="RO">
Európska rada v súčasnosti venuje osobitnú pozornosť hospodárskej a finančnej situácii Európskej únie. Globálna finančná kríza zasiahla štáty Európy, občanov a podniky mimoriadne hlboko. Keďže sa očakáva ďalšie zhoršovanie situácie v súvislosti s nezamestnanosťou v Európe, musíme prijať trvalý záväzok týkajúci sa dynamických politík trhu práce. Európska komisia predpokladá mieru nezamestnanosti v 27 členských štátoch na úrovni 10,25 %. Rada a Komisia musia pokračovať vo svojom úsilí vytvárať stratégie obnovy v spolupráci s Európskym parlamentom a členskými štátmi tým, že budú zavádzať plán hospodárskej obnovy Európy.
<P>
Pri stanovení konečných termínov pre vlády, aby zastavili svoje protikrízové opatrenia, sa musí zohľadniť situácia a záväzky každého členského štátu osobitne. V prípade Rumunska je naplánované, že dohody s Európskou úniou a Medzinárodným menovým fondom sa budú vzťahovať na roky 2009 a 2010. Z toho vyplýva, že akékoľvek zastavenie tejto finančnej podpory naruší protikrízový program, ktorý Rumunsko začalo. Je poľutovaniahodné, že nestabilita, ktorú spôsobilo blokovanie parlamentnej väčšiny v Rumunsku (PSD (Sociálno-demokratická strana) + PC (Konzervatívna strana), PNL (Národno-liberálna strana), UDMR (Demokratická únia Maďarov v Rumunsku)), vyvoláva pochybnosti v súvislosti s prijatím tretej tranže z MMF.
<SPEAKER ID="103" NAME="Dominique Baudis  " LANGUAGE="FR">
Na základe rokovaní Európskej rady z 29. a 30. októbra a rozhodnutia českého ústavného súdu z 3. novembra Václav Klaus, prezident Českej republiky, podpísal Lisabonskú zmluvu.
<P>
Zmluva teraz bude môcť nadobudnúť platnosť a poskytne inštitúciám vysokého predstaviteľa pre zahraničné veci a stabilného predsedu Rady na dva a pol roka. Štruktúra novej Komisie, podobne ako výber nových osôb, ktoré zaujmú funkcie predsedu Rady a vysokého predstaviteľa pre zahraničné veci, majú zásadný význam.
<P>
Výber predsedu Rady je dôležitý, pretože bude dva a pol roka zastupovať Európu. Okrem toho má výber vysokého predstaviteľa pre zahraničné veci v čase globalizácie a mocenských zápasov medzi kontinentmi nepopierateľný strategický význam.
<P>
Na mimoriadnom zasadnutí Európskej rady 19. novembra sa bude rokovať o nomináciách. Toto je zlomový bod európskej histórie. Výber, ktorý uskutočníte vy, hlavy štátov a predsedovia vlád, stanoví podobu Európy, ktorú si želáte v budúcnosti. Buďte preto ambiciózni, pretože ak chceme, aby sa Európa naďalej vyvíjala, musí byť dynamická, aktívna, efektívna a politická.
<SPEAKER ID="995" NAME="Maria Da Graça Carvalho  " LANGUAGE="PT">
Vítam pevné odhodlanie ďalej pokračovať v boji proti zmene klímy, ktoré preukázali hlavy štátov a predsedovia vlád na zasadnutí Európskej rady minulý mesiac.
<P>
Európski vedúci predstavitelia potvrdili odhad, že do roku 2020 by celkové náklady na zmiernenie a prispôsobenie sa v rozvojových krajinách mohli dosiahnuť približne 100 miliárd EUR ročne. EÚ posilnila svoju rokovaciu pozíciu dosiahnutím dohody o financovaní požadovanom na pomoc rozvojovým krajinám, najmä najchudobnejším krajinám. Znepokojuje ma však to, že nebolo prijaté jasné rozhodnutie v súvislosti s príspevkom EÚ a podielom každého členského štátu na celkovej záťaži na základe schopnosti každej krajiny platiť. Aby bola kodanská konferencia úspešná, je veľmi dôležité dosiahnuť politickú dohodu, ktorá sa bude dôkladnejšie venovať najdôležitejším bodom, predovšetkým pokiaľ ide o záväzky, ktoré majú prijať všetky zainteresované strany.
<SPEAKER ID="104" NAME="Nessa Childers  " AFFILIATION="S&amp;D">
písomne. - Našim európskym vedúcim predstaviteľom sa znova nepodarilo vyjsť z patovej situácie v rokovaniach pred konferenciou v Kodani. Tento samit bol, samozrejme, preberaný v médiách ako úspešný. V skutočnosti však nerobíme nič, len tárame. Naši európski vedúci predstavitelia mali príležitosť poskytnúť primeranú a spoľahlivú ponuku financovania rozvojovým krajinám s cieľom pokryť náklady na zmenu klímy, ktorá najviac postihuje ich, ale ktorú spôsobujeme my vo vyspelom svete. Tento samit nesplnil štandard stanovený Výborom pre životné prostredie, verejné zdravie a bezpečnosť potravín tohto Parlamentu a občianskou spoločnosťou vo svete. Tí požadovali, aby EÚ prisľúbila sumu aspoň 30 miliárd EUR a, čo je mimoriadne dôležité, pevný záväzok, že táto suma bude nová a nad rámec už prebiehajúcej zahraničnej rozvojovej pomoci.
<P>
Bez ohľadu na konferenciu v Kodani nás otázka zmeny klímy bude sprevádzať nasledujúce desaťročia. Nateraz je to najdôležitejšia skúška 21. storočia. V Kodani musíme dosiahnuť právne záväznú dohodu a na to potrebujeme, aby naši európski vedúci predstavitelia preukázali politickú odvahu a obmedzili táranie.
<SPEAKER ID="105" NAME="Diogo Feio  " LANGUAGE="PT">
V čase, keď Európa konečne prekonala krízu so zmluvami, v ktorej bola zapletená, a keď Lisabonskú zmluvu napokon ratifikovalo 27 členských štátov, vítam skutočnosť, že vznikol nový právny a inštitucionálny rámec, ktorý umožní, aby bol spôsob fungovania Európskej únie uvedený do súladu s jej súčasným počtom štátov prostredníctvom konsolidácie právomocí Parlamentu a zameraním sa predovšetkým na úlohu národných parlamentov v európskej integrácii.
<P>
Na tento okamih sme čakali a po schválení Lisabonskej zmluvy dostala EÚ so svojím novým inštitucionálnym rámcom príležitosť stanoviť si hlavné úlohy, ktoré bude spĺňať v najbližšej budúcnosti. V tejto chvíli musím upozorniť na opatrenia, ktoré sa od Európskej únie očakávajú v rámci boja proti kríze, stimulácie hospodárstva, posilnenia dôveryhodnosti trhu, s osobitným dôrazom na zníženie úrovne nezamestnanosti v Európe. V súčasnosti, keď sme svedkami nepatrných náznakov hospodárskej obnovy, musíme zamerať svoje úsilie na stimuláciu európskeho hospodárstva a venovať pritom osobitnú pozornosť primárnym a sekundárnym sektorom, ktoré kríza hlboko zasiahla, s mimoriadnym dôrazom na poľnohospodárstvo, a vytvoreniu európskej štruktúry dohľadu.
<SPEAKER ID="106" NAME="Ilda Figueiredo  " LANGUAGE="PT">
Hlavnou prioritou tohto zasadnutia Európskej rady bolo, žiaľ, opäť prijatie podmienok na zabezpečenie nadobudnutia platnosti takzvanej Lisabonskej zmluvy do konca roka 2009, inými slovami prijatie stanovísk, ktoré by umožnili rýchlu ratifikáciu zo strany Českej republiky. Hlavné obavy vedúcich predstaviteľov Európskej únie súvisia s inštitucionálnymi otázkami, ktoré umožňujú rýchlejší pokrok v kapitalistickej, federalistickej a militaristickej integrácii Európskej únie.
<P>
Otázky týkajúce sa hospodárskej, finančnej a sociálnej krízy sú preto druhoradé. Malý pokrok, ktorý sa dosiahol, je v skutočnosti výsledkom veľkého tlaku dôležitých sektorov v niektorých členských štátoch. Kríza spojená s mliekom je toho príkladom. Aj v tomto prípade Rada iba zvýšila rozpočet na rok 2010 len o 280 miliónov EUR.
<P>
Návrhy, ktoré práve predložila Európska komisia v nadväznosti na usmernenia Rady, sú veľmi znepokojujúce v súvislosti s nadmerným deficitom a oznámením zvýšiť dôchodkový vek. Namiesto reakcie na vážne sociálne problémy chudoby a nezamestnanosti navrhujú opatrenia, ktoré zhoršia sociálnu situáciu a viditeľné nerovnosti, ktoré už existujú.
<SPEAKER ID="107" NAME="Zita Gurmai  " AFFILIATION="S&amp;D">
písomne. - Zasadnutie Rady malo pre Európsku úniu veľký význam, pretože odstránilo poslednú prekážku nadobudnutia platnosti Lisabonskej zmluvy. Chcem nás však všetkých vystríhať, aby sme to nepovažovali za výsledok sám osebe. Sme iba na polceste. Teraz si musíme zvyknúť na nový inštitucionálny rámec. Pokiaľ ide o prispôsobenie sa, Parlament kráča správnym smerom, keďže už pracoval na svojom rokovacom poriadku a rokoval o vytvorení nových inštitúcií, ako napríklad Európskej služby pre vonkajšiu činnosť. Ďalší krok spočíva vo vytvorení Komisie, ktorá sa ujme svojej vedúcej úlohy a predstaví naše hodnoty. Vyzývam preto členské štáty, aby nominovali kompetentných a kvalifikovaných ľudí a snažili sa o vytvorenie Komisie s vyváženým rodovým zastúpením. Rovnako musíme prestať strácať čas a čo najskôr zvoliť vrcholných vedúcich predstaviteľov. Musíme sa vzchopiť. Ak sa považujeme za nositeľa univerzálnych hodnôt, potrebujeme teraz vedúcich predstaviteľov, ktorí budú schopní ich spoľahlivo zastupovať napríklad v Kodani, kde budú národy rokovať o blízkej budúcnosti ľudstva a kde Európa bude potrebovať všetky svoje schopnosti, zodpovednosť a veľkorysosť na dosiahnutie dohody.
<SPEAKER ID="994" NAME="Marian-Jean Marinescu  " LANGUAGE="RO">
Vítam predovšetkým ratifikáciu Lisabonskej zmluvy Českou republikou. Nadobudnutie platnosti Lisabonskej zmluvy 1. decembra a nové medziinštitucionálne vzťahy, ktoré zavádza, umožnia predstaviteľom Európskej únie účinnejšie zvládať dôsledky hospodárskej a finančnej krízy a rokovania v Kodani o boji proti zmene klímy. Náznaky hospodárskej obnovy nemusia viesť k okamžitému zrušeniu podporných politík, keďže z dlhodobého hľadiska by to mohlo mať nežiaduce dôsledky na hospodárstvo. Dúfam tiež, že členské štáty dosiahnu dohodu o vytvorení koordinovanej stratégie zameranej na správne načasované zrušenie stimulačných opatrení. Očakávame tiež budúcu dohodu o balíku návrhov na vytvorenie novej štruktúry finančného dohľadu pre Európsku úniu. V neposlednom rade by sme nemali zabúdať, že občania Európy budú v súčasnosti hľadieť viac smerom ku konsolidovanej Európe a budú očakávať, že EÚ v nasledujúcich rokoch zlepší situáciu v súvislosti so zamestnanosťou. Z uvedeného dôvodu európske inštitúcie musia čo najskôr podporovať nové dynamické politiky trhu práce.
<SPEAKER ID="108" NAME="Iosif Matula  " LANGUAGE="RO">
Chcel by som vyjadriť svoju podporu stanoviskám, ktoré prijala Európska komisia a Európska rada a ktoré sú zdôraznené v predložených dokumentoch. Konferencia v Kodani sa blíži a EÚ musí zohrávať dôležitú úlohu, aby počas rokovaní dosiahla komplexnú a ambicióznu celosvetovú dohodu o boji proti zmene klímy.
<P>
Závery Európskej rady obsahujú zmienku o požadovaných finančných prostriedkoch na celosvetovej a európskej úrovni na boj proti nežiaducim vplyvom zmeny klímy, akými sú sucho, požiare a záplavy, ktoré majú každoročne za následok mnoho obetí a obrovské straty.
<P>
Som presvedčený, že EÚ musí čo najdôslednejším spôsobom poskytnúť finančnú pomoc opatreniam, ktoré členské štáty prijali v súvislosti so zavlažovaním, budovaním priehrad, zalesňovaním a podporou vytvárania obnoviteľných zdrojov energie, akými sú slnečná, veterná, vodná energia a biopalivá. Všimli sme si aj veľkú potrebu finančnej podpory z EÚ na úrovni miestnych orgánov a súkromných osôb, kde nie sú dostupné potrebné finančné prostriedky na budovanie energeticky efektívnejších budov. EÚ musí naďalej venovať väčšiu pozornosť tomuto aspektu, aby občania zostali v centre európskych politík.
<SPEAKER ID="993" NAME="Franz Obermayr  " LANGUAGE="DE">
To, čo sa stalo pred niekoľkými dňami na samite Európskej rady, je škandalózne a oslabuje celú dôveru v spoločenstvo hodnôt, ktoré EÚ tak často zdôrazňuje. EÚ chcela prinútiť prezidenta Klausa podpísať za každú cenu, dokonca aj tým, že nepriamo potvrdila historickú nespravodlivosť. Na základe Benešových dekrétov bolo do roku 1947 približne 2,9 milióna ľudí vyhlásených za nepriateľov štátu a vyhostených iba pre svoju národnosť. Následkom toho tragicky zahynulo približne 230 000 ľudí. V dekrétoch sa ľudia neposudzujú na základe určitých zločinov, ktoré spáchali. Východiskovým bodom je iba etnický pôvod. V súčasnosti by sme to nazvali etnickou čistkou, ktorú by v skutočnosti mali všetky členské štáty otvorene odmietnuť. Z právneho hľadiska bolo vysídleným osobám zamietnuté právo prezumpcie neviny, riadny súdny proces a primeraná náhrada za vyvlastnenie. Pán Felix Ermacora, profesor medzinárodného práva a bývalý spravodajca OSN, prišiel dokonca vo svojej právnej správe z roku 1991 k záveru, že vyhostenie sa rovnalo genocíde. Napriek všetkým uvedeným skutočnostiam a bez akéhokoľvek objektívneho odôvodnenia bola prezidentovi Klausovi udelená výnimka s cieľom zabezpečiť neuplatňovanie Charty základných práv EÚ. Táto "poznámka pod čiarou" však nenadobudne účinnosť, kým zmluvu neratifikuje Island alebo Chorvátsko. Počas tohto obdobia by mohli byť predkladané žiadosti o náhradu.
<SPEAKER ID="109" NAME="Rovana Plumb  " LANGUAGE="RO">
Jednostranné opatrenie EÚ nie je dostatočné, aj keď je v popredí boja proti zmene klímy.
<P>
Celosvetovú dohodu o znížení a prispôsobení sa dôsledkom zmeny klímy nebude možné uzavrieť bez zapojenia rozvojových krajín, najmä najrozvinutejších z nich. Dôsledky zmeny klímy už majú vplyv na rozvoj uvedených štátov. Dochádza k suchám, záplavám, prírodným katastrofám, rozširovaniu púští so všetkými hospodárskymi a sociálnymi následkami.
<P>
Akékoľvek opatrenie na zníženie dôsledkov a prispôsobenie sa situácii si vyžaduje zavedenie rozsiahleho mechanizmu na meranie, predkladanie správ, a overovanie vývoja spolu s dôkladne riadeným fondom, ktorý by pozostával z verejných a súkromných finančných prostriedkov.
<P>
Toto spojené úsilie pomôže dosiahnuť ciele zamerané na zníženie emisií skleníkových plynov, rozvoj udržateľného hospodárstva a vytvorenie ekologických pracovných miest.
<SPEAKER ID="110" NAME="Joanna Senyszyn  " LANGUAGE="PL">
Pán Barroso bude čoskoro prideľovať portfóliá novým komisárom. Dúfam, že sa nedopustí viditeľnej chyby, ako v poslednom volebnom období, keď na miesto komisára pre spravodlivosť navrhol kandidáta s mentalitou z 19. storočia, katolíckeho fundamentalistu, mužského šovinistu a homofóbneho človeka. Európsky parlament vtedy neumožnil, aby bola Komisia týmto spôsobom ohrozená. Verím, že Parlament nebude musieť znova zasahovať.
<P>
Podľa vyhlásení pána Barrosa by portfóliá mali byť pridelené v súlade so zachovaním zlatej zásady rovnováhy. Komisia by rozhodne mala byť sociálnejšia a komisári kompetentní. Pán Barroso sa už nemusí obávať o opätovné zvolenie, preto môže sústrediť svoje úsilie na riešenie krízy a sociálnych aspektov svojho programu. V tejto súvislosti je nevyhnutné zveriť hospodárske a sociálne portfóliá komisárom z našej socialistickej politickej rodiny.
<P>
Ak Komisia nebude v súvislosti so zastúpením pohlaví vyvážená, bude to znakom toho, že skutočná rovnosť neexistuje. Je najvyšší čas, aby sa neustále nenapĺňaný ideál rovnosti mužov a žien stal skutočnosťou. Do najvyšších funkcií v Európskej únii (predseda Európskeho parlamentu a predseda Európskej komisie) boli zvolení muži. Toto je, nanešťastie, zrejmá podpora diskriminácie žien. Nastal čas to zmeniť a konečne zaviesť právne predpisy EÚ zamerané na zákaz akejkoľvek diskriminácie. Nastal čas pre ženy! Bude jednoduché nájsť vhodné kandidátky spomedzi 250 miliónov dynamických, statočných a silných žien v Európskej únii, a to sa týka aj funkcie predsedu Európskej rady a vysokého predstaviteľa pre spoločnú zahraničnú politiku.
