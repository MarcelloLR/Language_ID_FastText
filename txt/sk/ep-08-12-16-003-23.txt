<CHAPTER ID="003-23">
23. Podmienky zamestnávania ostatných zamestnancov Európskych spoločenstiev (
<P>
- Pred začiatkom hlasovania (ústne pozmeňujúce a doplňujúce návrhy k pozmeňujúcim a doplňujúcim návrhom 62, 65 a 75)
<SPEAKER ID="041" NAME="Giuseppe Gargani" LANGUAGE="IT">
Vážený pán predsedajúci, dámy a páni, rád by som ako spravodajca predložil tri ústne doplňujúce a pozmeňujúce návrhy: k pozmeňujúcemu a doplňujúcemu návrhu 62 na zozname hlasovania, ktorý, ak ma môžete sledovať, sa týka odôvodnenia 12, navrhujem vypustenie celého ustanovenia v zátvorke od výrazu "ročné sumy" po výraz "ročný rozpočet".
<P>
K pozmeňujúcemu a doplňujúcemu návrhu 65 na zozname hlasovania, ktorý sa týka odôvodnenia 12c, navrhujem, aby sa medzi výrazy "parlamentná pomoc" a "uhradiť celkové náklady" doplnilo toto ustanovenie: "potrebné ročné sumy budú stanovené v rámci ročného rozpočtového postupu".
<P>
K pozmeňujúcemu a doplňujúcemu návrhu 75, ktorý sa týka článku 131, môj ústny pozmeňujúci a doplňujúci návrh je, aby sa doplnilo slovo "transparentný" k výrazu "referenčný rámec", ktorý by potom znel "transparentný referenčný rámec".
<P>
To sú ústne pozmeňujúce a doplňujúce návrhy, ktoré ako spravodajca predkladám Parlamentu. Dúfam, že budú prijaté.
<SPEAKER ID="043" NAME="Giuseppe Gargani" LANGUAGE="IT">
Vážený pán predsedajúci, dámy a páni, chcel by som sa oficiálne opýtať Komisie, či súhlasí so všetkými týmito prijatými pozmeňujúcimi a doplňujúcimi návrhmi.
<SPEAKER ID="044" NAME="Margot Wallström">
podpredsedníčka Komisie. - Vážený pán predsedajúci, Komisia je spokojná s tým, že medzi inštitúciami bola dosiahnutá dohoda o spoločnom znení štatútu pre asistentov poslancov.
<P>
V mene Komisie môžem dnes potvrdiť náš súhlas s týmto znením, ktoré zachováva celú podstatu nášho pôvodného návrhu. Komisia tento návrh pripravila v reakcii na žiadosť Európskeho parlamentu predloženú Komisii, ktorá bola uvedená v liste pána predsedu Pötteringa pánovi predsedovi Barrosovi. Len osem mesiacov po predložení tejto žiadosti ste teraz schválili výsledok veľmi konštruktívnych rokovaní medzi Parlamentom, Radou a Komisiou. Týmto návrhom sa Komisia už po tretí raz za posledných 10 rokov ujala iniciatívy riešiť otázku štatútu a pevne veríme, že tento raz uspejeme. Musíme využiť príležitosť, ktorá sa nám teraz naskytla. Preto sa v mene Komisie zaväzujem, že budem obhajovať toto znenie až do jeho konečného schválenia Radou.
<P>
(potlesk)
<SPEAKER ID="045" NAME="Predsedajúci">
Vážená pani Wallströmová, som si istý, že Parlament uvíta vaše vyhlásenie.
<P>
Teraz pristúpime k hlasovaniu podľa mien, aby sme uzavreli otázku, ktorá je otvorená už takmer 30 rokov.
<P>
Dovoľte mi vychutnať si tento okamih.
<P>
- Po ukončení hlasovania
<SPEAKER ID="046" NAME="Giuseppe Gargani" LANGUAGE="IT">
Vážený pán predsedajúci, dámy a páni, som vďačný pánovi komisárovi a rád by som vás na chvíľu požiadal o pozornosť, pretože musím prečítať politické vyhlásenie, inštitucionálne politické vyhlásenie, na ktorom sme sa dohodli s Radou.
<P>
"Európsky parlament a Rada sa bez ohľadu na pôsobnosť rozpočtového orgánu dohodli, že prechod na nové podmienky zamestnávania akreditovaných asistentov poslancov sám osebe nevyžaduje zvýšenie finančných prostriedkov, ktoré sú zahrnuté v oddiele pre Európsky parlament všeobecného rozpočtu Európskej únie a pokrývajú asistentov poslancov, pokiaľ ide o finančné prostriedky zahrnuté na tento účel do rozpočtu na finančný rok 2008 po valorizácii.
<P>
Európsky parlament upozorňuje na článok 69 odsek 2 vykonávacích opatrení k štatútu pre poslancov Európskeho parlamentu v znení prijatom predsedníctvom Európskeho parlamentu 17. júla 2008, ktorý stanovuje, že predsedníctvo môže každý rok valorizovať celkové náklady uhrádzané všetkým asistentom poslancov.
<P>
Európsky parlament a Rada súhlasia s tým, že v prípadoch, keď Komisia musí podľa článku 96 odsek 11 Podmienok zamestnávania ostatných zamestnancov Európskych spoločenstiev (CEOS) navrhnúť úpravu príspevku do systému poistenia v nezamestnanosti z dôvodu zahrnutia akreditovaných asistentov do tohto systému, by Európsky parlament mal potrebné platby vykonávať z príslušnej rozpočtovej položky a čerpať z celkových finančných prostriedkov pre oddiely rozpočtu, ktoré sa vzťahujú na Európsky parlament.
<P>
Európsky parlament a Rada upozorňujú na to, že v súlade s článkom 248 odsek 4 bod 2 Dohovoru o ES môže Dvor audítorov kedykoľvek predložiť svoje zistenia o osobitných otázkach vo forme osobitných správ a predkladať svoje stanoviská na žiadosť niektorého z ostatných orgánov Spoločenstva.
<P>
Európsky parlament sa zaväzuje, že akýkoľvek pozmeňujúci a doplňujúci návrh k internému rozhodnutiu, na ktoré sa odvoláva článok 125 odsek 1 Podmienok zamestnávania ostatných zamestnancov Európskych spoločenstiev, bude konzultovať s budúcim orgánom, ktorý bude zastupovať akreditovaných asistentov poslancov."
<P>
Toto je vyhlásenie, na ktorom sme sa dohodli s Radou, a zatiaľ čo sa opýtam Rady, či s ním súhlasí - myslím si, že iste môžem povedať, že súhlasí - rád by som venoval pár minút tomu, aby som sa podelil s Parlamentom o jednu úvahu alebo myšlienku. Práve sme ukončili prácu, ktorá je, ako povedal pán predsedajúci, prastará a diskutovalo sa o nej dlhé roky. Výbor pre právne veci, ktorý dostal úlohu preskúmať len v priebehu niekoľkých dní návrh, ktorý predložila Komisia, ale bol pripravený výborom pani Rourovej - myslím tým pani predsedníčku Rourovú, ktorej ďakujem - napriek tomu vykonal dôkladnú prácu. S veľkou hrdosťou musím povedať, že Výbor pre právne veci dôsledne preskúmal problém, o ktorom moji kolegovia poslanci vedia, že je komplikovaný.
<P>
Našli sme vyváženosť v súvislosti so slobodnou a základnou voľbou poslancov vybrať si svojich asistentov - toto je uvedené vo všetkých častiach rámca -, vyváženosť, ktorá vedie k transparentnosti, vytvára pravidlá, a tým mení túto situáciu, v ktorej vládla neistota. Vážený pán predsedajúci, Výbor pre právne veci som podporoval, dokonca som napísal list pánovi Pötteringovi, v ktorom som uviedol, že keďže výbor má povinnosť a právo viesť rozsiahlu rozpravu, aj tak urobil, a verím, že našiel správne a vyvážené riešenie. Čo sa týka trojstranných rozhovorov, musím poďakovať Komisii a Rade, ktoré pracovali spoločne, ale hlavne musím poďakovať koordinátorom, svojim kolegom a pani Marii Joséovej zo sekretariátu, ktorá výnimočne prispela k tomu, čo dnes upevňujeme.
<P>
Dúfam, že moji kolegovia budú hlasovať za návrh; v priebehu nasledujúcich dvoch rokov uvidíme, či tento právny predpis môže významne prispieť k našej práci v Parlamente.
<SPEAKER ID="047" NAME="Predsedajúci">
Ďakujem pekne, pán Gargani.
<P>
Keďže uvedené je výsledkom tímovej práce, tiež si dovolím poďakovať pani Martine Rourovej za jej vynikajúcu prácu v pracovnej skupine, ktorej predsedala s veľkým odhodlaním.
<P>
Chcel by som, samozrejme, poďakovať aj nášmu generálnemu tajomníkovi, ktorý bol úžasným vyjednávačom v tejto oblasti a bez ktorého odhodlanosti by sme nič nedosiahli, a taktiež štyrom posledným predsedom Európskeho parlamentu, pánovi Pötteringovi, ktorý sa snažil túto záležitosť ukončiť, pánovi Borellovi, ktorý nám umožnil urobiť rozhodujúci krok vpred prijatím kódexu, pánovi Coxovi, ktorý umožnil oddelenie rôznych štatútov a, samozrejme, pani Fontainovej, ktorá takmer pred desiatimi rokmi začala prácu na tom, aby sme dnes konečne mohli vidieť pred sebou túto správu.
<SPEAKER ID="048" NAME="Monica Frassoni" AFFILIATION="Verts/ALE">
(IT) Vážený pán predsedajúci, dámy a páni, ospravedlňujem sa, ak to bude znieť ako podlízavosť, ale moji kolegovia mi iste prepáčia, lebo niektorí z nich možno stále nevedia, že ten, kto túto záležitosť pred rokmi predložil predsedníctvu, ste boli vy, a preto, keďže ste to neboli schopný povedať vy, poviem to ja. Preto vám v mene našej skupiny aj v mene tých, ktorí sú mimo našej skupiny, ďakujem za prácu vo funkcii podpredsedu Parlamentu.
<SPEAKER ID="049" NAME="Predsedajúci">
Všetkým vám ďakujem. Myslím si, že nový štatút bude slúžiť ako príklad pre iné parlamenty na celom svete.
