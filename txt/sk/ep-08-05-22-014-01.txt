<CHAPTER ID="014-01">
1. Sudán a Medzinárodný trestný súd (rozprava) 
<SPEAKER ID="764" NAME="Predsedajúca">
Ďalším bodom je rozprava o šiestich návrhoch uznesenia o Sudáne a Medzinárodnom trestnom súde..
<SPEAKER ID="153" NAME="Jean Lambert">
autorka. - Vážená pani predsedajúca, znova sa vraciame k téme Sudánu a k výzvam na prijatie zodpovednosti tamojšej vlády za utrpenie ľudí v krajine, a samozrejme za dôsledky na susediace štáty.
<P>
Uznesenie z dnešného poobedia sa zaoberá Medzinárodným trestným súdom a skutočnosťou, že takmer pred rokom boli týmto súdom vydané príkazy na zatknutie Ahmada Harúna, v tom čase ministra vnútra, ktorý je v súčasnosti sudánskym ministrom pre humanitárne záležitosti - čo veľa z nás pokladá za šokujúce - a druhý príkaz na zatknutie bol vydaný na jedného z bývalých vodcov milície Džandžauí, Alího Muhammada Ali Abdar Rahmána.
<P>
Zažili sme nulovú kooperáciu zo strany sudánskej vlády pri vydaní týchto ľudí Medzinárodnému trestnému súdu, hoci táto vláda si jasne uvedomuje, že členstvo v OSN so sebou prináša aj povinnosti. Zažívame pokračujúci stav beztrestnosti, kde, zdá sa, nikto nie je volaný na zodpovednosť ani za najstrašnejšie zločiny.
<P>
Myslíme si, že všetky vlády by mali zaujať pevné stanovisko v tejto otázke, a uznesenie hovorí, že máme Radu pre všeobecné záležitosti a vonkajšie vzťahy v júni vyzvať na prijatie cielených represívnych opatrení EÚ voči jasne identifikovanej skupine sudánskych predstaviteľov, ktorí nesú zodpovednosť za túto nespoluprácu, vo forme finančných postihov - zdá sa, že keď neúčinkuje nárek ľudí, možno bude účinkovať zastavenie pohybu peňazí.
<P>
Moja skupina odporúča toto uznesenie do Parlamentu. Očakávame rázny krok a dúfajme, že títo ľudia, a ostatní, budú postavení pred spravodlivosť.
<SPEAKER ID="155" NAME="Erik Meijer">
autor. - (NL) Vážená pani predsedajúca, pred rokom sme rovnako mali naliehavú rozpravu o Sudáne. Odvtedy sa situácia len zhoršila a nie naopak. Dohoda medzi islamským severom a neislamským juhom, dosiahnutá po dlhej občianskej vojne, je pod tlakom. Spolupráca v prechodnej vláde a pri príprave referenda o nezávislosti juhu v roku 2011 je pod tlakom, pretože hranice týchto území neboli vymedzené. Kontrola nad centrálnym územím bohatým na naftu je v súčasnosti príčinou ďalšieho násilia.
<P>
Rovnako, mierová dohoda sa nevzťahuje na západný Dárfúr, pretože arabskí nomádi a vojaci zahnali väčšinu černošského obyvateľstva do susedného Čadu. Toto nie je konflikt medzi stúpencami islamu a kresťanstva, ale medzi nomádmi a usadenými poľnohospodárskymi obyvateľmi z dôvodu kontroly nad vyprahnutou zemou, ktorá rodí veľmi málo. Vzhľadom na rast populácie a premenu pôdy na púšť strácajú ľudia svoje tradičné zdroje živobytia a obracajú sa jeden proti druhému. Vláda je tiež zodpovedná za vyhnanie pôvodne nearabského obyvateľstva. V súčasnosti prebiehajú boje z Dárfúru späť až do hlavného mesta Chartúmu.
<P>
Dokonca keď územie štátu Sudán bolo známe ako angloegyptský Sudán, bolo diskutabilné či by sa toto obrovské územie s rôznorodým obyvateľstvom malo stať nezávislým štátom. Zjednotený štát by bol predovšetkým štátom arabského obyvateľstva na severe, východe a strede územia. Pre černošské islamské obyvateľstvo na západe, černošských kresťanov a animistov na juhu by bolo obtiažne získať rovnakú pozíciu. Regióny, ktoré boli v tom čase oveľa menej rozvinuté, boli ďaleko od mora a dostali veľmi málo medzinárodnej pozornosti. V podstate si ich nikto nevšímal a teraz vidíme dôsledky koloniálnej krátkozrakosti.
<P>
Štát je zodpovedný za veľa zločinov no zároveň je vo veľkej miere aj nástrojom jednej z bojujúcich strán. Z tohto dôvodu je zložité, aby štát spolupracoval s represívnymi opatreniami. Snažíme sa udržať nádej na zlepšenie tohto stavu, no súčasná situácia nám dáva len málo priestoru na optimizmus.
<SPEAKER ID="157" NAME="Filip Kaczmarek">
autor. - (PL) Je skutočne šokujúce, že sudánska vláda menovala Harúna (bývalého ministra vnútra zodpovedného za Dárfúr počas rokov 2003 - 2004) na ministra pre humanitárne záležitosti. Fakt, že mal zodpovednosť za životy a bezpečnosť obyvateľov Dárfúr, a zároveň bol tým istým človekom, ktorý ich predtým prenasledoval, a že rozhodnutia týkajúce sa najväčšej humanitárnej operácie vedenej medzinárodnou mierovou misiou UNAMID sú v jeho rukách je len zlým žartom. Nezabudnime, že cieľom tejto misie je chrániť civilistov pred zločinmi, t. j. konaním, v ktorom bol zainteresovaný aj Harún.
<P>
Medzinárodné spoločenstvo, Európska únia, Africká únia, Spojené národy, Arabská liga, všetky tieto organizácie vyvíjajú čo najväčší tlak na sudánsku vládu, aby sa títo ľudia nakoniec zodpovedali Medzinárodnému trestnému súdu.
<SPEAKER ID="159" NAME="Leopold Józef Rutowicz">
autor. - (PL) Vážená pani predsedajúca, Sudán je obrovskou krajinou pokrývajúcou územie 2,5 milióna štvorcových metrov, s obyvateľstvom okolo 42 miliónov ľudí, ktorá bola zničená dvoma občianskymi vojnami, ktoré si vyžiadali milióny obetí a spôsobili postihnutie, úpadok a zničenie majetku ďalších miliónov obyvateľov. Jedným problémom, ktorý bol základom bratovražedných konfliktov, boli etnické rozdiely - 52 % obyvateľov sú Afričania, 39 % arabov - a náboženské rozdiely - 70 % sú ortodoxní islamisti, 30 % sú animisti.
<P>
Počas týchto vojen zažilo obyvateľstvo všetky možné zverstvá z rúk tých so zbraňami a mocou, vrátane vrážd, mučenia, znásilnení, lúpeží a násilných vysťahovaní, zločinov, ktoré sú trestne stíhané a trestané Medzinárodným trestným súdom. Nanešťastie Medzinárodný trestný súd (ICC) nemá prostriedky, na to aby predviedol páchateľov pred súd. Uznesenie predstavuje európsky názor na súčasnú situáciu a ja ho podporujem. Hoci si myslím, že pri takýchto okolnostiach by bolo vhodné zvážiť použitie radikálnejšieho prístupu, napríklad využitie špeciálnych jednotiek Spojených národov, ktoré by predviedli obvinených na ICC, a následne uväznili tých, ktorí boli uznaní vinnými a uväznili ich bez možnosti návratu na nejakom vzdialenom ostrove s nejakým pôsobivým menom, ako napríklad Ostrov zločincov. Myslím si, že toto by pomohlo.
<SPEAKER ID="161" NAME="Marios Matsakis">
autor. - Vážená pani predsedajúca, Spojené národy odhadujú, že konflikt v Sudáne mal za následok okolo 300 000 mŕtvych a zanechal približne 2,5 milióna utečencov.
<P>
V poslednej dobe existuje množstvo správ o nespočetných činoch barbarizmu, ktoré sa udiali v tejto oblasti. Utrpenie nevinného civilného obyvateľstva bolo mimoriadne. Tí, ktorí boli údajne zodpovední za podnecovanie a vykonávanie vojnových zločinov alebo zločinov proti ľudskosti majú čeliť spravodlivosti a, ak budú uznaní za vinných, musia byť primerane potrestaní.
<P>
Toto nie je bezpodmienečne len otázka prirodzeného práva ale tiež otázka toho, aby takýmto osobám bolo zabránené v opakovaní ich zločinov a aby slúžili ako príklad ostatným potencionálnym zločincom na zamedzenie podobným zločinom.
<P>
Medzinárodný trestný súd bol založený na to, aby tí, ktorí páchajú vojnové zločiny a zločiny proti ľudskosti boli potrestaní. Sudán podpísal Rímsky štatút, ktorý bol zhotovený Medzinárodným trestným súdom, no ešte ho neratifikoval.
<P>
To ale nie je ospravedlnenie toho, že tomuto súdu nebola ponúknutá plná spolupráca v súlade s vyhlásením Bezpečnostnej rady OSN číslo 1593. Medzinárodný trestný súd vydal dva príkazy na zatknutie na bývalého sudánskeho ministra vnútra, Ahmada Harúna, a na vodcu militantnej skupiny Alího Mohammeda Ali Abdar Rahmána. Príkazy na zatknutie sú založené na 51 vojnových zločinoch a zločinoch proti ľudskosti. Pred viac ako rokom, sudánske orgány odmietli vydať tieto osoby a tým bránia v konaní medzinárodného súdu.
<P>
Toto je absolútne a bezvýhradne neakceptovateľné. Takéto správanie robí zo sudánskej vlády spolupáchateľa týchto kriminálnikov. Žiadame Sudán aby znovu zvážil, a zvažoval rýchlo, vážnu situáciu, do ktorej sa dostal ochraňovaním týchto masových vrahov pred rukou medzinárodného práva. Dúfame, že prídu k rozumu a zachovajú sa podľa žiadosti medzinárodného súdu.
<SPEAKER ID="163" NAME="Tadeusz Zwiefka">
v mene skupiny PPE-DE. - (PL) Je dosť škandalózne keď krajina, ktorá je členom OSN nedokáže rešpektovať výzvy Bezpečnostnej rady tejto organizácie, aby krajina poskytla podporu Medzinárodnému trestnému súdu. Čo môže robiť medzinárodné spoločenstvo, keď minister zahraničia v Sudáne odmietne poskytnúť takúto pomoc a tiež vyhlasuje, že súd nemá právo súdiť žiadneho sudánskeho občana a že sudánska vláda nedovolí žiadnemu sudánskemu občanovi byť súdený mimo jej vlastných súdov?
<P>
Sme v dosť zložitej situácii, pretože Sudán je do určitej miery nezávislý od pomoci či už Európskej únie, Spojených štátov, alebo ostatných predstaviteľov západnej demokracie, pretože založil svoj rozvoj na podpore od Číny. Čína je krajina, ktorá sa, nanešťastie, nezaujíma o ľudské práva, dokonca ani na vlastnom území. Jediná možná odpoveď z našej strany je požiadanie o zmrazenie aktív sudánskych vodcov.
<SPEAKER ID="165" NAME="Lidia Joanna Geringer de Oedenberg">
v mene skupiny PSE. - (PL) Od roku 2003 si konflikt v Sudáne vyžiadal 300 000 obetí. Dva a pol milióna ľudí opustilo svoje domovy, aby unikli pred násilím. Aj napriek čiastočnej stabilizácii v krajine tu existujú neustále konflikty medzi vládnymi silami a rebelmi, čo sťažuje využitie mierových zborov OSN a poskytnutie humanitárnej pomoci. Žiadne trvalé uznesenie o sudánskom konflikte nebude možné bez zapojenia OSN a bez toho, aby Spojené národy nezvýšili počet vojakov v tejto oblasti. Nábor detí do armády a násilné činy páchané na civilnom obyvateľstve, najmä na ženách, sú jasným porušením medzinárodných morálnych noriem a ľudských práv.
<P>
Obzvlášť znepokojujúci je neúspech vlády pri spolupráci s Medzinárodným trestným súdom, rovnako ako udržiavanie vojnových zločincov pri moci, ktorí - znie to ako zlý žart - majú okrem iného na starosti distribúciu humanitárnej pomoci a kontakt s mierovými jednotkami. Sudán by mal byť vyzvaný na okamžité začatie spolupráce s ICC, aby sa svet vyrovnal s vojnovými zločincami, pretože je to nevyhnutná podmienka na vytvorenie demokracie a právneho štátu. Všetky pokusy o narušenie mierovej dohody a vojenskej pomoci od tretích krajín, na oboch stranách konfliktu, by mali byť odsúdené.
<SPEAKER ID="167" NAME="Ewa Tomaszewska">
v mene skupiny UEN. - (PL) Vážená pani predsedajúca, od roku 2003 bol Sudán bojiskom z dôvodu náboženských a etnických rozdielov. Konflikt v Dárfúr mal za následok exodus viac ako dva a pol milióna ľudí. Civilné obete tohto konfliktu boli zavraždené, zbité a znásilnené. Je tu rozšírený hlad a nedostatok základnej hygieny. Deti, osirelé, stratené, nemajú žiadnu možnosť vzdelania alebo slušnej budúcnosti. Dokonca ešte viac obmedzení je zavedených voči humanitárnym misiám. Sudánsky konflikt má za následok zlyhanie civilizácie v Dárfúre a Čade.
<P>
Sudánska vláda odmietla spolupracovať s Medzinárodným trestným súdom, a vysmieva sa súdu, ktorý vydal príkazy na zatknutie vojnových zločincov a nie je schopný, alebo len nechce, dať túto situáciu do poriadku. V dôsledku útoku na Omdurman 10. a 11. mája stratilo životy ďalších 200 ľudí.
<P>
Vyzývame orgány v Sudáne, aby okamžite začali spolupracovať s Medzinárodným trestným súdom. Očakávame, že Rada Európy urobí rozhodné kroky k zablokovaniu prístupu k bankám EÚ tým, ktorí financovali konflikt v Dárfúre a k zmrazeniu ich aktív.
<SPEAKER ID="169" NAME="Jana Hybášková" AFFILIATION="PPE-DE">
(CS) Ako niekto, kto bol v roku 2004 účastníkom vyšetrovacej misie Európskeho parlamentu v Dárfúre a v Čade, som spoluzodpovedným politickým cestovateľom. Zažila som situáciu, keď dvanásťročná znásilnená mamička, na otázku ako sa volá jej dieťa, odpovie: "Neviem, to dieťa nemá meno." A preto žiadame Sudán o ratifikáciu Rímskeho štatútu, okamžitú spoluprácu v súlade s uznesením číslo 1593, okamžité vydanie Aliho Kušajbu a Ahmada Harúna. Ale predovšetkým žiadame, aby Európania pri svojich rokovaniach s Ligou arabských štátov, a najmä pri rokovaniach s Čínou, požadovali dôsledný postup Číny a Ligy arabských štátov voči Sudánu. Toto sú partneri, ktorí nám môžu pomôcť. Vyzývame Radu a Komisiu, aby nás o svojich rokovaniach informovali.
<SPEAKER ID="171" NAME="Marianne Mikko" AFFILIATION="PSE">
(ET) Vážení kolegovia, Sudán je krajina, ktorá uplatňuje svoje právo byť odlišnou. Krajina, kde sa násilie, teror a znásilnenia vyskytujú vo veľkej miere každý deň, nepotrestané. Krajina založená na iných hodnotách ako sú ľudské práva. Situácia je kritická: počas piatich rokov od začatia konfliktu v Dárfúre prišlo o život viac ako 200 000 ľudí. Osoby, ktoré spáchali zločiny proti ľudskosti a vojnové zločiny žijú na slobode, niektorí z nich majú v Sudáne vysoké pozície.
<P>
Súdny systém v Sudáne nie je schopný a ochotný vyrovnať sa so situáciou v Dárfúre. Je potrebná reforma, systém musí byť založený na medzinárodne uznávaných normách ľudských práv. Beztrestnosť sa musí ukončiť. Zúfalo potrebná je spolupráca zo strany sudánskej vlády s Medzinárodným trestný súdom. Musí ratifikovať Rímsky štatút Medzinárodného trestného súdu a zločincov postaviť pred súd. Situácia sa musí zmeniť, musí sa zmeniť hneď.
<SPEAKER ID="173" NAME="Marcin Libicki" AFFILIATION="UEN">
(PL) Dnes, ako veľakrát pri takýchto príležitostiach, keď rokujeme o zabíjaní a porušovaní ľudských práv vo svete, hovoríme o tom, kto je za to zodpovedný. Hoci sa mi zdá, že si situácia vyžaduje hlbšiu analýzu, pretože za týmito konfliktmi, stojí vždy obchod so zbraňami a ropa. Tento obchod so zbraňami a ropou nie je organizovaný výhradne ľuďmi z tejto oblasti, ktorých považujeme často za horších, ale je organizovaný ľuďmi zo skupiny národov, ktoré by mali mať rozvinutejší zmysel zodpovednosti za ostatných. Ak by to nebolo v záujme týchto ľudí, potom je veľmi pravdepodobné, že zločiny, ktoré obyčajne rozoberáme počas štvrtkových popoludní tak ako dnes hovoríme o Sudáne, by neexistovali.
<SPEAKER ID="175" NAME="Kathy Sinnott" AFFILIATION="IND/DEM">
Vážená pani predsedajúca, opakovane počas štvrtkových popoludní rozoberáme problematiku Sudánu, pretože zverstvá voči ľudským právam pokračujú: vraždy, znásilnenia, únosy, únosy detí a konfiškácie majetku. Slabá bezpečnosť predstavuje problém pre mužov, ženy, aj deti v Sudáne, ale tiež pre ľudí pracujúcich v oblasti humanitárnej pomoci.
<P>
Táto ľahostajnosť jurisdikcie ICC viedla k tomu, že zločinci sa voľne pohybujú, je to zjavné najmä na ľuďoch priťahujúcich publicitu ako je bývalý minister vnútra a bývalý vodca milícií Džandžauí. Musíme vyzývať Sudán, všetkými spôsobmi, ktoré máme, aby podpísal Rímsky štatút.
<P>
Znova naliehavo vyzývam EÚ a zvyšok medzinárodného spoločenstva na uplatňovanie morálnej a spoločenskej zodpovednosti urobením rozhodných krokov - ktoré zahŕňajú konfrontáciu Číny s úlohou, ktorú hrá v Sudáne a obchod so zbraňami, ktorý udržiava túto situáciu - na ochranu ľudí v Sudáne a utečencov v susednom Čade, a na ukončenie tohto konfliktu.
<SPEAKER ID="177" NAME="Louis Michel">
člen Komisie. - (FR) Vážená pani predsedajúca, v roku 2004 vyzvala Európska únia Spojené národy na vytvorenie Vyšetrovacieho výboru pre zločiny spáchané v Dárfúre. Na základe odporúčaní tohto výboru, Európska únia požiadala Bezpečnostnú radu OSN o zistenie a predloženie správy o situácii v Dárfúre Medzinárodnému trestnému súdu, čo Rada splnila prijatím uznesenia 1593 v roku 2005.
<P>
Počas posledných pár mesiacov, Európska únia opakovane vyzývala sudánsku vládu na bezpodmienečnú spoluprácu s ICC.
<P>
V deň výročia predloženia správy v Dárfúre Medzinárodnému trestnému súdu, t. j. 31. marca 2008, predsedníctvo EÚ prijalo deklaráciu v mene Európskej únie vyjadrujúcu rozhorčenie zo zlyhania sudánskej vlády, čo sa týka spolupráce s ICC. Európska únia rovnako vyjadrila svoje odhodlanie podporiť prijatie nových príslušných opatrení voči tým ľuďom, ktorí nesú zodpovednosť za nespoluprácu Sudánu s ICC, ak sa sudánska vláda zlyhá v dodržiavaní rezolúcie Spojených národov.
<P>
6. mája 2008 som sa zúčastnil stretnutia sponzorov a sudánskej vlády - Sudánskeho konzorcia - ktoré sa konalo v Oslo. Na tomto stretnutí som pripomenul sudánskym partnerom, v príhovore na konferencii, že naša rozvojová pomoc je určená na podporu rozvoja v Sudáne a je podmienená demokratickou premenou krajiny, ako bolo uvedené v komplexnej mierovej dohode. Zdôrazňujem, že zásady predstavujúce základ komplexnej mierovej dohody sa musia rovnako týkať aj Dárfúru, tiež že tu bola naliehavá potreba obnovenia bezpečnosti, rozmiestnenia Misie OSN a uľahčenia humanitárneho prístupu. Nedávne prepuknutie násilia v Abyei, oblasť plná problémov, ktoré predstavujú jednu z hlavných úloh v realizácii Komplexnej mierovej dohody v Sudáne, zdôrazňuje dôležitosť úplnej realizácie komplexnej mierovej dohody. Práve som vydal komuniké pre tlač s výzvou pre obe strany na konanie v zhode so všetkými ustanoveniami komplexnej mierovej dohody, vrátane ustanovenia okamžitého prímeria a stiahnutie ostatných ozbrojených frakcií z mesta Abyei.
<P>
Sudánska vláda musí vedieť, že medzinárodné spoločenstvo ako celok zostane verné vízii uvedenej v komplexnej mierovej dohode - nenásilného, stabilného a demokratického Sudánu, ktorý si váži právny poriadok a ľudské práva. Tento odkaz nie je smerovaný výhradne sudánskej vláde - musí byť tiež vypočutý viacerými ozbrojenými povstaleckými skupinami, ktorých politické dôvody, akékoľvek sú, neospravedlňujú páchanie zločinov. Súd vydal množstvo príkazov na zatknutie, vrátane príkazu na zatknutie Aliho Kušajbu, veliteľa milícií Džandžauí.
<P>
Stretnutie Bezpečnostnej rady OSN, ktoré sa bude konať 5. júna v prítomnosti prokurátora ICC, Luisa Moreno-Ocampa, môže byť pre medzinárodné spoločenstvo významnou príležitosťou, aby predstavilo spojený front a aby vyslalo silný signál na podporu práce súdu. Rada pre zahraničné vzťahy, naplánovaná na koniec júna, veľmi pravdepodobne nastolí túto otázku.
<SPEAKER ID="178" NAME="Predsedajúca">
Rozprava sa skončila.
<P>
Hlasovanie sa uskutoční na konci rozpravy.
<P>
Písomné vyhlásenia (článok 142 rokovacieho poriadku)
<SPEAKER ID="763" NAME="Glyn Ford  " AFFILIATION="PSE">
písomne. - Chcem sa pripojiť k zavrhnutiu neustáleho zlyhávania Sudánu v spolupráci s Medzinárodným trestným súdom a zadržiavaniu Ahmada Harúna a Aliho Kušajbu pred ICC.
<P>
Do dnešného dňa si konflikt v Sudáne vyžiadal 300 000 obetí a z dva a pol milióna ľudí spravil utečencov z vlastného štátu. Pokračujeme v poskytovaní pomoci prostredníctvom Ministerstva pre humanitárne záležitosti Ahmada Harúna. Žiadam Komisiu a členské štáty, aby zastavili takéto dodávky prostredníctvom tohto ministerstva, aby tlačila vládu Sudánu na jeho odvolanie z úradu, a aby ho ihneď zatkli a odovzdali ICC.
<P>
Radi by sme napomenuli Čínu za jej konanie v Dárfúre, no v tomto prípade je EÚ práve tak slabá ako všetci ostatní.
