<CHAPTER ID="014">
Program práce
<SPEAKER ID="019" NAME="Predseda">
Dostali sme konečné znenie návrhu programu tejto parlamentnej schôdze, ktoré navrhla konferencia predsedov na svojom zasadaní vo štvrtok 6. marca 2008 v súlade s článkami 130 a 131 rokovacieho poriadku. Boli navrhnuté tieto zmeny a doplnenia:
<P>
Pondelok:
<P>
Bez zmien a doplnení.
<P>
Utorok:
<SPEAKER ID="020" NAME="Hannes Swoboda" AFFILIATION="PSE">
(DE) Vážený pán predseda, rád by som predniesol nasledujúcu žiadosť. V utorok poobede sa má konať rozprava o Lamfalussyho procese. Počul som, že pán McCreevy sa tejto rozpravy nebude môcť zúčastniť. Musíme to akceptovať. Komisia je kolegiálny útvar a komisári sa môžu navzájom zastupovať. Pani Fischerovú Boelovú mám ako komisárku vo veľkej úcte, ale nebolo by možné požiadať, aby Komisiu v tomto prípade zastupoval pán Almunia, ktorý uvedený materiál lepšie pozná?
<P>
Pán predseda, myslím, že ste už počuli o tom, že pán komisár Frattini nebude od 14. marca zastávať funkciu komisára. Vnímame istý rozdiel medzi prípadom pána Frattiniho a pána Louisa Michela, ktorý ukončil výkon svojej funkcie odo dňa, kedy sa stal kandidátom vo voľbách. Pán predseda, možno by ste mohli požiadať Komisiu o informáciu, prečo bol postup v týchto dvoch prípadoch odlišný a vysvetlenie, prečo v prvom prípade Komisár ukončil výkon funkcie dňom svojej kandidatúry vo voľbách, zatiaľ čo v ďalšom prípade sa Komisár úradu vzdal až približne týždeň pred svojou nomináciou? Toto je žiadosť, ktorú prednášam v mene svojej skupiny.
<SPEAKER ID="021" NAME="Predseda">
. - Čo sa týka prvej žiadosti, myslím, že nejestvujú žiadne námietky voči účasti pána komisára Almuniu v uvedenej rozprave. Čo sa týka druhej žiadosti, budeme túto záležitosť skúmať.
<P>
Streda:
<P>
Bez zmien a doplnení.
<P>
Štvrtok
<P>
Dostali sme niekoľko žiadostí v súvislosti s rozpravami o prípadoch porušovania ľudských práv.
<P>
Skupina PPE-DE navrhuje, aby bol druhý bod programu týkajúci sa Afganistanu nahradený novým bodom pod názvom "Zatýkanie demonštrantov po prezidentských voľbách v Rusku."
<SPEAKER ID="022" NAME="Bernd Posselt" AFFILIATION="PPE-DE">
(DE) Vážený pán predseda, nejde o rozpravu o voľbách v Rusku ako takých, ale o tom, že v priamej nadväznosti na voľby ruské jednotky špeciálneho nasadenia OMON potlačili demonštrácie a zatkli pritom 50 ľudí, pričom väčšina z nich je stále vo väzení. Bol to brutálny akt agresie a sme presvedčení, že si vyžaduje okamžitú reakciu zo strany Parlamentu.
<SPEAKER ID="023" NAME="Martin Schulz" AFFILIATION="PSE">
(DE) Vážený predseda, diskutovali sme o tejto otázke na štvrtkovom zasadaní konferencie predsedov. Myslím, že nemá zmysel diskutovať o tejto otázke oddelene od iných súvislostí. Počas nadchádzajúcej prípravy samitu EÚ - Rusko budeme mať príležitosť diskutovať o celkovom stave vzťahov medzi Európskou úniou a Ruskom. Spomínaná otázka by mohla byť zahrnutá v tejto rozprave. V podobnom duchu zároveň odporúčame, aby sme sa tejto otázke nevenovali vo štvrtok popoludní, keď má byť prítomných len 25 poslancov, ale v rámci hlavnej rozpravy, ktorú už plánujeme uskutočniť.
<P>
V najbližších dňoch Rusko navštívi parlamentná delegácia. Mali by sme počkať na návrat delegácie a správy, ktoré prinesie.
<P>
(Parlament žiadosť schválil.)
<SPEAKER ID="025" NAME="Francis Wurtz" AFFILIATION="GUE/NGL">
(FR) Vážený pán predseda, to, čo sa práve stalo a čo rozosmialo niektorých mojich kolegov, je v skutočnosti veľmi vážna vec. Pán Daul, hovoríme o dvadsaťtriročnom mladom mužovi, ktorý je odsúdený na smrť za to, že si v krajine, ktorá má blízke vzťahy s Európskou úniou, krajine, ktorú chránia naši vojaci, a ktorá má novú ústavu formálne deklarujúcu ochranu základných práv a slobody vyjadrovania, z internetu stiahol článok o právach žien v islame. Jedným hlasom ste na seba prevzali zodpovednosť a verím, že to trpko neoľutujete.
<P>
(potlesk)
<SPEAKER ID="026" NAME="Predseda">
. - Pán Wurtz, dovoľte mi podať nasledujúci návrh: V tejto záležitosti som už napísal prezidentovi Afganistanu, a ak s tým všetci súhlasíte, zopakujem tento krok nielen vo svojom mene, ale v mene celého Parlamentu. Môžem predpokladať, že sa na tomto postupe všetci zhodneme? V tom prípade sa ďalej nezaoberajme touto záležitosťou, pán Cohn-Bendit a ja podnikneme kroky v tejto veci v mene vás všetkých.
<P>
Skutočne by som sa rád vyhol rozprave o tomto bode. Ak si želá prehovoriť pán Schulz, potom má pán Cohn-Bendit právo vystúpiť prvý.
<P>
Želá si pán Cohn-Bendit vystúpiť? Toto je správny postup, nikomu nebudem poskytovať osobitný prístup.
<P>
Pán Cohn-Bendit si neželá vystúpiť. A čo pán Schulz?
<SPEAKER ID="027" NAME="Martin Schulz" AFFILIATION="PSE">
(DE) Vážený pán predseda, nechcem vystúpiť s vyhlásením. Rád by som len povedať, že plne zdieľame názor pána Francisa Wurtza. Rozhodnutie, ktoré urobila konferencia predsedov minulý štvrtok bolo okrem iného založené aj na dôvodoch, ktoré práve vysvetlil. Mohol by som vás požiadať, aby ste nám umožnili pridať tento bod do štvrtkového programu?
<SPEAKER ID="028" NAME="Predseda">
. - Sú aj ďalšie návrhy na pridanie do programu. Pretože som práve udelil výnimku pánovi Schulzovi, musím umožniť ďalšie vystúpenie pánovi Posseltovi, ale žiadam vás, aby sa táto rozprava ďalej nepreťahovala.
<SPEAKER ID="029" NAME="Bernd Posselt" AFFILIATION="PPE-DE">
(DE) Vážený pán predseda, rád by som podporil vyjadrenia pána Schulza a pána Wurtza. Našim cieľom nie je, aby sme z programu odstránili iný bod rozpravy, ale aby sa diskusia o Rusku na program rokovania dostala.
<P>
Vyzývam predsedov dvoch hlavných skupín, aby sme sa vrátili k starému postupu, podľa ktorého sme sa mohli zaoberať piatimi témami. Obmedzenie na tri otázky bolo chybou, ktorá je príčinou týchto ťažkostí.
<SPEAKER ID="030" NAME="Predseda">
. - Musím informovať tých poslancov, ktorí ešte nevedia o spoločnej požiadavke skupín ALDE a GUE na zaradenie nového bodu programu týkajúceho sa prípadu Iránca Mehdiho Kazemiho. Som presvedčený, že ide o otázku, ktorá je rovnako naliehavá.
<P>
Skupina PPE-DE taktiež požaduje zaradenie prípadu arcibiskupa Paulosa Faraju Rahha do programu.
<P>
Musím vás informovať o týchto formálnych žiadostiach. Môžeme teraz znovu hlasovať, aby bol afganský prípad znovu zaradený do programu, ale ak túto žiadosť schválime, v každom prípade znemožníme hlasovanie o uvedených dvoch bodoch. Považujem za dôležité informovať vás o tom.
<SPEAKER ID="031" NAME="Bernd Posselt" AFFILIATION="PPE-DE">
(DE) Vážený pán predseda, pán Schulz požadoval, aby sa táto otázka zahrnula ako ďalší bod. Ak to nie je možné, je mi ľúto, ale budeme musieť hlasovať proti nej. Radi by sme do programu zaradili problém irackého biskupa a zároveň podporili návrh pána Schulza. Nakoniec je to vlastne to, čo sám navrhoval.
<SPEAKER ID="032" NAME="Predseda">
. - V programe už máme dva body. Ešte jeden môžeme zaradiť. Môže to byť tento návrh, alebo niektorý z ďalších dvoch požadovaných návrhov. Odsúhlasili sme dva body a ďalšie tri žiadosti máme na stole. Podľa rokovacieho poriadku môžeme do programu zaradiť len tri body. To znamená, že si musíme vybrať medzi prípadom z Afganistanu, iránskym prípadom, alebo arcibiskupom. Týmto pravidlom sa musíme riadiť.
<P>
Preto som sa vás pýtal, či všetci súhlasíme s postupom, že najskôr budeme hlasovať o afganskom prípade. Ak túto žiadosť schváli väčšina, ostatné dva prepadnú. Chcem vás len informovať o týchto procedurálnych dôsledkoch.
<SPEAKER ID="033" NAME="Graham Watson" AFFILIATION="ALDE">
Vážený pán predseda, nevidím logiku v tom, aby sme jeden bod uprednostnili pred ostatnými, pretože ide o tri rôzne prípady, pričom každý z nich má svoju dôležitosť. Moja skupina, spolu so skupinou GUE/NGL navrhla, aby sa konala rozprava o prípade iránskeho homosexuála v smrteľnom ohrození, a rád by som našiel spôsob, ako by sme sa týmto prípadom mohli zaoberať.
<P>
Obávam sa, že táto situácia je dôsledkom chýbajúcej koordinácie a neuváženého konania jednotlivých skupín. V prípade Ruska sme na konferencii predsedov minulý týždeň urobili jasné rozhodnutie. Ak spolupráca, a myslím si, že medzi skupinami PPE-DE a PSE je jej dostatok, neprispieva k vyriešeniu tohto problému bez toho, aby sme sa ocitli v takto zamotanej situácii, myslím, že tieto dve skupiny by sa nad tým mali zamyslieť. Myslím, že musíme nájsť spravodlivý spôsob, pán predseda, ako sa zaoberať všetkými tromi otázkami.
<SPEAKER ID="034" NAME="Predseda">
. - Je to skutočne ťažké, pretože v programe môžeme mať len tri body rozpravy. Možno by bolo možné považovať afganský a iránsky prípad za jeden problém "jednotlivcov, ktorí sa nachádzajú v ohrození smrti." Týmto spôsobom by ostal nepokrytý len jeden prípad, konkrétne prípad arcibiskupa, ktorý by sme mohli prediskutovať ako ďalší bod. Myslím si, že toto by bol rozumný postup.
<SPEAKER ID="035" NAME="Hannes Swoboda" AFFILIATION="PSE">
(DE) Vážený pán predseda, urobíme výnimku a podporíme tento návrh. Dovoľte mi povedať pánovi Posseltovi, že v žiadosti jeho skupiny sa doslovne uvádzalo "namiesto Afganistanu." Namiesto snahy vykrútiť sa z tejto nepríjemnej situácie by bolo potrebné zvážiť dôsledky svojich žiadostí skôr, než ich prednesiete. V tomto prípade však, pán predseda, môžeme podporiť vami navrhovaný kompromis.
<SPEAKER ID="036" NAME="Predseda">
. - Nevidím v tom rozpor, a v prípade arcibiskupa môžeme zvoliť postup cez predsedu Parlamentu, ktorý takisto poskytuje tomuto prípadu náležitý priestor a pozornosť bez toho, aby sme ho museli zaradiť ako bod v tematickej a naliehavej rozprave.
<P>
(Parlament schválil predsedov návrh.)
<P>
(Poradie programu bolo teda stanovené.)
