<CHAPTER ID="003">
Úloha žien v priemysle (rozprava).
<SPEAKER ID="007" NAME="Predsedajúci">
V ďalšom bode nasleduje správa za Výbor pre práva žien a rodovú rovnosť, týkajúca sa úlohy žien v priemysle, ktorú vypracovala Ilda Figueiredo.
<P>
Táto správa je veľmi dôležitá a pravdepodobne vyvolá veľký záujem médií.
<SPEAKER ID="008" NAME="Ilda Figueiredo">
spravodajkyňa. - (PT) V úvode by som sa rada poďakovala členom a zamestnancom Výboru pre práva žien a rodovú rovnosť a spravodajcovi Výboru pre priemysel, výskum a energetiku požiadaného o stanovisko za ich podporu a cenné príspevky, ktoré poskytli najmä formu návrhov k tejto správe, a ktoré umožnili jej jednomyseľné schválenie. Práca na správe trvala niekoľko mesiacov a v jej priebehu sa uskutočnilo aj verejné vypočutie, výsledkom ktorého sú cenné príspevky členov parlamentných výborov a pozvaných hostí, najmä spoločenských organizácií.
<P>
Cieľom tejto správy je zdôrazniť úlohu žien v priemysle. V priemere viac ako 14 % zamestnaných žien v Európskej únii pracuje v priemysle. V niektorých krajinách, napríklad v Bulharsku a Českej republike, tento počet prevyšuje 25 %, v iných, ako Portugalsko, Grécko a Maďarsko, predstavuje približne 20 %.
<P>
Je známe, že v niektorých priemyselných odvetviach, ako odvetvie textilného a odevného priemyslu, odvetvie výroby obuvi, odvetvie potravinárstva, spracovania korku, výroby káblov, elektrického a elektronického materiálu, tvoria ženy väčšinu pracovníkov. Na druhej strane, v odvetviach špičkových technológií je ich zastúpenie nízke. Musíme preto použiť rozdielne prístupy, avšak s jediným spoločným cieľom. Týka sa podpory žien pracujúcich v týchto odvetviach, zaručenia postupov bez diskriminácie pokiaľ ide o prístup k zamestnaniu a uzatváranie pracovných zmlúv, rovnosti v odmeňovaní, kariérnych možností, odbornej prípravy, dobrých pracovných podmienok a podmienok odmeňovania a zohľadňovania materstva a otcovstva ako základných spoločenských hodnôt.
<P>
Potreba zabezpečiť ženám pracujúcim v priemysle zamestnanie, v ktorom budú dodržiavané ich práva a potreba neustálej podpory ľahšej dostupnosti pracovných miest v tomto dôležitom sektore výroby so sebou prináša aj potrebu venovať viac pozornosti rozličným odvetviam priemyslu v Európskej únii, výzvam, ktorým čelia a hľadaniu vhodných riešení vrátane medzinárodného obchodu a sledovania stavu dovozu citlivých výrobkov, napríklad v odvetví textilného priemyslu.
<P>
Osobitnú pozornosť je potrebné venovať reštrukturalizácii a presunu nadnárodných spoločností, ktoré významne ovplyvňujú zamestnanosť žien a zvyšujú ich nezamestnanosť najmä v oblastiach, v ktorých neexistuje možnosť alternatívneho zamestnania. V rámci boja proti diskriminácii v oblasti odmeňovania, najmä proti jej nepriamej forme, ktorá je stále aktuálna a týka sa pracovníčok ženského pohlavia, je potrebné zaoberať sa vytvorením metodológie analýzy pracovnej náplne. Na základe tejto metodológie sa ženám a mužom zaručí právo na rovnakú odmenu, jednotlivci aj profesie budú náležité uznané, a zároveň sa práca stane štrukturálnym prvkom s cieľom zvyšovať produktivitu, konkurencieschopnosť a kvalitu podnikov, ako aj zvyšovať kvalitu životných podmienok pracovníčok a pracovníkov.
<P>
Preto je potrebné napomáhať iniciatívy, ktoré prispievajú v podnikoch k rozvoju pozitívnych opatrení a politík ľudských zdrojov podporujúcich rodovú rovnosť. Dôležitá je aj podpora opatrení na zvyšovanie informovanosti a odbornej prípravy, ktoré umožnia povzbudzovať, prenášať a začleňovať úspešné postupy. V tejto súvislosti by som rada vyzdvihla niektoré projekty vypracované s podporou programu EQUAL, s ktorými som sa mala možnosť oboznámiť v Portugalsku. Program si pri zabezpečení svojho pokračovania a rozširovania vyžaduje plnú pozornosť Európskej komisie.
<P>
V správe je zdôraznený význam rokovaní a kolektívnych zmlúv v boji proti diskriminácii žien, najmä s ohľadom na prístup k zamestnaniu, mzdy, podmienky bezpečnosti a zdravia pri práci, kariérneho postupu a odbornej prípravy. Avšak aj členské štáty a Komisia majú istú zodpovednosť a dôležitú úlohu v podporovaní rovnosti a v boji proti všetkým druhom diskriminácie, v zabezpečení zamestnania s dodržiavaním všetkých práv a v boji proti nestabilite v práci, ktorá sa týka predovšetkým žien.
<P>
Preto ich vyzývame k činnosti, aby zaručili buď vysokú úroveň ochrany zdravia pri práci, ktorá zohľadňuje rodový rozmer, najmä ochranu materstva, alebo pracovný čas a organizáciu práce, ktoré zohľadňujú rodinný život, alebo vytvorili účinné mechanizmy kontroly, ktoré zabezpečia dodržiavanie pracovných práv a slobodu odborov, prípadne zaručili plný prístup ku kvalitnému sociálnemu zabezpečeniu a k dostupným sociálnym službám, predovšetkým k detským jasliam, škôlkam a strediskám pomoci starším občanom.
<SPEAKER ID="009" NAME="Meglena Kuneva">
členka Komisie. - Pán predseda, Komisia víta návrh uznesenia o úlohe žien v priemysle. Ďakujem spravodajkyni, pani Figueiredovej, za to, že sa venovala otázkam postavenia a úlohy žien v priemysle. Táto problematika je zložitá z viacerých dôvodov. Jedným z nich je, ako ukazuje správa, že otázky rodovej rovnosti sú v priemysle ešte naliehavejšie než v iných sektoroch.
<P>
V priemysle sú problémy týkajúce sa pracovných podmienok, platových rozdielov a zosúladenia pracovného a súkromného života často ešte výraznejšie.
<P>
Je to komplexný problém, ktorý sa netýka len politiky rovnosti, ale súvisí s celkovou situáciou v európskom priemysle a opatreniami, ktorými môže politika Spoločenstva podporiť priemysel a pracovníkov, mužov aj ženy, v zložitom kontexte globalizácie. Ako viete, prijatie Plánu na dosiahnutie rodovej rovnosti v roku 2006 potvrdilo plný záväzok Únie urobiť všetko preto, aby sa dosiahla skutočná rovnosť mužov a žien.
<P>
Cieľom šiestich priorít stanovených v tomto pláne je zlepšenie postavenia žien na trhu práce. Prvou prioritou je ekonomická nezávislosť žien a mužov, druhou je zosúladenie pracovného a rodinného života, tretia priorita sa týka paritného zastúpenia v rozhodovacích procesoch a štvrtá odstránenia predsudkov. Komisia víta návrh uznesenia, ktorý vychádza z uvedených priorít. Aj keď sme v otázkach rodovej rovnosti dosiahli nepopierateľný pokrok, je pred nami ešte mnoho úloh. Komisia zdieľa názor pani spravodajkyne, že musíme pokračovať v úsilí a upevniť dosiahnuté výsledky.
<P>
V oblasti zastúpenia žien v priemysle sa treba zaoberať dvomi otázkami. Po prvé, v porovnaní s odvetvím služieb pracuje v priemysle stále veľmi málo žien. Po druhé, ženy zamestnané v priemysle často zastávajú typicky ženské pozície charakterizované vysokým podielom ľudskej práce, zlými pracovnými podmienkami a nízkymi príjmami. Komisia riadi rôzne opatrenia na riešenie týchto problémov. Odstránenie stereotypov vo vzdelávaní povedie z dlhodobého hľadiska k zvýšeniu počtu vysokokvalifikovaných žien v technických a vedeckých profesiách a napomôže uspokojovať dopyt po mužskej a ženskej pracovnej sile v niektorých priemyselných odvetviach. Je tiež potrebné podporovať kariérny postup žien v technických povolaniach s využitím metód vytvárania sietí, inštruktáží a opatrení na zosúladenie pracovného a rodinného života.
<P>
S cieľom podporiť rôznorodé zastúpenie žien v priemysle je nevyhnutné zabezpečiť širokú ponuku vzdelávania a rekvalifikácie. Európsky sociálny fond hrá v tejto oblasti dôležitú podpornú úlohu. Okrem toho je potrebné zlepšiť súčasné postavenie žien pracujúcich v priemysle. Príkladom je neopodstatnene veľký rozdiel v odmeňovaní žien a mužov - v priemysle dosahuje až 30 %.
<P>
Z tohto dôvodu Komisia v júli 2007 prijala oznámenie na boj proti rozdielom v odmeňovaní žien a mužov. V oznámení Komisia popisuje všetky zdroje, ktoré je aktivovať na odstránenie tohto cieľa. Spolupráca s podnikmi je dôležitým predpokladom dosiahnutia pokroku v oblasti rovnosti žien a mužov na pracoviskách, platových rozdielov medzi pohlaviami, ďalšieho vzdelávania, rovnováhy pracovného a rodinného života a kariérneho postupu. Okrem právnych predpisov o rovnosti zaobchádzania, ktoré musia všetky podniky dodržiavať, je dôležité podporovať ich pri zavádzaní dobrovoľných opatrení na zabezpečenie rovnosti, najmä v kontexte firemnej sociálnej zodpovednosti.
<P>
V neposlednom rade Komisia v najbližšom čase znovu spustí kampaň na zvýšenie povedomia o rodových stereotypoch zameranú na podnikový sektor. Správa o postavení žien v priemysle zdôrazňuje dôležitosť rovnováhy medzi pracovným a rodinným životom na dosiahnutie skutočnej rodovej rovnosti a Komisia s touto analýzou problému súhlasí. Táto otázka bola spomínaná aj pri prijímaní správy poslankyne Kauppi v septembri 2007.
<P>
V roku 2008 Komisia predloží správu o pokroku v plnení barcelonských cieľov v oblasti starostlivosti o deti. Druhá fáza konzultácií so sociálnymi partnermi v oblasti rovnováhy pracovného a rodinného života bola uzavretá v júli. Komisia je presvedčená, že táto problematika by mala byť riešená kombináciou viacerých nástrojov vrátane zmeny alebo doplnenia právnych predpisov Spoločenstva tak, aby zodpovedali aktuálnym výzvam.
<P>
Ako som zdôraznila, otázka postavenia žien v priemysle odráža celkovú situáciu priemyslu v Európe. Komisia bude pokračovať v presadzovaní politiky na vyrovnanie sa s problémami globalizácie, podpory rozvoja priemyslu v členských štátoch a pomoci pracovníkom oboch pohlaví v prípade, že dôjde k reštrukturalizácii podnikov, pre ktoré pracujú.
<P>
Európske zákony o informovaní zamestnancov a rokovaní so zamestnancami, sociálnom dialógu a Európskom sociálnom fonde sú všetky nástrojmi na dosiahnutie týchto cieľov. Európsky fond na prispôsobenie sa globalizácii spustený v roku 2007 bude poskytovať pomoc do výšky 500 miliónov eur ročne, pričom pravidlá fondu sú nastavené tak, aby bola zohľadňovaná rovnosť pohlaví. Komisia teda prostredníctvom rôznych opatrení reaguje na všetky výzvy stanovené v správe o postavení žien v priemysle. Tieto opatrenia zahŕňajú zvyšovanie rovnosti, zlepšovanie pracovných podmienok a postavenia žien v priemysle, potláčanie stereotypov, vytváranie lepších pracovných podmienok pre zosúladenie pracovného a rodinného života a poskytovanie všeobecnej podpory pre firmy a zamestnancov v tých odvetviach priemyslu, ktoré prežívajú ekonomické ťažkosti.
<P>
Rada by som vyjadrila svoje osobné stanovisko k tejto téme: úprimne podporujem navrhovaný spôsob riešenia problémov v tejto špecifickej oblasti.
<SPEAKER ID="010" NAME="Den Dover">
spravodajca pre stanovisko Výboru pre priemysel, výskum a energetiku. - Pán predseda, s potešením prijímam túto správu a plne ju podporujem. Podporujú ju aj britskí konzervatívci a skupina PPE-DE. Ak má Európa hrať vedúcu úlohu v konkurenčnom, vysoko konkurenčnom globálnom svete, potrebujeme využívať všetky dostupné zdroje na najvyššej možnej úrovni.
<P>
Aj keď nesúhlasím s kvótami na zastúpenie žien na jednotlivých úrovniach riadenia podnikov, a najmä s akýmkoľvek nátlakom v tomto smere, chcem, aby sa na tie najvyššie pozície dostávalo čo najviac žien na základe svojich schopností. Diskusia o tomto probléme závisí aj od toho, čo definujeme ako "priemysel". Priemysel sa mení rovnako ako iné oblasti, ktoré sú dnes oveľa flexibilnejšie ako v minulosti, a som rád, že ženy zohrávajú svoju úlohu na rôznych pozíciách v priemyselnom odvetví.
<P>
Nesúhlasím s tým, aby boli ženy v odvetví technológií znevýhodňované alebo nedostatočne zastúpené, pretože majú dostatok schopností, inteligencie a know-how, ktorými preukazujú svoju mimoriadnu dôležitosť v tomto odvetví.
<P>
Po prvé, súhlasím s názorom, že by sme sa mali snažiť o platovú rovnosť všade, kde je to možné. Som veľmi rád, že sa v tejto správe podarilo zosúladiť názory rôznych skupín a že sme dosiahli jednomyseľnú zhodu. Podporujem zlepšenie podmienok dôchodkového zabezpečenia pre ženy, ako napríklad prenosnosť dôchodkov medzi rôznymi zamestnávateľmi, aby mali nárok na vyšší dôchodok po skončení svojej pracovnej kariéry. Taktiež podporujem vyššiu flexibilitu zariadení sociálnych služieb, ktoré umožnia ženám lepšie zosúladiť rodinný a pracovný život.
<P>
Ako som povedal, plne podporujem túto správu. Je to krok vpred. Potrebujeme ženy na všetkých úrovniach a želám im veľa úspechov. Osobitne by som rád privítal našu novú komisárku, ktorá je skutočne veľmi schopná.
<SPEAKER ID="011" NAME="Edit Bauer">
za skupinu PPE-DE. - Chcela by som sa poďakovať za prácu vykonanú na tejto správe pani Figueiredo, ktorá svojím spôsobom inventarizuje problémy, s ktorými zápasia ženy zamestnávané v rôznych odvetviach priemyslu.
<P>
Z nich sa niektoré zdajú byť tzv. evergreenmi, ako napr. gender pay gap, alebo nedostatočné zastúpenie žien v rozhodovacích orgánoch či nedostatočné zosúlaďovanie pracovného a rodinného života. Správa poukazuje i na menej diskutované problémy, ako je nedostatočná pozornosť venovaná špecifickým požiadavkám ochrany žien pri práci, alebo aj sociálnym problémom vyplývajúcim z premiestňovania výrob do oblastí s nižšími výrobnými nákladmi.
<P>
Správa v niektorých bodoch obsahuje návrhy, ktoré narušujú princíp subsidiarity alebo formulujú požiadavky, ktoré zasahujú do kompetencií sociálnych partnerov a do procesu kolektívneho vyjednávania. Tieto návrhy EPP-ED nebude podporovať.
<P>
Napriek tomu, že správa je viac-menej súhrnom pomerne známych problémov, poukazuje na skutočnosť, že zmeny v tejto oblasti sú pomalé, ako to ukazuje napríklad aj vývoj rozdielov medzi platmi mužov a žien. Výskumy jasne ukazujú, že zlom nastáva po príchode detí, kariéra mužov a žien od tohto zlomového bodu naberá odlišný smer. Najťažšie sa lámu kritické stereotypy, a to i v tom prípade, keď sa s nimi už verbálne nestotožňujeme. Správa otvára i problém prenosnosti a flexibility riešenia dôchodkových práv, ktorý sa stáva stále citlivejším s postupujúcim zjednocovaním pracovného trhu a požiadavkou vyššej mobility pracovných síl. Myslím si, že je to problém, ktorému je potrebné venovať primeranú pozornosť.
<SPEAKER ID="012" NAME="Christa Prets">
v mene skupiny PSE. - (DE) Vážený pán predsedajúci, pani komisárka, v prvom rade by som tiež rada poďakovala spravodajkyni za pomoc a spoluprácu. Bez ohľadu na politickú príslušnosť sme plne využili možnosť vzájomnej spolupráce, za čo by som rada úprimne poďakovala.
<P>
V úvode chcem upozorniť na skutočnosť, že sme už boli svedkami predloženia veľkého počtu správ týkajúcich sa tejto problematiky. Rovnocenné odmeňovanie rovnakej práce sa požaduje už viac ako 30 rokov, stále však nie je bežnou praxou. Je samozrejmé, že isté pokroky sme už zaznamenali a pripravujeme jeden dokument za druhým. Situácia žien v priemysle je však ešte stále veľmi ďaleko od výsledku, ku ktorému sa počas rokov práce snažíme dopracovať.
<P>
Napríklad vo výrobnom priemysle je zamestnaných 85 % žien a v odvetví IKT je ich počet 15 %. Zastúpenie žien v odvetviach špičkových technológií je skutočne nízke. Uvedené údaje nenaznačujú, že ženy sú menej vzdelané, sú len odrazom toho - a týka sa to najmä vidieckych oblastí - že jednoducho nemajú možnosti zamestnať sa na iných pracovných miestach.
<P>
Ženy naďalej pracujú v odvetviach s nízkymi mzdami a dokonca aj v nich existujú rozdiely medzi pracovníkmi oboch pohlaví. Aj v súčasnosti možno pozorovať nerovnosť a diskrimináciu týkajúcu sa nielen úrovní odmeňovania ale aj pracovných podmienok. Žiadame preto aj odbory, aby v prípade svojej účasti na rokovaniach o mzdách predchádzali diskriminácii v odmeňovaní vo väčšej miere.
<P>
Podpora programov odbornej prípravy a profesionálneho vzdelávania je nedostačujúca alebo má veľmi nízku úroveň. Vzdelávanie a odborná príprava sú z hľadiska poskytovania perspektívy kariérneho rozvoja potrebné aj v odvetviach s požadovanou nízkou kvalifikáciou. Vyzývame aj podniky, aby do svojho personálneho riadenia začlenili aj politiky priaznivé k rodine a k žene, ktoré budú výhodné pre všetkých: keď sú všetci spokojní, podniku sa darí lepšie, a takáto situácia je prínosom aj pre ženy, ktoré v ňom pracujú.
<SPEAKER ID="013" NAME="Anneli Jäätteenmäki">
v mene skupiny ALDE. - (FI) Vážený pán predsedajúci, rada by som poďakovala spravodajkyni za vynikajúcu správu a mieru spolupráce a najmä za zdôraznenie skutočnosti, že s mužmi a ženami sa nezaobchádza rovnakým spôsobom, a že na nás málokedy hľadia s porozumením.
<P>
Pani komisárka, určite ste v tejto otázke osobne zainteresovaná, keď som však počúvala vašu oficiálnu odpoveď, v ktorej ste uviedli, že bol prijatý plán v oblasti rodovej rovnosti a s ním súvisiaci záväzok, prirodzene by som očakávala vysvetlenie toho, čo sa vlastne udialo. Musíme však s poľutovaním konštatovať, že reálne sa v otázke rovnosti počas tohto volebného obdobia neudialo takmer nič. Možno to nie je práve jedna z tých dôležitých otázok, ktoré prispievajú k úspechom komisárov či ostatných, ale aj napriek tomu, dámy a páni, by som vás rada vyzvala k zvýšenej činnosti, pretože my sme tí, ktorí sú zodpovední za postavenie žien v Európe.
<P>
Uvediem príklad. Vo Fínsku ženy získali právo voliť v roku 1905, v období, keď bolo súčasťou konzervatívneho Ruska. Úžasné. Keď sa však teraz, keď sme už súčasťou Európy, zamyslím nad budúcnosťou, mám pocit, že aj napriek tomu, že EÚ presadzuje ľudské práva a je progresívna, nebude možné, aby ženy v jednotlivých členských štátoch mali rovnaké platové podmienky a záruku rovnakého prístupu. Myslím, že EÚ by si mala všimnúť rozhodnutia z čias cára a prijať zásadné rozhodnutia týkajúce sa rovnosti v odmeňovaní a rovnosti na pracovisku. Cár mal dostatok odvahy, aby dal ženám právo voliť, ale EÚ ju nemá na to, aby vykonala akýkoľvek krok v otázke rovnosti v odmeňovaní v členských štátoch EÚ.
<SPEAKER ID="014" NAME="Wiesław Stefan Kuc">
v mene skupiny UEN. - (PL) Vážený pán predsedajúci, jasne si pamätám päťdesiate roky v Poľsku. Na každom kroku sme videli obrovské plagáty so smejúcimi sa mladými ženami, ktoré riadili traktory. Boli to mladé ženy z organizácie Služba Poľsku. Videli sme ich radostne kráčať do práce s čakanmi a rýľmi v rukách. Niektoré z nich obsluhovali tkáčske stavy a sústruhy. Časy sa však zmenili. Dnes ženy vidíme pracovať v moderných kanceláriách, na počítačoch, alebo pri nových linkách na výrobu elektronického materiálu, mobilných telefónov a televíznych prijímačov. Vidíme však aj ich unavené tváre, ktoré sa ponáhľajú po hodinách ťažkej práce domov, aby mohli začať vykonávať svoje každodenné povinnosti. Tieto obrazy sa mi vynárali v mysli, keď som čítal správu pani Figueiredo o úlohe žien v priemysle.
<P>
Už mnoho rokov sa snažíme ochraňovať ženy, znížiť ich pracovnú záťaž a zaobchádzať s nimi rovnakým spôsobom ako s mužmi. Isté rozdiely žiaľ existujú dodnes. Zoznam našich očakávaní je výstižný, aj keď možno nie úplný. Stále sú prítomné rozdiely v prístupe k mužom a ženám. Týkajú sa platových podmienok a služobného postupu, ako aj hodnotenia práce a kvalifikácie. Najviac znepokojujúca je skutočnosť, že zatiaľ sa zdá nemožné vytvoriť také podmienky, ktoré by splnili očakávania a ambície žien v súvislosti s ich stabilitou v práci a možnosťami ich kariérneho rastu.
<SPEAKER ID="015" NAME="Raül Romeva i Rueda">
v mene skupiny Verts/ALE. - (ES) Vážený pán predsedajúci, ako už bolo uvedené, a ja by som to len rád pripomenul, že úloha žien v priemysle je, rovnako ako v mnohých iných prípadoch, jasne podmienená určitými stereotypmi. Viaceré z nich majú škodlivé účinky.
<P>
Musíme robiť pokroky, aby sme dokázali tieto stereotypy odstrániť, a práve uvedená skutočnosť ma vedie ku konštatovaniu, že správa pani Figueiredo predstavuje zásadný a dôležitý rámec, a že z rovnakého dôvodu ju podporuje aj naša skupina.
<P>
Existuje veľa dôkazov pre odôvodnenie tejto správy a prijatie množstva návrhov. Dúfame, že ich uvítajú nielen inštitúcie Spoločenstva, ale aj samotné podniky, ktoré ich nakoniec musia prijať a realizovať.
<P>
Jedným z uvedených dôkazov je aj skutočnosť, že priemer Európskej únie, pokiaľ ide o zamestnanosť žien v priemysle, je len 14 %. Takisto musíme vziať na vedomie aj skutočnosť, že z uvedeného množstva je 21 % pracovníkov, ktorí nepracujú na plný úväzok, pričom ženy predstavujú 65 % pracovníkov, ktorí pracujú v priemyselnom sektore na čiastočný úväzok. Spomínané hľadisko je jedným z kľúčových a v žiadnom prípade nesmie byť v tejto rozprave považované za druhoradé.
<P>
Ďalším dôkazom je, že práve ženy, ktoré majú nestále pracovné podmienky, pracujú na čiastočný úväzok alebo majú dočasné zamestnanie v neobvyklých podmienkach, sú často diskriminované v súvislosti s odmeňovaním alebo v prípade materskej dovolenky a majú menej možností, pokiaľ ide o základné, trvalé a odborné vzdelávanie.
<P>
Preto táto správa obsahuje aj návrh na neodkladné prijatie opatrení s cieľom úplne a účinne uplatňovať smernicu 75/117 EHS o aproximácii právnych predpisov členských štátov týkajúcich sa uplatňovania zásady rovnakej odmeny pre mužov a ženy ako spôsobu zabránenia diskriminácie v odmeňovaní. O uvedené opatrenia žiadame už určitý čas a dúfame, že sa začnú uplatňovať čo najskôr.
<P>
Po druhé, chceme podnety pre vznik iniciatív, kladných postupov a politík ľudských zdrojov, podporujúcich rovnosť. Chceme, aby členské štáty a Komisia poskytovali podnikom daňové úľavy vo väčšej miere a za lepších podmienok za predpokladu, že budú počas svojej bežnej prevádzky dodržiavať kódex správania a kritériá sociálnej zodpovednosti podnikov. Chceme dosiahnuť lepšie pracovné podmienky s dôrazom na pracovný čas a materskú a otcovskú dovolenku (v tomto prípade je zodpovednosť oboch rodičov rovnaká) a zaručiť tak, že po jej ukončení bude pracovníkovi umožnené vrátiť sa na pôvodné pracovné miesto. Istú pozornosť je potrebné venovať aj zosúladeniu pracovného a rodinného života. Správa žiada o začlenenie týchto práv do právnych predpisov platných v Európskej únii, a tým aj o následné uvedenie všetkých spomenutých hľadísk do reálneho života.
<P>
Nakoniec, dovoľujem si nesúhlasiť s pánom Doverom v otázke kvót. Pre niektorých z nás, či už pre mužov alebo ženy, predstavujú potrebný nástroj, a preto chceme zdôrazniť, že Európska únia by mala nasledovať nórsky príklad uplatňovania opatrení s cieľom zvýšiť počet žien v predstavenstvách podnikov verejných služieb na minimálne 40 % a využiť tak nariadenia, na základe ktorých sa bude vyžadovať kvóta 40-percentného zastúpenia žien v predstavenstvách súkromných spoločností.
<P>
Samozrejme, že použitie kvót nepredstavuje riešenie, trvám však na tom, že je spôsobom, ktorý dokázal svoju užitočnosť v iných prístupoch, ktoré by sme radi videli uplatnené v rámci Európskej únie.
<SPEAKER ID="016" NAME="Věra Flasarová">
za skupinu GUE/NGL. - Pán predseda, pani komisárka, dámy a páni, moja kolegyňa z výboru Ilda Figueiredová, odviedla ako vždy výbornú prácu. Dokumentuje fakty, ktoré považujem za zásadné. Najmä skutočnosť, že v spracovateľskom priemysle, v ktorom prevažuje menej kvalifikovaná, manuálna a zle platená práca, sú dominantným podielom zamestnané ženy. Stereotyp, že žene prináležia pomocné práce, býva prevažne dobre dokumentovaný. Mala som napr. možnosť navštíviť niekoľko prevádzok v potravinárskom priemysle a to v rôznych krajinách. Odhliadnuc od geografickej rozdielnosti sú si tieto prevádzky podobné. Muži zastávajú vedúce pozície a nekvalifikovanú prácu pri bežiacich pásoch robia ženy. Zarobia málo, pracujú mechanicky v ohlupujúcom rytme, bez motivácie k profesijnému rastu a v nepriaznivých podmienkach. To je predsa nesprávne.
<P>
Pri odstraňovaní rodovej nerovnosti nás teda čaká ešte veľa práce. Musíme si uvedomiť, že táto oblasť stále ešte nie je dostatočne štatisticky spracovaná a že rodové hľadisko je v štatistike pomerne novým fenoménom. Takže v skutočnosti bude znevýhodnenie žien v priemysle oproti mužom ešte výraznejšie. Je však potrebné zamerať sa na to, čo pani spravodajkyňa právom označuje za priority, teda zvýhodnenie odmeňovania žien a na to, že je málo žien v technických odboroch, ktoré sú na rozdiel od významnej časti spracovateľského priemyslu technologicky náročnejšie a lepšie odmeňované. S tým súvisí aj nutnosť uľahčiť ženám prístup k vyššiemu vzdelaniu a k odbornej kvalifikácii. Rovnako je potrebné zaistiť, aby mali ženy možnosť návratu z materskej dovolenky do pracovného procesu, ale aj k ďalšiemu štúdiu. Toto právo sa pochopiteľne týka aj mužov, ktorí sa starajú o deti.
<P>
Niektoré regióny Európskej únie, najmä na východe, prekonávajú zmeny v štruktúre priemyslu. Tie nútia k zvýšenej mobilite pracovnej sily a k rekvalifikácii. Tieto pohyby poznám z vlastnej skúsenosti, keďže sama pochádzam z priemyselnej oblasti Českej republiky, ktorá prešla reštrukturalizáciou, a poznám jej vplyv predovšetkým na zamestnané ženy.
<P>
Ďalším súvisiacim problémom sú presuny tovární do krajín mimo Európskej únie, kde je lacnejšia pracovná sila. Zamestnanosť žien ohrozuje aj príliv lacného tovaru z ázijských krajín a iných štátov vyrábajúcich množstvo spotrebného tovaru pre cudzie trhy bez toho, aby zásobovali vlastný trh, ktorý nedisponuje kúpnou silou. Všetky tieto faktory majú citeľný vplyv na zamestnanosť žien v priemysle a ich negatívne dôsledky je treba postupne naprávať.
<SPEAKER ID="017" NAME="Urszula Krupa">
v mene skupiny IND/DEM. - (PL) Vážený pán predsedajúci, štatistiky ukazujú, že v Európskej únii je v rámci každej vekovej skupiny zamestnaných viac mužov ako žien. Dôvodom môže byť osobný výber alebo tradície, často je to však práve výsledok diskriminácie na pracovisku. Navyše, vo všetkých členských štátoch Európskej únie je príjem žien nižší. Preto je dôležité použiť legislatívne a regulačné prostriedky s cieľom pripomenúť podnikateľom a zamestnávateľom ich povinnosti súvisiace s konaním v súlade so zásadou rovnosti zaobchádzania, a to nielen čo sa týka odmeňovania.
<P>
K otázke nerovnej účasti žien v priemysle je potrebné pristupovať racionálne, pretože je možné, že odvetvia priemyslu, ktoré sú označované ako "ženské", vyžadujú menej fyzickej a duševnej námahy. Ženám možno poradiť, aby pri výbere povolania zvažovali práve uvedené odvetvia, nie však za cenu nižšej odmeny. Je zložité predstaviť si, že v odvetví ako výroba vyšívaných výrobkov by bol zamestnaný vyšší počet mužov, alebo naopak, v odvetví tavenia kovov by bol zamestnaný vyšší počet žien. Okrem toho, v odvetví výroby vyšívaných výrobkov, ktoré som spomínala, môže byť ponúkaný vyšší zárobok ako napríklad v potravinárskom priemysle, nakoľko jeho súčasťou je aj umelecká zložka.
<P>
Dôležitým krokom je zaistiť mužom a ženám rovnakú odmenu v rozličných odvetviach a odstrániť z pracovísk vykorisťovanie a iné nečestné postupy a podmienky. Príležitosti práce na čiastočný úväzok a zároveň rôzne spôsoby pružnosti uľahčujúce rekvalifikáciu a vzdelávanie by mali byť podporované najmä u žien.
<P>
Vo svojich vystúpeniach a v predložených návrhoch som opakovane žiadala nielen o zabezpečenie návratu na pôvodné pracovné miesto po ukončení materskej dovolenky, ale aj o to, aby bola materská alebo otcovská dovolenka klasifikovaná ako práca, ktorej by zodpovedalo primerané finančné ohodnotenie. Uvedené riešenie by zabránilo nízkym dôchodkom a pomohlo znížiť nezamestnanosť. Predovšetkým by však zaistilo zodpovedajúcu výchovu a vývoj detí, ktoré sú budúcnosťou každej rodiny a každého národa a budúcnosťou Európskej únie.
<SPEAKER ID="018" NAME="Lydia Schenardi" AFFILIATION="NI">
(FR) Vážený pán predsedajúci, správa, ktorú sme si vypočuli, ma núti podotknúť"na západe nič nového": alebo inými slovami, všetko je po starom.
<P>
Vidíme stále to isté: pretrvávajúce stereotypy vo výbere vzdelávacích a odborných usmernení, príliš vysoké zastúpenie žien v istých odvetviach ako napríklad textilný priemysel, rozdiel v odmeňovaní žien a mužov, rozdielne pracovné podmienky a perspektívy kariérneho rozvoja. Odporúčania sa však vôbec nemenia: podporovanie rovnosti žien a mužov v pracovnej sfére v súvislosti s odmeňovaním, ich účasť v predstavenstvách podnikov alebo rozvoj štruktúr starostlivosti o deti, či pružnosti zamestnania.
<P>
Sú dobré, čo však ďalej? Čo presne má v úmysle zmeniť v priemyselnom sektore či mimo neho táto, už snáď miliónta správa o právach žien? Aj napriek imperatívnym politikám založeným na "pozitívnom konaní" je to zavádzajúca formulácia, pretože v skutočnosti ide o povinné kvóty. Vnímanie rodových rozdielov má skutočne problémy s pokrokom.
<P>
Ženy zaujmú svoje pozície v podnikoch bez ohľadu na ich dôležitosť prirodzenejším spôsobom. A nebude to výsledok prvotriednych štruktúr v mene zásad rovnosti a bez diskriminácie, ktoré sa niekedy môžu javiť ako neprirodzené. Ženy predsa nemajú až taký vážny hendikep, že by mala byť ustavične vnucovaná potreba rešpektovať ich. Podnecujúce opatrenia nesmú mať charakter príkazu.
<P>
Navyše, pri uplatňovaní Charty základných práv nesmieme zabúdať na skutočnosť, že každý podnikateľ má právo zamestnať toho, koho si sám vyberie, pretože so všetkými pracovníkmi sa má zaobchádzať rovnakým spôsobom bez ohľadu na ich pohlavie.
<SPEAKER ID="019" NAME="Zita Pleštinská" AFFILIATION="PPE-DE">
Pre niektoré európske regióny, ku ktorým patrí aj prešovský región na severovýchode Slovenska, je typická vyššia koncentrácia podnikov textilného a odevného priemyslu, od ktorého závisí zamestnanosť žien v regióne.
<P>
Keď chceme zachovať pracovné miesta pre ženy práve v týchto znevýhodnených regiónoch, v ktorých má textilný a odevný priemysel svoju tradíciu, musíme vhodnými prostriedkami podporovať textilný a odevný priemysel ako produktívne priemyselné odvetvie vytvorením nových programov, zameraných napríklad na prezentáciu a propagáciu výrobkov na odborných a medzinárodných veľtrhoch. Za prínosné pokladám širšie uplatnenie strategického výskumného plánu Európskej technologickej platformy pre budúcnosť textilného a odevného priemyslu a nutnosť zavedenia inovačných technológií a nových obchodných modelov.
<P>
Je známe, že napriek zvýšeniu počtu dievčat v technických a vedeckých študijných smeroch prekážky, s ktorými sa stretávajú v pracovnom zaradení, spôsobujú, že ženy zanechávajú v rámci priemyslu vedeckú kariéru. Vedecká práca vzhľadom na nutnosť udržania si istého vzdelanostného a vedomostného štandardu musí byť nepretržitá. Na niektorých vedeckých ústavoch sa neumožňuje, aby žena mohla pracovať časť pracovnej doby aj doma, pokiaľ nevyhnutne nemusí byť na pracovisku. Mentalita nadpráce môže byť jednou zo špecifických bariér, a preto zaznamenávame podpriemerné zastúpenia žien v odvetviach s najnovšími technológiami.
<P>
Hlavná zodpovednosť je na členských štátoch, preto apelujem na zodpovedné inštitúcie členských štátov, aby vypracovali a zaviedli politiky, ktorých cieľom je zladiť pracovný a súkromný život, umožniť väčšiu flexibilitu pracovného času a všeobecný prístup k službám starostlivosti o deti. Zároveň je potrebné účinnými technickými opatreniami a v prípade možnosti aj finančnou podporou povzbudzovať zamestnávateľov, predovšetkým malé a stredné podniky, aby tieto politiky a postupy uplatňovali aj v praxi.
<P>
Na záver by som chcela poďakovať pani spravodajkyni Ilde Figueiredo za jej prácu a našej tieňovej spravodajkyni Edit Bauer, prostredníctvom ktorej sme mohli správu obohatiť o naše postoje. Taktiež vysoko hodnotím aj stanovisko kolegu Dovera z Výboru ITRE.
<P>
Pán predseda, na záver by som Vás chcela poprosiť o jednu technickú požiadavku. V tejto zasadacej miestnosti je počas diskusií vrátane dnešnej rozpravy veľmi zima, chlad tejto miestnosti nevytvára dobré pracovné podmienky pre našu poslaneckú prácu a má veľké následky na naše zdravie. Prosím Vás o zabezpečenie nápravy tohto nepriaznivého stavu.
<SPEAKER ID="020" NAME="Zita Gurmai" AFFILIATION="PSE">
(HU) Vážený pán predsedajúci, pani komisárka, dámy a páni, naše politiky na podporu priemyselného rozvoja a výrobných sektorov môžu pomôcť európskemu hospodárstvu zaujať v hospodárskej súťaži, znalostiach a trvalej udržateľnosti vedúce postavenie v súlade s lisabonskými cieľmi.
<P>
Lisabonská stratégia vyvíja okrem snahy o pozitívnu úlohu žien v hospodárstve aj úsilie o zvýšenie miery zamestnanosti, značné zvýšenie zamestnanosti žien, požadovanie poskytovania primeraných podmienok zamestnávania pracovníčok ženského pohlavia a o rozsiahlu podporu rovnosti príležitostí.
<P>
Rovnosť príležitostí je potrebné podporovať vo všetkých oblastiach priemyslu: zamestnanosti, odmeňovaní, kariérnom raste, poskytovaní odborného vzdelávania a odbornej prípravy, dostupnosti a sledovania rozličných foriem pružného pracovného času a zosúladenia pracovného a súkromného života.
<P>
Celkovo vzaté, ženám v priemysle je nutné vytvoriť primerané pracovné podmienky a primerané zastúpenie v organizáciách, úlohou ktorých je chrániť ich záujmy. Vymenované oblasti patria k požiadavkám na zaručenie rodovej rovnosti a princípy a postupy uplatňovania rodového hľadiska sa aj v tomto prípade musia uplatňovať dôsledne.
<P>
Dôležité je, že sme informovaní o skutočných pracovných vzťahoch vo viacerých podstatne odlišných priemyselných odvetviach a o rozdieloch medzi týmito odvetviami. Formovanie a vypracovanie stratégií a konkrétnych návrhov si vyžaduje celý rad štatistických informácií. Obrovské množstvo medzinárodných výskumných projektov v oblasti riadenia je dôkazom toho, že vodcovské schopnosti žien môžu byť veľkým prínosom pre úspech v podnikaní. Európa si túto šancu nesmie nechať ujsť. Ďakujem.
<SPEAKER ID="021" NAME="Lena Ek" AFFILIATION="ALDE">
Pán predseda, blahoželám spravodajcom a všetkým, ktorí pracovali na tejto správe, k vynikajúcemu zmapovaniu aktuálnych štatistík a situácie žien pracujúcich v európskom priemysle. Na druhej strane sa nemôžem ubrániť istému sklamaniu, pretože napriek tomu, že sa podobné správy objavujú od päťdesiatych rokov, stále nedošlo k zásadným zmenám. Týka sa to žien v priemysle, zdravotnej situácie a zdravotnej starostlivosti o ženy, ako aj ich kariérnych možností, možností vzdelávania a odborného rastu, nehovoriac o zosúladení práce a rodiny.
<P>
Preto by som rada venovala polovicu svojho rečníckeho času otázkam Komisii. Po prvé je zarážajúce, že po uplynutí celých desaťročí máme stále také nekvalitné štatistické údaje. Komisia by skutočne mala vyžadovať zvýšenie kvality európskych štatistík. Myslím si, že zodpovednosť v tomto ohľade leží práve na Komisii.
<P>
Keď som pred 25 rokmi prednášala na univerzite, učila som svojich študentov o zásadách platovej rovnosti vychádzajúcich z legislatívy Bruselu a vtedajších členských štátov. Súdne prípady (Danfoss I a II) sa odohrali pred viac ako 25 rokmi. Nie je čas na novú, prísnejšiu právnu úpravu? Toto je taktiež v zodpovednosti Komisie.
<P>
Rada by som tiež videla priebežné hodnotenie plnenia plánu rodovej rovnosti, ktorý obsahuje veľa pekných slov, ale na obzore nie je žiadna právna úprava.
<P>
Po štvrté, jarné zasadnutie Rady EÚ bude pracovať s lisabonským uznesením. Tieto otázky by sa mali v marcových diskusiách objaviť. A po piate, keď Komisia (a Parlament) pripravujú semináre so skupinami na najvyššej úrovni, mali by sa používať rovnaké pravidlá, aké uplatňuje Nórsko v predstavenstvách firiem, t. j. pomer 40:60.
<SPEAKER ID="022" NAME="Ewa Tomaszewska" AFFILIATION="UEN">
(PL) Vážený pán predsedajúci, úloha žien v hospodárstve vzrastie, aj keď možno len vďaka demografickým problémom. Z uvedeného dôvodu je potrebné túto otázku starostlivo zvážiť.
<P>
Ako Poľka, žena a lekárka môžem konštatovať, že v mojej krajine je priemerná úroveň vzdelania u žien vyššia ako u mužov. Ženy sa aktívnejšie zapájajú aj do podnikania v rámci sektora MSP. Diskrimináciu na základe pohlavia nepozorujem ani v oblasti vedy. Jednako však ženy zarábajú o 15 až 20 % menej ako muži a ich počet v riadiacich funkciách v spoločnostiach je výrazne nižší. Navyše, pociťujú vo väčšej miere neistotu na trhu práce. Možno teda konštatovať, že hoci sú vzdelávanie a rôzne spôsoby zvyšovania kvalifikácie dôležité, nie sú pre zníženie diskriminácie dostačujúce.
<P>
Dôvodom chudoby žien nie sú len nízke platy, ale aj spôsob navrhnutia dôchodkových systémov. Po reforme poľského dôchodkového systému bolo zavedené poskytovanie príspevkov do dôchodkového systému osobám na materskej a rodičovskej dovolenke, ktoré je financované zo štátneho rozpočtu. Tento krok výrazne pomohol ženám, pretože dôchodkové systémy ich zvyčajne v súvislosti s materstvom výrazne znevýhodňujú. V správe odzneli informácie o potrebe riešenia uvedenej záležitosti.
<P>
Veľkú dôležitosť prikladám aj posúdeniu otázok bezpečnosti a ochrany zdravia z hľadiska rodových rozdielov, najmä v súvislosti so zaťažovaním žien úlohami spôsobujúcimi poškodenia podporno-pohybovej sústavy. Správa sa venuje aj týmto otázkam.
<SPEAKER ID="023" NAME="Kathy Sinnott" AFFILIATION="IND/DEM">
Pán predseda, v roku 1996 zatvorila spoločnosť na výrobu bielizne v mojom volebnom obvode továreň. O prácu prišlo 160 ľudí, skoro samé ženy, v strednom veku, ktoré okrem toho, čo sa naučili v továrni, nemali takmer nijaké zručnosti. Iba 100 z nich si znova našlo prácu. Tieto ženy museli po 30 rokoch odrobených v továrni opäť začínať s minimálnou mzdou, keďže bývalý zamestnávateľ im neposkytoval žiadne súvislé vzdelávanie a ich predchádzajúce skúsenosti neboli zohľadnené. Továreň sa presunula do lacnejšieho regiónu EÚ a neskôr ďalej do Ázie.
<P>
Podniky sa budú naďalej sťahovať za lacnejšou pracovnou silou, preto by sme mali chrániť ženy, najmä v odvetviach ako je textilný priemysel, tým, že im poskytneme možnosti na získanie nových zručností a zabezpečíme nepretržité vzdelávanie.
<P>
Rada by som tiež v krátkosti povedala niečo o učňovskom odbornom vzdelávaní: v Írsku sa týmto spôsobom vzdeláva len 5 % žien. Je to dvojaký problém. Povzbudzujeme ženy k tomu, aby pracovali ako inštalatérky alebo stolárky? A nie je tiež problémom, že v mnohých oblastiach sa učňovské vzdelávanie vytratilo?
<P>
Učňovské vzdelávanie bolo veľmi dobrým spôsobom na odovzdávanie informácií a zručností a na získanie uznávanej kvalifikácie. Zánik učňovského vzdelávania berie mnohým, mužom aj ženám, šancu získať odbornosť a kvalifikáciu.
<SPEAKER ID="024" NAME="Anna Záborská" AFFILIATION="PPE-DE">
Chcela by som zdôrazniť tri kľúčové body, ktoré sa týkajú tejto témy.
<P>
Šéfovia organizácií sa musia naučiť nezaraďovať ženy do nevhodnej práce alebo do takej práce, kde nie sú dostatočne ohodnotené ich schopnosti. Inštitúcie Európskej únie musia bdieť nad organizáciami, ktoré využívajú ich pomoc, aby rešpektovali acquis communautaire. Aj keď existujú iné názory, spoločnosť by mala rešpektovať fakt, že muž a žena sa líšia, ale zároveň dopĺňajú. Je to základný princíp života a mal by to byť aj zásadný princíp politiky rovnosti príležitostí medzi ženami a mužmi.
<P>
Rozdielnosť a komplementárnosť na trhu práce a v spoločnosti sú podstatné. Správa pani Figueiredo vysvetľuje našu zodpovednosť pri prieniku lisabonskej stratégie a európskej "demografickej zimy". Rezolúcia správne podčiarkuje zdravotné riziká a rôzne druhy chorôb z povolania, ktoré môžu byť odlišné u mužov a žien.
<P>
Plne podporujem našu pani spravodajkyňu v jej žiadosti o podrobnú analýzu existujúcich situácií a ich dôsledkov. Tieto analýzy musia rovnako obsahovať špecifické dôsledky na materstvo. Nič nemôže ospravedlniť, aby sme z dôvodu profesionálnej kariéry vystavili budúce matky zdravotným rizikám, ktoré majú negatívny vplyv na materstvo. Rovnako je aj oblasť priemyslu zodpovedná za to, aby netrestala ženy, ak chcú mať deti, a mala by im umožniť po materskej dovolenke návrat na pôvodné miesto.
<SPEAKER ID="025" NAME="Edite Estrela" AFFILIATION="PSE">
(PT) Vážený pán predsedajúci, v Pekinskej akčnej platforme sa uvádza, že rovnosť, rozvoj a mier nie je možné dosiahnuť bez aktívnej účasti žien a bez zaradenia ženského hľadiska do všetkých úrovní rozhodovacieho procesu. Navyše, pre dosiahnutie cieľov Lisabonskej stratégie je potrebné zvýšenie účasti žien na trhu práce. Ženy predstavujú 59 % absolventov škôl, a preto je ťažko pochopiteľné, že väčšina nových ponúkaných pracovných miest predstavuje prácu na čiastočný úväzok, často dočasnú a neistú, nedostatočne finančne ohodnotenú a s nízkym predpokladom kariérneho rozvoja.
<P>
Blahoželám pani Figueiredo k správe obsahujúcej dva návrhy, na ktoré by som sa rada zamerala. Prvý sa týka podpory podnikania žien. Vzhľadom na to, že 61 % žien v porovnaní s 49 % mužov pri zriadení podnikania zohľadňuje okolnosti rodiny, je potrebné prijať opatrenia, ktoré by pomohli zosúladiť pracovný život s rodinným a súkromným životom.
<P>
Druhý návrh sa týka dlhého pracovného času. Je nevyhnutné, aby Komisia vypracovala štúdiu o negatívnych dôsledkoch dlhého pracovného času. Dôležité sú najmä rodinné, osobné a sociálne dôsledky, napríklad, že deti ostávajú doma bez dozoru dlhý čas. Uvedená skutočnosť často vedie k zlyhaniam v škole a ku kriminalite. Je potrebné naliehať aj na členské štáty, s cieľom intenzívnejšieho sledovania podnikov, ktoré svojich zamestnancov nútia pracovať nad rámec pracovného času určeného zákonom a stanoviť prísnejšie postihy.
<SPEAKER ID="026" NAME="Petya Stavreva" AFFILIATION="PPE-DE">
(BG) Vážená pani komisárka, vážený pán predsedajúci, vážení kolegovia, rovnaká účasť žien a mužov na trhu práce je nevyhnutným predpokladom trvalo udržateľného hospodárskeho rastu a harmonického sociálneho rozvoja.
<P>
Európa zaznamenala v podpore rodovej rovnosti v posledných desaťročiach značný pokrok. Správa o úlohe žien v priemysle rekapituluje niektoré z týchto úspechov a trvá na prísnejšom uplatňovaní zásady rovnosti.
<P>
V tejto súvislosti však žiaľ musím poznamenať, že aj napriek platnosti príslušného právneho rámca nedochádza k náležitému uplatňovaniu veľkého počtu smerníc a uznesení EÚ. Úloha žien v priemysle by mala byť založená na zásadách rovnakého odmeňovania a rovnosti zapojenia do procesu rozhodovania.
<P>
Zo situácie na trhoch práce v členských štátoch vyplýva, že ženy sú v jednotlivých odvetviach zastúpené nerovnomerne. Predstavujú vysoké precento zamestnancov odvetví služieb a sú slabo zastúpené napríklad v odvetví špičkových technológií.
<P>
Podpora primeraného zamestnania tvorí neoddeliteľnú súčasť systému hodnôt Európskej únie a členské štáty musia prijať účinné opatrenia potrebné na zaistenie plnenia noriem a zabezpečenie primeraného zamestnania v rozličných priemyselných odvetviach.
<P>
Verím, že všetci stojíme pred dôležitovu výzvou týkajúcou sa uplatňovania série politík zameraných na prepojenie pracovného, súkromného a rodinného života. Európski občania, ženy aj muži, si zaslúžia využívať rovné príležitosti, a mali by sa stať rovnoprávnymi nielen formálne, ale aj v skutočnosti. Ďakujem.
<SPEAKER ID="027" NAME="Britta Thomsen" AFFILIATION="PSE">
- (DA) Vážený pán predsedajúci, rada by som sa poďakovala spravodajkyni za veľmi dôležitú správu, ktorá sa zameriava na rast rodovej nerovnosti na trhu práce práve v období, keď si navzájom sľubujeme, že budeme bojovať proti diskriminácii v odmeňovaní a dosahovať skutočnú rovnosť. Ženy v súčasnosti vykonávajú najnižšie odmeňované nekvalifikované práce a hrozí riziko, že ak ihneď nezavedieme cielenú odbornú prípravu počas zamestnania, ich podmienky sa budú aj naďalej zhošovať. Musíme zaviesť povinné zostavovanie štatistických údajov rozdelených podľa pohlavia, ktoré sa budú týkať úrovní odmeňovania a rovnomerného rodového zastúpenia v jednotlivých odvetviach. Pretrvávajúca nízka úroveň vedomostí v týchto oblastiach je úplne neprijateľná. Ako môžeme robiť zmeny, keď nemáme jasnú predstavu o súčasnej situácii?
<P>
Musíme rozvíjať priemyselnú politiku, ktorá berie do úvahy rodový rozmer a konkrétne problémy žien týkajúce sa odmeňovania, materstva, neistoty zamestnania a jednotvárnej, opakujúcej sa práce. Potrebná je aj spolupráca so sociálnymi partnermi, ktorí musia zabezpečiť aj to, aby boli ženy v ich organizáciách zastúpené v dostatočnom počte.
<SPEAKER ID="028" NAME="Avril Doyle" AFFILIATION="PPE-DE">
Pán predseda, predložený návrh sa zaoberá veľmi dôležitou otázkou, ktorá vyvoláva diskusiu na celom svete. Úloha žien v priemysle ovplyvňuje všetky zložky spoločnosti a má rôznorodé dopady na politiku zamestnanosti a sociálneho zabezpečenia, rodinnú politiku a samozrejme hospodársku politiku. Áno, právne predpisy o rodovej rovnosti umožňujú ženám ísť na materskú dovolenku, ale reálna skúsenosť ukazuje, že v strnulej firemnej kultúre sú vystavené diskriminácii v kariérnom raste a finančnom ohodnotení. Táto diskriminácia je samozrejme nenápadná (aby nebol porušený zákon), ale všadeprítomná.
<P>
V Írsku v posledných týždňoch vyvolalo pobúrenie vyjadrenie jedného mediálneho účtovníka, ktorého doslova ubili kabelkami. Nemá zmysel popierať to, čo je na prvý pohľad zjavné. Možno by prerokúvaná správa mala mať podtitulok "Materstvo a mizogýnia", podobne, ako minulý týždeň hlásal úvodník írskych novín Sunday Tribune.
<P>
My v Európskom parlamente musíme tento návrh, s ktorým do veľkej miery súhlasím, podporiť, pretože priemysel na jednej strane potrebuje ženy na všetkých úrovniach, no na druhej strane spoločnosť potrebuje deti. My všetci, vrátane zamestnávateľov a priemyselníkov, musíme rešpektovať materskú a otcovskú dovolenku ako základné sociálne hodnoty. Aj keď sa stále vyhýbam povinným kvótam na zastúpenie žien, či už v politike alebo podnikaní, moja viera v zásluhovosť je. čím som staršia a dúfam aj múdrejšia, ťažko skúšaná.
<P>
Chcela by som zablahoželať pani spravodajkyni. V správe sú možno jeden, dva odseky, nad ktorými musím porozmýšľať, ale ako celok jej správu podporím a myslím si, že sa nám všetkým patrí schváliť túto vynikajúcu správu, na ktorej sa vykonalo ohromné množstvo práce.
<SPEAKER ID="029" NAME="Teresa Riera Madurell" AFFILIATION="PSE">
(ES) Vážený pán predsedajúci, aj ja blahoželám spravodajkyni k jej práci a jej priaznivému postoju, ktoré nám pomohli zmeniť všeobecnú povinnosť podnikov týkajúcu sa dodržiavania zásady rovnosti medzi ženami a mužmi na konkrétne opatrenia.
<P>
V jej správe sú zahrnuté opatrenia, ktoré zaručia rovnaké príležitosti v súvislosti s prístupom k zamestnaniu, odbornou prípravou a kariérnym postupom, opatrenia, ktoré zabezpečia dodržiavanie pracovných práv mužov a žien, najmä obzvlášť dôležitú ochranu pred sexuálnym obťažovaním a opatrenia, ktoré podporia zosúladenie osobného a rodinného života a pracovnoprávnych vzťahov.
<P>
Najnovší prínos však pravdepodobne predstavujú v prvom rade opatrenia zamerané na deľbu právomocí: výsledkom ich uplatňovania by mohlo byť, napríklad v súlade s novým zákonom zavedeným v mojej krajine, Španielsku, rovnomerné zastúpenie žien a mužov v predstavenstvách spoločností a vo všetkých funkciách, ktoré sa zapájajú do rozhodovacieho procesu.
<P>
V druhom rade, v správe odznelo odporúčanie, aby každá spoločnosť realizovala vlastný dohodnutý plán rovnosti. Spomenuté príspevky dávajú tejto správe kľúčový význam pre sektor, ktorý je pre Európsku úniu strategický.
<SPEAKER ID="030" NAME="Roselyne Lefrançois" AFFILIATION="PSE">
(FR) Vážený pán predsedajúci, vítam skutočnosť, že Parlament preukázal iniciatívu v súvislosti s vypracovaním tejto správy, pretože aj keď je úloha žien v priemysle skutočne veľmi dôležitá, ich celková situácia v oblasti práce je menej istá ako situácia mužov.
<P>
V správe sa preto poukazuje na značný počet diskriminačných situácií vo vzťahu k ženám, ktoré je potrebné ihneď riešiť. Týkajú sa predovšetkým obmedzenia na isté odvetvia a isté typy pracovných miest s nízkou odmenou a ohraničenými možnosťami kariérneho rozvoja, ďalej ich nadmerného zastúpenia v neobvyklých profesiách, najmä v tých, na ktoré sa vzťahuje čiastočný úväzok alebo ťažkostí pri opätovnom vstupe na trh práce po ukončení materskej dovolenky.
<P>
Verím, že jeden z uvedených postupov s cieľom napraviť túto okolnosť, a to myšlienka zvýhodňovania podnikov, ktoré podporujú zosúladenie pracovného a rodinného života, je celkom zaujímavý. Zlepšenie kariérneho rozvoja by sa malo podnecovať skvalitňovaním celoživotného vzdelávania.
<P>
Musím však vyjadriť isté poľutovanie v súvislosti s formátom správy. Mám pocit, že text je príliš dlhý a nevhodne štruktúrovaný, čo zhoršuje jeho čitateľnosť a výstižnosť.
<SPEAKER ID="031" NAME="Gabriela Creţu" AFFILIATION="PSE">
(RO) V súvislosti so správou môže vzniknúť dojem, že hovoríme o neúčasti žien v priemysle. V skutočnosti je to jedna z jej tém. V správe sa však zdôrazňuje skutočnosť, že ženy v priemysle zastúpené sú: pracujú na zle platených pozíciách v odvetviach priemyslu s nízkymi mzdami, tvoria väčšinu tam, kde neexistujú odbory, a z toho dôvodu ani kolektívne zmluvy, ženy pracujú v citlivých odvetviach priemyslu, a sú prvými zamestnancami, ktorí stratia prácu v prípade hromadného prepúšťania. Ženy vídame na pracoviskách, nie však na riadiacich pozíciách. Ich úlohou je len pracovať, nie rozhodovať.
<P>
Správa sa vyjadruje k tomu, čo chýba, ale aj k tomu, čo už ženy majú k dispozícii. Ženy sú vzdelané, ale nekvalifikované, trpia chorobami z povolania, ktoré ešte nie sú diagnostikované, chcú sa vzdelávať po dosiahnutí veku štyridsiatich rokov, nemajú však možnosti. Sú matkami, ale nemajú k dispozícii škôlky. Aj muži sú rodičmi, ktorí nemajú k dispozícii škôlky. Majú však manželky.
<P>
Čo treba robiť? Platné predpisy, naše správy, plán Komisie v oblasti rodovej rovnosti, všetko nasvedčuje tomu, že vieme, čo treba robiť. My a Komisia by sme mali mať na pamäti, a čo je najdôležitejšie, mali by sme členským štátom pripomínať skutočnosť, že občania, a predovšetkým ženy, neposudzujú účinnosť našej práce podľa množstva rozhodnutí, ktoré uvádzame do platnosti, ale podľa našej schopnosti a ochoty presadiť ich. A zdá sa, že vynechávame práve túto druhú časť.
<SPEAKER ID="033" NAME="Lidia Joanna Geringer de Oedenberg" AFFILIATION="PSE">
(PL) Vážená pani predsedajúca, v priemysle je zamestnaných len 14 až 25 % pracujúcich žien Európskej únie. Navyše, pre stereotypy, ktoré ovplyvňujú výber typu vzdelávania a profesie, je ich zastúpenie v jednotlivých priemyselných odvetviach nerovnomerné.
<P>
Ženy sú zamestnané najmä v odvetviach textilného, odevného, obuvníckeho a potravinárskeho priemyslu, v ktorých je mzda vo všeobecnosti nízka. Ženy sú veľmi nízko zastúpené v odvetviach špičkových technológií s vyššou mzdou. Členské štáty by mali vypracovať programy zamerané na vzdelávanie žien a podporovanie ich podnikateľského ducha. Spomenuté programy by mali aj finančne podporovať. Navyše, mali by podnecovať ženy pracujúce v priemysle, aby pravidelne zvyšovali svoju kvalifikáciu.
<P>
Každý členský štát je povinný dodržiavať zásadu rovnakého odmeňovania, poskytovať dôstojné pracovné podmienky, možnosti rozvoja profesionálnej kariéry a zároveň dodržiavať spoločenské hodnoty ako materstvo a otcovstvo. Dodržiavanie sociálnych štandardov ako právo na ochranu bezpečnosti, sociálnu ochranu a slobodu združovania pomôže odstrániť všetky formy diskriminácie žien na pracovisku.
<P>
Nakoniec by som rada zablahoželala pani Figueiredo k veľmi kvalitne pripravenej správe.
<SPEAKER ID="034" NAME="Ljudmila Novak" AFFILIATION="PPE-DE">
(SL) Uvedené informácie vzťahujúce sa na ženy v priemysle sa rovnako týkajú aj žien v podnikaní a zdravotníctve. Muži a ženy majú prirodzene rozdielne fyzické schopnosti, a preto je istá práca vhodnejšia pre ženy a istá pre mužov. Je však neprípustné, aby bola odmena žien nižšia v prípadoch, v ktorých rovnosť práce a jej výsledky nezávisia od fyzickej sily. Navyše, práve profesie žien sú vždy platené horšie aj napriek tomu, že rozhodne nie sú jednoduché a vyžadujú veľké úsilie.
<P>
Naša kolegyňa uviedla, že podobné správy o nerovnosti žien sme prijali už pred 30-timi rokmi. Prečo sa odvtedy nič nezmenilo? Alebo prečo sa situácia mení pomaly? Môžu za to podniky? Som si istá, že musíme jasne pomenovať zodpovedných za túto situáciu a vynaložiť rozhodnejšie úsilie s cieľom zaistiť, že situácia v uvedenej oblasti sa bude uberať smerom prijateľnejším pre ženy.
<SPEAKER ID="035" NAME="Silvia-Adriana Ţicău" AFFILIATION="PSE">
(RO) Keď diskutujeme o ženách v priemysle, mali by sme sa dotknúť aj vzdelania, výskumu a podnikania. Vo Výbore pre práva žien sme mali možnosť zúčastniť sa prezentácie Výboru pre priemysel, výskum a energetiku o úlohe žien v priemysle. Ženy predstavujú 15 % osôb s vyšším vzdelaním. V roku 2006 predstavovali 33 % z celkového počtu európskych výskumných pracovníkov a len 18 % výskumných pracovníkov vo verejnom sektore. Je však potrebné zdôrazniť, že len 28 % výskumných pracovníčok má deti. Mzdy v priemysle sú vyššie, najmä v ropnom a chemickom, dopravnom, energetickom a automobilovom priemysle.
<P>
V Európe však existujú rozdiely z hľadiska odmeňovania (približne 20 % v riadiacich pozíciách a 20 % v technike/vede). Matkami je 34 % žien pracujúcich v priemysle a je potrebné zdôrazniť, že podnikateľov v priemysle predstavuje len 20 % žien. Preto by sme sa mali vo zvýšenej miere zaoberať vzdelávaním a odbornou prípravou žien a najmä zariadeniami poskytujúcimi starostlivosť o deti.
<SPEAKER ID="036" NAME="Meglena Kuneva">
členka Komisie. - Pani predsedníčka, chcela by som poslancom poďakovať za veľmi zaujímavú diskusiu a využiť túto príležitosť na zodpovedanie niektorých otázok.
<P>
V odpovedi na vystúpenie pani Figueiredovej, je síce pravda, že program Equal končí v roku 2008, ale do nariadenia o Európskom sociálnom fonde na roky 2007 - 2013 je zahrnutá rodová rovnosť ako horizontálna priorita.
<P>
V odpovedi na vystúpenie pani Bauer, v júni 2007 sme mali prvé čítanie dôležitého legislatívneho opatrenia, ktoré ste spomenuli, teda prenosu dôchodkových práv. Rada EPSCO sa návrhom zaoberala v decembri 2007. Dúfame, že v roku 2008 budeme s touto legislatívou rýchlo napredovať.
<P>
V odpovedi na vystúpenie pani Jäätteenmäkiovej, uvedomujem si, že teraz nie je v rokovacej sieni prítomná, ale jej otázka je veľmi dôležitá, takže by som ju rada zodpovedala. Komisia v júli 2007 prijala oznámenie s názvom Boj proti rozdielom v odmeňovaní žien a mužov. V tomto dokumente Komisia oznámila, že v roku 2008 preskúma relevantnosť súčasných právnych predpisov z hľadiska relevancie právnych nástrojov vo vzťahu k príčinám týchto rozdielov a v nevyhnutných prípadoch navrhne zmeny alebo doplnenia právneho rámca. Spoločenstva. Na základe tejto analýzy bude Komisia môcť navrhnúť prípadné zmeny v súčasnom právnom rámci.
<P>
V odpovedi na vystúpenie pána Romeva i Rueda, právne predpisy v oblasti antidiskriminácie a rodovej rovnosti nebránia členským štátom vyvíjať a zavádzať vlastné pozitívne opatrenia. Komisia podporuje vyššie zastúpenie žien v rozhodovacích procesoch. Pravdepodobne v roku 2008 vytvoríme sieť žien, ktoré sú na rozhodovacích pozíciách.
<P>
V odpovedi na vystúpenie pani Flasarovej, nemôžeme firmám brániť premiestňovať sa, ale máme nástroje na riešenie tohto problému. V roku 2007 bol celkom rýchlo na tento účel zriadený Európsky fond pre vyrovnanie následkov globalizácie.
<P>
V odpovedi na vystúpenie pani Ekovej týkajúce sa štatistiky, Komisia pokračuje v spolupráci s Eurostatom na vývoji osobitných štatistík týkajúcich sa rovnosti. Dublinská nadácia na zlepšenie životných a pracovných podmienok sa rodovej rovnosti venuje vo všetkých svojich pravidelných správach. V roku 2009 vyjde ďalšia pravidelná publikácia o výskumných štatistických údajoch týkajúcich sa žien.
<P>
V odpovedi na vystúpenie pani Doylovej týkajúce sa materskej dovolenky, Komisia má za úlohu pripraviť vyhodnotenie vplyvu možných legislatívnych opatrení zavádzajúcich nové formy dovolenky, ako napr. dovolenka v súvislosti s adopciou alebo dovolenka na starostlivosť o iných členov rodiny než deti.
<SPEAKER ID="037" NAME="Ilda Figueiredo">
spravodajkyňa. - (PT) Vážená pani predsedajúca, v prvom rade sa chcem poďakovať svojim kolegom poslancom a poslankyniam, ako aj komisárke za ich vystúpenia a príspevky, vďaka ktorým nadobudla táto rozprava ešte väčší význam.
<P>
Rovnako ako moji kolegovia a kolegyne aj ja samozrejme žiadam o prijatie ďalších praktických opatrení. Naše návrhy sa musia týkať všetkých zainteresovaných: podnikov, pracovníčok a ich rodín. Ako už bolo uvedené, je neprijateľné, aby sme 30 rokov po prijatí smernice o uplatňovaní zásady rovnakého odmeňovaniae mužov a žien boli svedkami 30-percentného rozdielu v priemerných mzdách mužov a žien pracujúcich v priemysle. Tento údaj je dvojnásobkom rozdielu v priemerných mzdách v Európskej únii.
<P>
Nemôžeme dovoliť, aby rovnaká situácia pretrvávala ďalších 30 rokov, a preto vyzývam Komisiu a členské štáty, aby prijali konkrétne opatrenia. Mali by mať právny charakter alebo by sa mali týkať zlepšenia kontroly, musia však zaručiť zvýšenie podpory rovnakých práv a príležitostí a takisto zvýšenie podpory uvedeného cieľa, ktorý je potrebné uplatniť v praxi prostredníctvom vzdelávania odbornej prípravy. Ako dnes bolo zdôraznené, musíme aj odstrániť stereotypy a musíme zaručiť, aby organizácia pracovného času a pracovných miest bola vo väčšom súlade s právami žien a s právom na materstvo a otcovstvo, ktoré je považované za jednu zo základných spoločenských hodnôt Európskej únie.
<SPEAKER ID="038" NAME="Predsedajúca">
Rozprava je ukončená
<P>
Hlasovanie sa uskutoční dnes.
<P>
Písomné vyhlásenia (článok 142)
<SPEAKER ID="039" NAME="Gyula Hegyi  " AFFILIATION="PSE">
písomne - (HU) Vítam túto dôležitú správu a chcel by som zdôrazniť, že chorobami z povolania trpia najmä ženy. Jedna nová štúdia uvádza, že v EÚ zomrie ročne na choroby z povolania 140 000 osôb, čo je 3,5 %, a že jedným z hlavných dôvodov sú chemikálie. Chemikálie sú príčinou 86 % onkologických ochorení súvisiacich s prácou.
<P>
Z uvedeného hľadiska je dôležitá skutočnosť, že ženy, ktoré vo všeobecnosti žijú dlhšie ako muži, tvoria skupinu citlivejšiu na chemikálie a z tohto dôvodu aj zraniteľnejšiu, pretože chemikálie sa postupne zhromažďujú v ich tukovom tkanive a môžu sa dostať do tela ešte nenarodeného dieťaťa. Preto musíme pripraviť primeranú európsku stratégiu s cieľom znížiť výskyt chorôb z povolania a úmrtí na najnižšiu mieru a poskytnúť ženám najvyššiu možnú úroveň ochrany.
<SPEAKER ID="040" NAME="Véronique Mathieu  " AFFILIATION="PPE-DE">
písomne. - (FR) Aj napriek tomu, že správa o úlohe žien v priemysle oprávnene zdôrazňuje viacero problémov, ktorým ženy na pracovnom trhu a v niektorých oblastiach hospodárstva čelia, návrhy v jej texte vyvolávajú dve otázky.
<P>
Po prvé, zdá sa, že správa nerešpektuje obmedzenia činnosti zákonodarcov. Súbor právnych predpisov Európy je z hľadiska práv žien a rodovej rovnosti jedným z najrozsiahlejších na svete. Preto je na volených zástupcoch a samotných občanoch, aby zabezpečili ich dodržiavanie v Európskej únii. Výsledkom je, že užitočnosť už asi miliónteho vyhlásenia o zámere je istým spôsobom obmedzená.
<P>
Po druhé, správa obsahuje jeden návrh, ktorý je takpovediac nezvyčajný. Návrh stanoviť zákonom kvóty pre počet žien v predstavenstvách súkromných spoločností je náznakom vážneho útoku na osobné slobody a ženám veľmi nepomôže. Skôr charitatívny než rovnaký prístup môže vyústiť do ešte výraznejšieho vylúčenia žien z istých spoločenských oblastí.
<P>
Naši spoluobčania v súčasnosti očakávajú, že ich podporíme premenou našich slov na činy.
<SPEAKER ID="041" NAME="Marianne Mikko  " AFFILIATION="PSE">
písomne. - Ciele Lisabonskej stratégie stanovené v roku 2000 sa do roku 2010 určite nepodarí naplniť, ako sa pôvodne plánovalo.
<P>
Súčasná rodová štruktúra a postoje sa na tomto neúspechu výraznou mierou podpisujú. Európa nevyužíva adekvátne potenciál polovice svojho obyvateľstva. Ženy nemajú rovnaké príležitosti uplatniť sa v odvetviach s vysokou pridanou hodnotou.
<P>
Okrem toho ženy nie sú primerane zastúpené v sociálnom dialógu. Zamestnávateľské zväzy, odborové organizácie ani verejný sektor nemajú vo vrcholových pozíciách dostatočný počet žien.
<P>
Je pozoruhodné a zároveň alarmujúce, že o budúcnosti práce a o budúcnosti spoločnosti rozhoduje tá polovica obyvateľstva, ktorá sa rovnakým dielom nezúčastňuje na výchove detí a udržiavaní domácnosti.
<P>
Antisociálne opatrenia, akými sú zvýšený počet nehlásených nadčasov a nezaplatená flexibilita pracovníkov, sa čoraz viac používajú na zvýšenie produktivity práce. Cena, ktorú za tento zdanlivý rast produktivity platíme, je príliš vysoká.
<P>
Členské štáty by mali podstatne zvýšiť dôraz na rodovú rovnosť v sociálnom dialógu. Zároveň by mali posilniť význam sociálneho dialógu pri tvorbe politík.
<P>
Ženy majú najvyšší potenciál posilniť rozvoj odvetvia vyspelých technológií. Európa musí tento potenciál využiť.
