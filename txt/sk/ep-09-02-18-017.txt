<CHAPTER ID="017">
Vysvetlenia hlasovania
<P>
Písomné vysvetlenia hlasovania
<SPEAKER ID="998" NAME="Nicodim Bulzesc  " AFFILIATION="PPE-DE">
písomne. - (RO) Hlasoval som za uznesenie Európskeho parlamentu o úlohe Európskej únie na Blízkom východe, keďže súhlasím s tým, že musíme podporiť plány obnovy v pásme Gazy.
<P>
Toto uznesenie sa snaží o poskytnutie okamžitej, rýchlej a ničím neobmedzenej humanitárnej pomoci, teda o opatrenie, ktoré je priam morálnou povinnosťou. Túto pomoc treba poskytnúť bez akýchkoľvek podmienok či obmedzení. Žiadame izraelské orgány, aby umožnili primeraný a plynulý tok humanitárnej pomoci vrátane všetkých potrebných materiálov tak, aby úrady Spojených národov ako napríklad UNRWA (Úrad Spojených národov pre pomoc palestínskym utečencom) a medzinárodné organizácie mohli vykonávať svoju prácu a starať sa o potreby obyvateľstva.
<SPEAKER ID="997" NAME="Konstantinos Droutsas  " LANGUAGE="EL">
Prostredníctvom uznesenia Európskeho parlamentu o poskytnutí humanitárnej pomoci Gaze sa EÚ, poháňaná princípom zaobchádzania s vraždiacimi Izraelčanmi rovnako ako so vzdorujúcimi Palestínčanmi, snaží zakryť svoju obrovskú zodpovednosť za zmasakrovanie Palestínčanov počas vražednej izraelskej invázie do pásma Gazy, ktorá si vyžiadala viac ako 1 300 mŕtvych, väčšinou detí, žien a starších ľudí a viac ako 5 000 zranených. Úplné zničenie tisícok domovov a všetkej sociálnej infraštruktúry spolu s úplnou hospodárskou izoláciou, ktorú zaviedol Izrael, spôsobili, že palestínske obyvateľstvo žije v tragických a neľudských podmienkach.
<P>
To, že sa EÚ vyhýba akémukoľvek poukázaniu na Izrael a odsúdeniu Izraela a príčin tejto tragickej situácie Palestínčanov opätovne potvrdzuje, že EÚ podporuje trestné činy Izraela v snahe vylepšiť svoju úlohu, ktorú zohráva v stupňujúcom sa vnútornom boji medzi imperialistami na Blízkom východe.
<P>
To, čo hrdinskí Palestínčania potrebujú viac než čokoľvek iné, určite nie je dobročinnosť od imperialistov. Je to založenie nezávislého a suverénneho palestínskeho štátu s hlavným mestom vo východnom Jeruzaleme, v súlade s uzneseniami OSN o hraniciach z roku 1967, a úplnú solidaritu iných národov v ich úsilí.
<SPEAKER ID="062" NAME="Hélène Goudin a Nils Lundgren  " AFFILIATION="IND/DEM">
písomne. - (SV) Situácia v pásme Gazy je mimoriadne vážna, keďže pretrvávajúci konflikt pripravuje civilné obyvateľstvo o potraviny, lieky a palivo. Situácia je natoľko vážna, že si vyžaduje okamžitú pomoc zvonka. Preto sme hlasovali za toto uznesenie.
<P>
Máme však pocit, že je mimoriadne poľutovaniahodné - hoci, bohužiaľ, nie obzvlášť prekvapujúce - že Európsky parlament opäť raz využíva tragédiu, aby si pomaly ale isto posilnil svoje postavenie.
<SPEAKER ID="996" NAME="Pedro Guerreiro  " AFFILIATION="GUE/NGL">
písomne. - (PT) Viac ako 18 mesiacov trvajúca neľudská blokáda a 22 dní brutálnej izraelskej agresie proti palestínskemu ľudu v pásme Gazy si vyžiadali minimálne 1 324 mŕtvych a viac ako 5 000 ranených, väčšinou detí. Viac ako 100 000 ľudí bolo vysídlených, pričom zničených bolo viac ako 15 000 domov. Základná infraštruktúra a kľúčové verejné služby boli zničené alebo odstavené, čo ohrozuje odozvu na najzákladnejšie potreby palestínskeho obyvateľstva.
<P>
Európsky parlament, tvárou v tvár tomuto šokujúcemu zločinu, nenašiel pre Izrael ani jediné slovko odsúdenia.
<P>
Niet pochýb, že palestínske obyvateľstvo okamžite potrebuje pomoc. Niet pochýb, že musíme uznať utrpenie, ktoré palestínske obyvateľstvo prežíva. Rovnako nevyhnutné je však aj verejne odsúdiť agresorov a vziať ich na zodpovednosť. Namiesto toho však toto uznesenie trvá na zakamuflovaní izraelskej agresie proti pásmu Gazy, skrývajúc ju za výraz "konflikt". Táto agresia tvorí súčasť stratégie, ktorej cieľom je premôcť oprávnený odpor palestínskeho ľudu proti okupácii a podkopať podmienky, ktoré sú potrebné na vybudovanie palestínskeho štátu.
<P>
EÚ, ktorá sa vždy veľmi rýchlo dovoláva ľudských práv, na ne v prípade Izraela "zabúda". Ten pritom už viac ako 40 rokov kolonizuje palestínske územia západného brehu Jordánu, pásma Gazy a východného Jeruzalema.
<SPEAKER ID="063" NAME="Flaviu Călin Rus  " LANGUAGE="RO">
Hlasoval som za uznesenie Európskeho parlamentu z 18. februára 2009 o humanitárnej pomoci pásmu Gazy keďže civilní obyvatelia veľmi potrebujú pomoc pre zlú situáciu v tejto oblasti.
<P>
Myslím, že musíme uskutočniť vyhodnotenie potrieb obyvateľstva pásma Gazy a iniciovať plány obnovy tohto územia.
