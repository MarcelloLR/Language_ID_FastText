<CHAPTER ID="010-03">
3. Financovanie Špeciálneho súdu pre Sierra Leone
<SPEAKER ID="146" NAME="Predsedajúci">
Nasledujúcim bodom je rozprava o šiestich návrhoch uznesenia o financovaní Špeciálneho súdu pre Sierra Leone.
<P>
Chcem pripomenúť, že niektorí naši kolegovia sú práve v Sierra Leone, kde monitorujú voľby.
<SPEAKER ID="147" NAME="Józef Pinior  " AFFILIATION="PSE">
autor. - (PL) Vážený pán predsedajúci, rozvoj medzinárodného humanitárneho práva spolu so zakladaním súdov na súdenie páchateľov vojnových zločinov a zločinov proti ľudskosti predstavovali najväčší úspech medzinárodného spoločenstva od skončenia druhej svetovej vojny. Úloha uvedených inštitúcií sa v období globalizácie ďalej rozvíja, a to najmä v oblastiach, kde národní vodcovia nie sú schopní presadiť ústrednú moc vlády založenú na uplatňovaní zákonov a zaistiť základnú bezpečnosť pre svojich obyvateľov.
<P>
Špeciálny súd pre Sierra Leone významne prispieva k mieru a spravodlivosti v oblasti rieky Mano v západnej Afrike. Rád by som upozornil na program, v rámci ktorého súd archivuje a prekladá dokumenty súvisiace s jeho prácou. Chcem tiež pripomenúť programy na ochranu obetí, ktoré súd rozbehol. Aktivity tohto druhu sú dlhodobo nevyhnutné na ustanovenie vlád, založených na uplatňovaní zákonov v západnej Afrike.
<P>
Európsky parlament v dnešnom uznesení o financovaní Špeciálneho súdu pre Sierra Leone vyzýva Komisiu a všetky európske inštitúcie a inštitúcie členských štátov, aby zaručili finančnú základňu, ktorá umožní súdu dokončiť jeho prácu primeraným a zodpovedným spôsobom.
<SPEAKER ID="148" NAME="Ryszard Czarnecki  " AFFILIATION="UEN">
autor. - (PL) Vážený pán predsedajúci, náhodou to vyšlo tak, že ďalšie kolo parlamentných volieb v Sierra Leone sa má uskutočniť počas nadchádzajúceho víkendu. Nemôžem nevysloviť ľútosť nad tým, že pôvodne plánovaná delegácia Európskeho parlamentu tam nebude prítomná.
<P>
Mohli by sme si položiť otázku, prečo je Špeciálny súd pre Sierra Leone taký dôležitý. Nie je to jednoducho prípad ďalšej z mnohých afrických krajín s históriou plnou znásilnení a vrážd. Ide o prestíž a rozvoj medzinárodného systému výkonu spravodlivosti v oblasti trestného práva.
<P>
Nedávno sme boli svedkami dvoch ukážkových zlyhaní práve tohto systému a mali by sme si to sami pred sebou čestne priznať. Hovorím o neúspešnom pokuse odsúdiť Slobodana Miloševiča a o nadmieru sporných okolnostiach smrti Saddáma Hussajna. Ak by sa bezprostredne po týchto udalostiach s veľkou publicitou teraz objavilo ďalšie fiasko, totiž, že by Špeciálny súd pre Sierra Leone musel zastaviť svoju činnosť pre nedostatok finančných prostriedkov, rovnalo by sa to rane z milosti (coup de grâce) medzinárodnému systému výkonu spravodlivosti v oblasti trestného práva.
<P>
Aby sme boli konkrétni, v hre je dotácia vo výške necelých 90 miliónov USD počas nasledujúcich 27 mesiacov, pričom by sa viac ako jedna tretina celkovej sumy mala poukázať tento rok. To je potrebné na zaistenie ďalšieho fungovania súdu. Prestíž systému výkonu cezhraničnej spravodlivosti skutočne závisí od toho, aby Špeciálny súd pre Sierra Leone odsúdil bývalého prezidenta Libérie, Charlesa Taylora, a aby vyšetril 17 obvinení zo zločinov proti ľudskosti a z vojnových zločinov, vrátane vrážd a sexuálnych trestných činov.
<P>
Chcel by som sa na pôde tejto snemovne verejne poďakovať dvom krajinám, konkrétne Veľkej Británii a Holandsku, ktoré výrazne finančne podporujú činnosť súdu. Dôležitú úlohu má zohrať aj Organizácia spojených národov. Nemôže sa zachovať ako Pilát Pontský a jednoducho si nad touto záležitosťou umyť ruky. Som rád, že Európsky parlament sa k tejto otázke vyjadrí jednohlasne.
<SPEAKER ID="149" NAME="Marios Matsakis  " AFFILIATION="ALDE">
autor. - Pán predsedajúci, tí, ktorí dôrazne podporujú rešpekt k ľudským právam - vrátane členov tohto Parlamentu - tvrdo bojovali o to, aby dosiahli vytvorenie Špeciálneho súdneho dvora pre Sierra Leone a aby notorickí zabijaci ako Charles Taylor a jeho kriminálna zberba stáli pred súdom a boli potrestaní. Tí istí ľudia teraz neveriacky sledujú pochmúrne vyhliadky, že úsilie priviesť Charlesa Taylora pred súd sa môže skončiť fraškou, pretože Špeciálny súdny dvor v Haagu v polovici procesu zostal bez peňazí. Táto možnosť bude nepochybne vážnym úderom medzinárodnému právu a spôsobí, že naši občania úplne stratia vieru vo vládu zákona a poriadku. Navyše, vyšle jasné povzbudenie kriminálnikom po celom svete, že môžu bez strachu páchať svoje zločiny genocídy a iné nechutné zverstvá voči humanite.
<P>
Bez ohľadu na výsledok požiadavky, udržať nejakým spôsobom Špeciálny súdny dvor pre Sierra Leone nažive a funkčný, si človek nemôže pomôcť a musí otvoriť nasledovné otázky.
<P>
Po prvé, 89 miliónov USD, ktoré súd požaduje na dokončenie svojich operácií, je určite obrovská suma. Ako je možné, že je tak obrovská? Všetci vieme, že právnici vyrábajú bombu, ale nie jadrovú bombu! Nemohol by takýto súdny dvor fungovať s úspornejším rozpočtom? Vedú možné nákladné extravagancie a hrubá neefektívnosť k vysokým finančným stratám?
<P>
Po druhé, koľko stálo veľmi podobný súdny dvor v Haagu súdenie Slobodana Miloševiča v príslušnom rozsahu? Nepodliehal vtedy rozpočet obmedzeniam, a prečo tomu bolo tak? Je snáď rozdiel spôsobiť zločin proti ľudskosti v Európe a v Afrike?
<P>
Tieto otázky si žiadajú odpovede, ktoré, podľa svojich skúseností od tohto Parlamentu, nedostanem. Naši občania môžu prestať veriť, že platí vláda zákona a uveria, že peniaze stoja nad zákonom.
<SPEAKER ID="150" NAME="Bernd Posselt  " AFFILIATION="PPE-DE">
autor. - (DE) Vážený pán predsedajúci, západná Afrika bola kedysi známa ako oblasť, v ktorej prebiehal výrazný pozitívny vývoj. Dnes sa Sierra Leone stala synonymom pre špecifické hrôzy, ktorých sme za tých uplynulých pár rokov boli svedkami v celej Afrike. Preto je našou zodpovednosťou, zabezpečiť, aby nadchádzajúce voľby nielenže pomohli obnoviť demokraciu, ale zároveň, čo je oveľa dôležitejšie, znovu nastolili spravodlivosť a zákonnosť. To musí zahŕňať potrestanie ťažkých zločinov, ktoré sa odohrali v tejto krajine. Napokon, Európania boli medzi tými, ktorí využívali pána Taylora ako prostriedok na svoje obohatenie sa na úkor Sierra Leone.
<P>
Preto sa domnievam, že nesmieme dopustiť, aby proces vyrovnávania sa s týmito zločinmi zlyhal kvôli nedostatku finančných prostriedkov. My, Európania, nesieme v tomto ohľade zodpovednosť, ja sa však domnievam, že otázky, ktoré sme tu nastolili, sú oprávnené. Je zrejmé, že nedosiahneme dlhodobý pokrok s ad hoc tribunálmi. Je zrejmé, že to, čo z dlhodobého hľadiska potrebujeme, je jednotná univerzálna jurisdikcia na vysporiadanie sa s týmito zločinnými diktátormi. To nám však momentálne nepomôže. Teraz je prvou úlohou pokročiť s procesmi, ktoré sa už začali a, najmä, zabezpečiť odsúdenie pána Taylora, pretože to vyšle varovný signál zločincom, ktorí páchajú zločiny proti ľudskosti dnes, alebo to môžu urobiť v budúcnosti: v tejto súvislosti by som spomenul diktátora Zimbabwe, pána Mugabeho. Pánovi Mugabemu treba ukázať, čo by sa mu mohlo stať, ak bude pokračovať vo svojich strašných zločinoch. Preto potrebujeme jednotné kritériá a stabilné inštitúcie, ktoré sa budú zaoberať týmito ťažkými zločinmi.
<SPEAKER ID="151" NAME="Mikel Irujo Amezaga  " AFFILIATION="Verts/ALE">
autor. - (ES) Vážený pán predsedajúci, mal som to šťastie, že som bol účastníkom volebnej pozorovateľskej misie podieľajúcej sa na sledovaní volieb, ktoré sa v auguste konali v Sierra Leone a musím v prvom rade povedať, že sme boli všetci mimoriadne prekvapení, s akou profesionalitou misia, ktorú viedla moja kolegyňa zo skupiny, pani Isler Béguinová, prebiehala a stále prebieha.
<P>
Ako účastník misie som mal príležitosť navštíviť Špeciálny súd in situ a počuť priamo od šéfky registra, pani Mansarayovej, o práci, ktorú súd vykonáva. Počas návštevy nám neustále opakovali, že ak tam nebude spravodlivosť, nebude ani mier. Presne z tohto dôvodu je súd taký dôležitý. Ako sa viackrát uvádza v tomto uznesení, na pokračovanie konsolidácie mierového procesu v Sierra Leone je nevyhnutné zabezpečiť, aby zločiny nezostali nepotrestané.
<P>
Pretože práca súdu má impozantné rozmery, bola veľmi nákladná a stále stojí veľa peňazí.,Zabezpečiť plný rešpekt k zákonnosti v krajine, ktorá je zničená občianskou vojnou, je veľmi ťažké. Prvou úlohou bolo zhromaždiť všetky . Bol to nemalý výkon, pretože obyvateľov bolo treba presvedčiť, že už nebudú žiadne represálie a že nebudú vystavení ďalšiemu ponižovaniu.
<P>
Druhou úlohou bolo presvedčiť ľudí, že súdení nebudú len vodcovia ozbrojených skupín, ale všetci, ktorí sa podieľali na porušovaní ľudských práv. Navyše, musím zdôrazniť, že obhajoba obvinených sa prísne rešpektovala. Súd tiež v roku 2004 prijal historické rozhodnutie, ktorým odmietol uznávať vnútroštátnu amnestiu pre páchateľov vojnových zločinov a zločinov proti ľudskosti.
<P>
Bez spravodlivosti niet mieru. Preto je dôležité prispieť k financovaniu tohto súdu. Máme povinnosť prispieť k mieru a stabilite v oblasti rieky Mano. Samotný Špeciálny súd je príkladom reformy právneho systému v Sierra Leone. Vyzval by som Komisiu, aby hľadala možnosť poskytnutia finančnej podpory projektom, ktoré realizuje Organizácia spojených národov s cieľom reformovať právny systém krajiny.
<SPEAKER ID="152" NAME="Tadeusz Zwiefka">
v mene skupiny PPE-DE. - (PL) Vážený pán predsedajúci, Špeciálny súd pre Sierra Leone si zaslúži našu zvláštnu pozornosť, keďže sa správne uvádza ako nový a takmer perfektný model presadzovania spravodlivosti. Navyše sa ukázalo, že medzinárodný súd zaoberajúci sa vojnovými zločinmi môže sídliť v krajine, kde boli tieto zločiny spáchané, čo umožňuje miestnym ľuďom priamy prístup k spravodlivosti. Navyše, pri porovnaní Špeciálneho súdu s podobnými orgánmi v iných častiach sveta sa ukazuje, že toto usporiadanie umožnilo, aby bol súd plne efektívny, pričom má výrazne nižšie náklady.
<P>
Po prvý raz v histórii bola v Afrike úspešne usvedčená zo zločinov proti ľudskosti úradujúca hlava štátu, Charles Taylor. Ukázalo sa tiež, že je možné stanoviť právny výklad pojmov detskí vojaci a vynútené manželstvá, a tým umožniť odsúdenie páchateľov takýchto činov. Žiaľ, špeciálny súd pre Sierra Leone bude možno musieť ukončiť svoju činnosť, pretože mu dochádzajú finančné prostriedky. Suma, ktorá by umožnila pokračovanie súdneho konania proti notorickým zločincom, je necelých 90 miliónov USD. Preto tu vyzývam všetky členské štáty a Komisiu, aby čo najskôr poskytli finančné prostriedky na podporu Špeciálneho súdu pre Sierra Leone. Pokračovanie mierového procesu a zmierenia v Sierra Leone a celej západnej Afrike bude vážne ohrozené, ak finančné prostriedky pre súd nebudú k dispozícii.
<SPEAKER ID="153" NAME="Genowefa Grabowska">
v mene skupiny PSE. - (PL) Pán predsedajúci, pani komisárka, plne podporujem všetkých, ktorí vyzývajú k dotiahnutiu tejto záležitosti do konca a k presadeniu spravodlivosti v Sierra Leone. To sa jednoducho musí stať. Páchateľom zločinov nemôžeme dovoliť, aby si mysleli, že sa budú tešiť beztrestnosti, bez ohľadu na to, kde by sa mohli usadiť, nech je to už v Európe, v Afrike alebo kdekoľvek vo svete.
<P>
Rada by som však využila túto príležitosť a upozornila na určitý problém, ktorý považujem za veľmi dôležitý. Sme svedkami pribúdania súdov založených Organizáciou spojených národov, akejsi explózie trestných súdov. V Ríme bol založený Medzinárodný trestný súd. Vznikol aj Medzinárodný trestný tribunál, ktorý sa zaoberá zločinmi spáchanými v bývalej Juhoslávii a ďalší sa venuje zločinom, ktoré sa odohrali v Rwande. Teraz máme Špeciálny súd pre Sierra Leone. Uznávam, že všetky tieto súdy sú potrené, ale keď majú vznikať, ich financovanie musí byť zaručené od začiatku. To je sine qua non (nevyhnutná podmienka).
<P>
Preto vyzývam pani komisárku, aby otvorila otázku financovania takýchto inštitúcií na nadchádzajúcej vrcholnej schôdzke EÚ - Afrika, ktorá sa má konať pred koncom tohto roka. Tieto inštitúcie sú potrebné a musia byť primerane financované. Je trápne, že o financovaní takýchto vecí treba diskutovať.
<SPEAKER ID="154" NAME="Viviane Reding">
členka Komisie. - Pán predsedajúci, Európska komisia pociťuje silný záväzok, pomôcť Sierra Leone pri prechode z povojnového stavu do stavu rozvoja a podporiť úsilie krajiny o trvalo udržateľný mier, stabilitu a demokraciu.
<P>
Plne podporujeme minulé, terajšie a budúce aktivity súdneho dvora, ktoré majú priviesť páchateľov vojnových zločinov pred spravodlivosť, čím uznávame utrpenie občanov Sierra Leone počas občianskej vojny. Práca špeciálneho súdneho dvora vysiela dôležitý signál každému, že vážne zločiny voči ľudskosti, genocída a vojnové zločiny nezostanú nepotrestané , bez ohľadu na to, kde boli spáchané.
<P>
Komisia poskytovala finančnú pomoc súdnemu dvoru od roku 2002. V roku 2002 bola pomoc poskytnutá nepriamo, podporou projektu v hodnote takmer 685 000 EUR prostredníctvom koalície mimovládnych organizácií, vedených organizáciou No Peace Without Justice (Niet mieru bez spravodlivosti) na identifikáciu porušovania ľudských práv, na zvyšovanie povedomia medzi právnikmi a na poskytnutie právnej pomoci vláde Sierra Leone. Od roku 2003Komisia poskytovala fondy špeciálnemu súdnemu dvoru priamo, cez Európsku iniciatívu pre demokraciu a ľudské práva, ako už bolo uvedené. Ceková suma 2,1 milióna EUR bola súdnemu dvoru poskytnutá prostredníctvom troch projektov Spravodlivosť pre obete a odkaz. Hlavným cieľom týchto projektov bolo inter alia (okrem iného) zabezpečiť, aby špeciálny súdny dvor prispel k širšiemu pochopeniu spravodlivosti pre obete konfliktu. Navyše, v roku 2006 sa kládol dôraz na pokrytie a priblíženie procesu s Charlesom Taylorom a zameriaval sa na skupiny občianskej spoločnosti, ako aj na občanov Libérie a subregiónu.
<P>
Špeciálny súdny dvor bude v roku 2008 podporený novým Európskym nástrojom pre demokraciu a ľudské práva, ktorý bol prijatý v kontexte nového finančného rámca 2007 - 2013. Suma 600 000 EUR bola vyčlenená v ročnom akčnom pláne z rozpočtu na rok 2007. Komisia vedie so súdnym dvorom rozhovory, aby zistila návrh projektu na financovanie v roku 2007. Rozliční členovia už niekoľkokrát povedali, že je problémom nájsť dostačujúce prostriedky na financovanie špeciálneho súdneho dvora. Preto Komisia zvažuje predloženie tejto otázky členským štátom a skúma tiež možnosti financovania súdneho dvora a jeho presahujúcich aktivít prostredníctvom iných finančných nástrojov.
<SPEAKER ID="155" NAME="Predsedajúci">
Rozprava sa skončila.
<P>
Hlasovanie sa uskutoční na konci rozpráv, inými slovami o chvíľu.
