<CHAPTER ID="015">
Nefajčiarske prostredia (rozprava) 
<SPEAKER ID="388" NAME="Predsedajúca">
Ďalším bodom programu je rozprava o otázke na ústne zodpovedanie o prostredí bez dymu, ktorú Rade predložila pani Edite Estrelová v mene Výboru pre životné prostredie, verejné zdravie a bezpečnosť potravín - B7-0225/2009).
<SPEAKER ID="389" NAME="Edite Estrela">
autorka. - (PT)V prvom rade sa chcem poďakovať tieňovým spravodajcom všetkých politických skupín za spoločnú prácu a úsilie, ktoré vynaložili s cieľom predložiť spoločné uznesenie v takom krátkom čase. Tiež by som chcela poďakovať sekretariátu Výboru pre životné prostredie, verejné zdravie a bezpečnosť potravín, sekretariátu našej skupiny a môjmu asistentovi za ich podporu. Všetci vykonali vynikajúcu prácu.
<P>
V mene Výboru pre životné prostredie by som najskôr chcela vyjadriť poľutovanie nad tým, že sa švédske predsedníctvo rozhodlo uzavrieť tento dokument bez toho, aby počkalo na správu Parlamentu. Takýto postoj považujem za neprijateľnú ľahostajnosť voči osobám zvoleným európskymi občanmi. Preto sa chcem v mene Výboru pre životné prostredie opýtať: môže Rada potvrdiť svoj zámer prijať závery k tejto téme na zasadnutí Rady, ktoré sa bude konať 1. decembra 2009, napriek harmonogramu Parlamentu? Z akých dôvodov sa Rada ponáhľa s prijatím tohto odporúčania bez stanoviska Parlamentu? Keďže návrh Komisie bol konzultovaný s Parlamentom, je Rada pripravená zohľadniť názor Parlamentu pri vypracúvaní záverov Rady?
<P>
Je potrebné poznamenať, že Výbor pre životné prostredie podporuje ciele odporúčania, keďže tabak je stále hlavnou príčinou úmrtí a chorobnosti v Európskej únii. Preto by Výbor pre životné prostredie chcel, aby sa rešpektoval jeho harmonogram. To by umožnilo uskutočniť dôkladnú rozpravu o tejto otázke a Parlament by k nej mohol zaujať stanovisko.
<P>
Vystavenie okolitému tabakovému dymu, známe aj ako pasívne fajčenie, je ďalšou významnou príčinou úmrtnosti, chorobnosti a zdravotného postihnutia v Európskej únii. Sekundárny tabakový dym obsahuje viac ako 4 000 plynných zlúčenín a častíc vrátane 69 známych karcinogénov a mnohých toxických látok. Bezpečná úroveň vystavenia pasívnemu fajčeniu neexistuje. Podľa najzdržanlivejších odhadov v dôsledku pasívneho fajčenia každý rok umierajú tisíce ľudí. To spôsobuje výraznú ekonomickú záťaž súvisiacu s priamymi nákladmi na zdravotnú starostlivosť, ako aj nepriamymi nákladmi spojenými so stratou produktivity.
<P>
V posledných rokoch sa niekoľkým členským štátom podarilo dosiahnuť významný pokrok vo vytváraní prostredia bez dymu. Doteraz prijala rozsiahle právne predpisy, ktoré zakazujú fajčenie na pracoviskách a uzavretých verejných miestach, viac ako tretina členských štátov. V rámci EÚ však ešte stále existujú výrazné rozdiely v úrovni ochrany pred vystavením tabakovému dymu. Napríklad pracovníci v hoteloch a v odvetví gastronómie tvoria profesijnú skupinu, ktorá je osobitne citlivá na nedostatočnú celkovú ochranu vo väčšine členských štátov a na mimoriadne vysokú koncentráciu tabakového dymu v baroch a reštauráciách.
<P>
Na úrovni EÚ sa problematika prostredia bez dymu doteraz riešila niekoľkými nezáväznými uzneseniami a odporúčaniami, ktoré neposkytujú podrobné usmernenia o vytvorení prostredia bez dymu. Problematika sa tiež objavuje v niekoľkých smerniciach prijatých v oblasti ochrany zdravia a bezpečnosti pri práci, v niektorých prípadoch sa však rieši len nepriamo a v iných zase neposkytuje dostatočnú úroveň ochrany.
<P>
Rada by som zdôraznila, že článok 8 Rámcového dohovoru Svetovej zdravotníckej organizácie o kontrole tabaku, ktorý doteraz ratifikovalo 26 členských štátov a Spoločenstvo, zaväzuje všetky strany zaručiť účinnú ochranu pred vystavením tabakovému dymu na pracoviskách, v uzavretých verejných priestoroch a v hromadných dopravných prostriedkoch.
<P>
Sme presvedčení, že len úplný zákaz fajčenia v uzavretých pracoviskách vrátane pracovísk v oblasti gastronómie a hotelierstva, vo verejných budovách a hromadných dopravných prostriedkoch umožní chrániť zdravie pracovníkov a nefajčiarov a že podporí fajčiarov pri odvykaní od fajčenia.
<P>
Na záver chcem ešte povedať, že dúfame, že Rada zohľadní toto uznesenie, ktoré, ako dúfame, bude zajtra prijaté Parlamentom.
<SPEAKER ID="390" NAME="Åsa Torstensson" LANGUAGE="SV">
Vážená pani predsedajúca, dňa 1. júla 2009 Komisia predložila svoj návrh odporúčania Rady o prostredí bez dymu podľa článku 152 ods. 4 Zmluvy o fungovaní Európskej únie. Základným cieľom tohto návrhu je uplatniť článok 8 Rámcového dohovoru Svetovej zdravotníckej organizácie o kontrole tabaku.
<P>
Článok 8 sa týka ochrany pred vystavením tabakovému dymu. Zatiaľ tento dohovor ratifikovalo 26 členských štátov a Spoločenstvo.
<P>
V súvislosti s pracovným programom švédskeho predsedníctva a s cieľom poskytnúť ostatným inštitúciám dostatok času na zaujatie stanoviska, dňa 8. júla 2009 Rada vyzvala Európsky parlament, Európsky hospodársky a sociálny výbor a Výbor pre regióny, aby jednotlivo vyjadrili svoje stanovisko najneskôr do 26. novembra, 5. novembra a 8. októbra 2009. Európsky hospodársky a sociálny výbor už prijal svoje stanovisko a Výbor pre regióny oznámil, že prijať stanovisko nemá v úmysle. Domnievam sa, že Európsky parlament plánuje prijať stanovisko najneskôr do marca 2010, čo považujem za poľutovaniahodné. Bude to, bohužiaľ, príliš neskoro na to, aby ho Rada mohla vziať do úvahy. Nemá to vôbec nič spoločné s nedostatkom úcty, vlastne práve naopak.
<P>
Maria Larssonová, ministerka pre starostlivosť o starších ľudí a verejné zdravie dňa 2. septembra potvrdila Výboru pre životné prostredie, verejné zdravie a bezpečnosť potravín, že zámerom švédskeho predsedníctva je prijať odporúčanie o prostredí bez dymu do konca roka. V Rade práve diskutujeme o znení odporúčania a zatiaľ sme dosiahli výrazný pokrok. Som si istá, že dosiahneme náš cieľ prijať toto odporúčanie na zasadnutí Rady, ktoré sa bude konať 1. decembra 2009. Rada však neplánuje prijať v tejto veci žiadne závery.
<P>
Rada preskúmala uznesenie Európskeho parlamentu prijaté 24. októbra 2007 o zelenej knihe s názvom "K Európe bez tabakového dymu: možnosti politiky na úrovni EÚ. Parlament v uznesení vyzýval členské štáty, aby do dvoch rokov zaviedli právne predpisy o prostredí bez dymu. Mnohé členské štáty už prijali také právne predpisy a niekoľko ďalších ich onedlho prijme. Parlament uvažoval aj o doplnení politiky o prostredí bez dymu ďalšími podpornými opatreniami. Rada súhlasí s týmto postojom.
<P>
Som rada, že som mala možnosť informovať o harmonograme Rady v súvislosti s návrhom odporúčania o prostredí bez dymu, a teším sa na vaše názory na túto problematiku.
<SPEAKER ID="391" NAME="Theodoros Skylakakis">
v mene skupiny PPE. - (EL) Vážená pani predsedajúca, rozhodnutie Rady čo najrýchlejšie predstaviť svoj návrh o prostredí bez dymu členským štátom bez toho, aby Parlamentu poskytla dostatok času na zaujatie stanoviska, je podľa nás chyba. Našou reakciou, okrem dnešnej otázky, je uznesenie, ktoré, ako dúfam, zajtra schválime. V súvislosti s uznesením sme dosiahli dobrý kompromis a myslím si, že vyjadruje postoj väčšiny poslancov tohto Parlamentu. Toto uznesenie obsahuje množstvo nových prvkov. My v Poslaneckom klube Európskej ľudovej strany (kresťanských demokratov) sme zvlášť hrdí na dôraz, ktorý tento text kladie na ochranu detí pred pasívnym fajčením. Na náš návrh, ktorý prijali aj ďalšie skupiny, sa zaviedlo mnoho nových prvkov.
<P>
Chcel by som napríklad spomenúť zmienku o potrebe osobitnej pozornosti a ochrany, pretože deti na rozdiel od dospelých nemajú možnosť vyjadriť svoj právny, morálny alebo dokonca psychologický súhlas s vystavením pasívnemu fajčeniu. Ochrana je zodpovednosťou rodičov, ktorí však potrebujú našu pomoc. Pasívne fajčenie detí ešte nebolo dostatočne preskúmané, a preto rodičia ani ostatní ľudia nevedia, aké sú následky dlhodobého vystavenia detí dymu a do akej miery musia byť chránené.
<P>
Preto je náš návrh, aby Komisia vypracovala celoeurópsku štúdiu tohto problému vrátane štúdie o zvyškoch dymu, zvlášť dôležitý. Získané informácie môžu poskytnúť obrovskú službu. Okrem toho uznesenie obsahuje mnoho dôležitých prvkov a preto dúfame, že ich Rada vezme do úvahy.
<SPEAKER ID="392" NAME="Daciana Octavia Sârbu" LANGUAGE="RO">
Obyvatelia Európskej únie a životné prostredie musia mať úžitok z ochrany, ktorú ponúka zákaz fajčenia na verejných miestach. Nemôžeme ignorovať skutočnosť, že v súčasnosti je fajčenie aj naďalej jednou z najčastejších príčin chorobnosti a úmrtnosti. Zo všetkých síl bojujeme proti nebezpečným epidémiám a vytvárame komplexné a nákladné očkovacie látky na ochranu proti novým vírusom, no oveľa väčší pokrok by sme dosiahli vynaložením úsilia s cieľom chrániť naše deti, rodiny a životné prostredie pred škodlivými účinkami fajčenia.
<P>
Jednoduchá logika, či dokonca dôraz na pojmy, ako napríklad právo nefajčiarskej väčšiny, by nás mali presvedčiť o priorite tohto úsilia. Niektoré súčasné štúdie naznačujú, že zákaz fajčenia v Severnej Amerike a Európe viedol k prudkému zníženiu určitých závažných zdravotných problémov. V skutočnosti sa tento účinok zaznamenal takmer okamžite po zavedení zákazu fajčenia. V krajinách s úplným zákazom fajčenia na verejných priestranstvách sa pozitívny vplyv na zdravie pripisuje niekoľkým faktorom. Tieto faktory zahŕňajú odstránenie nepriamo vdychovaného dymu fajčiarmi, ako aj obmedzenie pasívneho fajčenia, ktoré ovplyvňovalo nefajčiarov.
<P>
Bola by som rada, aby sme nezabudli na jednu zásadnú skutočnosť: fajčiari sú v Európskej únii menšinovou skupinou. Nikto, samozrejme, nechce obmedzovať právo jednotlivcov fajčiť, dokonca ani v záujme určitých zásad, ktoré všetci podporujeme, ako sú napríklad silná ochrana verejného zdravia a odstraňovanie zdrojov znečistenia životného prostredia. Zároveň si však väčšina občanov, ktorú tvoria nefajčiari, želá prostredie bez dymu. Táto skutočnosť by nás mala viesť pri vypracúvaní a podporovaní protifajčiarskych právnych predpisov.
<P>
Keďže dôkazy nasvedčujú, že fajčiari majú tendenciu prestať fajčiť s pomocou týchto podporných opatrení, myslím si, že by sme mali posilniť legislatívne opatrenia proti fajčeniu ako súčasť politiky Spoločenstva na kontrolu spotreby tabaku s cieľom prakticky prispieť k zlepšeniu verejného zdravia v rámci celej Európskej únie.
<SPEAKER ID="393" NAME="Frédérique Ries" LANGUAGE="FR">
Vážená pani predsedajúca, je samozrejmé, že zámerom Parlamentu je prostredníctvom tohto uznesenia podporiť veľmi aktívnu politiku Komisie v boji proti fajčeniu. My ju však žiadame, keďže je to nevyhnutné, aby zašla ešte ďalej a zaručila, aby do roku 2011 mali európski muži a ženy právo na čisté prostredie na všetkých verejných miestach, v dopravných prostriedkoch a na pracoviskách.
<P>
Je zrejmé, že Európa má v skutočnosti právo, a dokonca povinnosť, ponúknuť ochranu, a v tomto prípade zaviesť zákaz, ako to urobila a robí aj naďalej v súvislosti s celým radom toxických látok a látok, ktoré v niektorých prípadoch spôsobujú smrť ľudí oveľa zriedkavejšie ako tabak. Spomeniem len niekoľko, napríklad chemické látky, pesticídy, niektoré ťažké kovy alebo dokonca azbest.
<P>
Keď hovorím, že Európa musí zaviesť zákaz, a tak zaručiť nefajčiarske prostredie všetkým pracovníkom, keďže prevažná väčšina občanov nás o to žiada, to, samozrejme, neznamená, že začíname proti fajčiarom križiacku výpravu. Som liberálka a ostrá zástankyňa takéhoto chápania slobody, slobodnej voľby a vôle. Európsky text môže zabezpečiť výnimky, fajčiarske miestnosti a oblasti slobody. Prijímať právne predpisy neznamená utláčať. Aj keď tu hovoríme o verejných priestoroch, nemôžete tvrdiť, že Európa nemá v tejto rozprave úlohu.
<SPEAKER ID="394" NAME="Carl Schlyter" LANGUAGE="SV">
Vážená pani predsedajúca, chcel by som zdôrazniť, že tu ide, samozrejme, o otázku ochrany pracovníka. To je jediný dôvod, prečo sa EÚ vlastne začína angažovať v tejto problematike. Bol som zodpovedný za otázku DCM, dichlórmetánu, ktorý sme zakázali práve preto, lebo ovplyvňoval zdravie pracovníkov. Teraz tu hovoríme o zdraví pracovníkov v hoteloch a reštauráciách, ktorí majú právo na ochranu prostredníctvom európskych právnych predpisov.
<P>
Zákaz fajčenia v tomto prostredí môže zachrániť oveľa viac životov a môže byť oveľa účinnejší pri predchádzaní mnohým prípadom zlého zdravotného stavu ako väčšina zákonov, ktoré k tejto otázke vypracujeme. Je to jeden z najúčinnejších nástrojov, ktoré môžeme zaviesť na ochranu zdravia pracovníkov na pracovisku, a najmä na ochranu detí a ďalších nevinných obetí dymu. Mnohé látky v cigaretovom dyme sú také toxické, že na prácu s týmito látkami v laboratóriu potrebujete špeciálne povolenie, a napriek tomu chceme, aby sa uvoľňovali do každodenného prostredia ľudí. Táto situácia je úplne absurdná. Tu nejde o slobodnú voľbu, pretože tí, ktorí ochoreli, si to vôbec nevybrali. Teraz máme možnosť pomôcť týmto ľudom a ochrániť ich pred ochorením v budúcnosti. Je to príležitosť, ktorú musíme prijať.
<SPEAKER ID="395" NAME="Jiří Maštálka">
v mene skupiny GUE/NGL. - (CS) Som veľmi rád, že sa nám podarilo vytvoriť spoločné uznesenie, ktoré je rozumným kompromisom a ktoré môže prispieť k zníženiu prípadov úmrtí a chorobnosti spôsobených fajčením. Vítam znenie článku 15, ktoré by malo zabezpečiť, aby úsilie o kontrolu tabaku bolo chránené najmä pred komerčnými záujmami tabakového priemyslu. Mechanizmus predkladania správ stanovený v článku 22 je podľa môjho názoru dobrý. Je mi ľúto, že sa nám nepodarilo do spoločného uznesenia začleniť zmienku o štandardizácii balenia. Štúdie preukázali, že štandardizované balenie by výrazne obmedzilo spotrebu a dopyt, najmä medzi mladými ľuďmi. Je mi tiež ľúto, že z časových dôvodov nebol dodržaný správny proces konzultácie, a dúfam, že Rada spomínané návrhy podporí. Chcel by som ešte dodať, že na dnešnej schôdzi sme prijali opatrenia, ktoré uvedú ochranu nefajčiarov v Európskom parlamente na náležitú úroveň.
<SPEAKER ID="396" NAME="Peter Liese" AFFILIATION="PPE">
(DE) Vážená pani predsedajúca, dámy a páni, v prvom rade by som chcel poďakovať všetkým, ktorí prispeli k tomuto uzneseniu. Pasívne fajčenie je obrovský problém, najmä pokiaľ ide o deti. Predseda nemeckého združenia pediatrov raz povedal, že fajčenie v prítomnosti detí znamená úmyselné ublíženie na zdraví. Ja by som sa nevyjadril až tak drasticky, je však zjavné, že musíme konať.
<P>
S nadšením vítam právne predpisy zavedené v Írsku, Taliansku a ďalších krajinách. Myslím si, že právna a praktická situácia v Nemecku je z pohľadu zdravotnej politiky zahanbujúca. V tomto smere sa musíme od ostaných európskych krajín ešte veľa učiť.
<P>
Nie je to však také jednoduché, ako navrhujú odseky 2, 10 a 13 tohto uznesenia. Na európskej úrovni máme len obmedzenú právomoc a zavedenie právnych predpisov v tejto oblasti by mohlo byť politicky kontraproduktívne. Môžeme iba ochraňovať pracovníkov. Nemôžeme deťom poskytnúť špeciálnu ochranu tým, že podnikneme kroky na európskej úrovni. Avšak práve takýto druh ochrany naliehavo potrebujeme. Preto by som vás chcel požiadať o podporu pozmeňujúcich a doplňujúcich návrhov, ktoré k tejto problematike predložil Poslanecký klub Európskej ľudovej strany (kresťanských demokratov).
<P>
Chcel by som sa stručne zmieniť o kontroverzných dotáciách na tabak, o ktorých už roky diskutujeme. Výbor pre životné prostredie, verejné zdravie a bezpečnosť potravín vždy žiadal, aby boli zakázané. Rada teraz dospela k dobrému kompromisu, a preto by som chcel vysloviť veľkú osobnú prosbu, ktorá je predmetom diskusie v našej skupine, aby odsek 9 ostal nezmenený. Je to účinný kompromis a ľudia by nepochopili, keby sme pokračovali v platení dotácií tak, ako v minulosti. Potrebujeme túto zmenu a mali by sme ju podporovať.
<SPEAKER ID="397" NAME="Mairead McGuinness" AFFILIATION="PPE">
Vážená pani predsedajúca, keď počas volieb do Európskeho parlamentu v roku 2004 Írsko zaviedlo zákaz fajčenia na pracovisku, s nahnevanými voličmi sme sa stretávali mimo reštaurácií a verejných budov. Na zákaz reagovali veľmi podráždene. Ale teraz je rok 2009 a zaznamenalo sa obrovské prijatie tohto kroku, pretože priniesol prospech pracovníkom, zamestnancom a systému verejného zdravia. Ľudia sa s tým naučili žiť.
<P>
Dnes ráno som zvolila zdravú možnosť a do Parlamentu som išla pešo. Bola som však zhrozená, keď som v autách videla mladých rodičov fajčiacich cigarety, s deťmi pripútanými na zadnom sedadle. Videla som rodičov tlačiacich deti v kočíkoch s cigaretou priamo nad dieťaťom. Zjavne musíme urobiť ešte veľa práce, aby sme rodičov poučili o nebezpečenstvách, ktoré deťom hrozia.
<P>
Preto podporujem výzvu môjho kolegu Petra Lieseho na ochranu detí. Sú veľmi citlivé a je smutné vidieť, že sú vystavené tomuto nebezpečenstvu.
<P>
Fajčiarov však nezatracujme. Pamätajme si, že tabak je silne návykový a fajčiari potrebujú všetku našu pomoc a podporu, aby sa tohto návyku zbavili. Tí, ktorí si neželajú zbaviť sa tohto návyku, ako by niektorí mohli povedať, nech pokračujú v tom, čo chcú, ale nech pritom neškodia ostatným. Mali by však plne pochopiť ujmu na zdraví, ktorú si spôsobujú.
<P>
Je to dobré uznesenie a, samozrejme, ho plne podporujeme, keďže v Írsku sme už v týchto právnych predpisoch značne pokročili.
<SPEAKER ID="398" NAME="RadvilMorkūnait" AFFILIATION="PPE">
- (LT) Tu v Európskom parlamente často diskutujeme o ľudských právach. Podľa prieskumu Eurobarometra 70 % občanov Európskej únie sú nefajčiari a väčšina občanov sa vyslovuje za zákaz fajčenia na verejných miestach. Mohla by sa konať diskusia o tom, či takýto zákaz nediskriminuje fajčiarov. Som však presvedčená, že vzhľadom na potvrdené poškodenie zdravia, ktoré fajčenie môže spôsobiť, nemôžeme riskovať zdravie ľudí. Samozrejme, keď sa hovorí o zákaze fajčenia na úrovni EÚ, nesmieme zabúdať na zásadu subsidiarity a musíme členským štátom umožniť, aby sa samy rozhodli, ako budú obhajovať a chrániť svojich občanov. Napríklad v Litve, ako už spomenuli naši írski kolegovia, máme zákon o kontrole tabaku, ktorý je jeden z najpokrokovejších, keď ho porovnáme na úrovni EÚ. Samozrejme, stále však treba dosiahnuť viac. V Litve je spotreba tabaku zakázaná vo verejných inštitúciách, na pracoviskách, v uzavretých priestoroch, vo všetkých stravovacích zariadeniach a v hromadných dopravných prostriedkoch. V Litve bol zákon o kontrole tabaku prijatý celkom ochotne a vlastne aj sami fajčiari pripustili, že teraz fajčia menej alebo dokonca prestali fajčiť úplne. Litva, samozrejme, tak ako ďalšie členské štáty EÚ, musí venovať zvýšenú pozornosť problému fajčenia neplnoletých osôb. Verím, že je v záujme nás všetkých, a najmä v záujme našich detí, mať čisté a zdravé životné prostredie. Preto by dobré príklady štátov, ktoré zakázali fajčenie na verejných priestranstvách, mali podporiť a inšpirovať tie štáty, ktoré sú v tejto oblasti skeptickejšie, aby obhajovali práva nefajčiarov. Mali by tiež podporiť inštitúcie EÚ, aby našli spôsoby prijatia záväzných právnych predpisov, pričom by zohľadnili stanovisko Európskeho parlamentu.
<SPEAKER ID="399" NAME="Seán Kelly" AFFILIATION="PPE">
Vážená pani predsedajúca, v prvom rade by som chcel vysloviť pochvalu pani Estrelovej za jej iniciatívu. Súhlasím so všetkými bodmi, ktoré spomenula.
<P>
Aj ja som si v Írsku všimol zmenu postojov k fajčeniu a zmenu návykov írskych fajčiarov. Bol som predsedom Gaelského atletického združenia, ktoré je najväčším írskym športovým orgánom. Zákaz sme zaviedli na našom najväčšom štadióne, ktorý má kapacitu 82 500 ľudí. Ľudia zákaz najskôr odmietali, teraz ho už však akceptujú. Došlo k úplnej zmene. Nemám problém s ľuďmi, ktorí fajčia, ovplyvňuje to však ostatných, a to je ten problém. Pasívne fajčenie bolo v Írsku v podstate odstránené a aj dospelí fajčenie obmedzili. Mnohí prestali fajčiť a, čo je ešte dôležitejšie, počet mladých ľudí so sklonmi k fajčeniu je menší ako predtým.
<P>
Mojou poslednou poznámkou je, že aj pokiaľ ide o oblečenie, ľudia zisťujú, že už nie je napáchnuté dymom. Ak cestujete do zahraničia a prídete do reštaurácie, v ktorej cítiť dym, najradšej by ste odišli, a to isté platí pre hotelové izby. Je to dobrá iniciatíva a čím skôr sa zavedie, tým lepšie pre všetkých. Môžem zaručiť, že to neoľutujú.
<SPEAKER ID="400" NAME="Chris Davies" AFFILIATION="ALDE">
Vážená pani predsedajúca, ľudia majú právo fajčiť, ale ak poviem, že ostatní by na pracovisku alebo v inom zariadení nemali vdychovať dym, ktorí iní vydychujú, nikomu tým neustupujem.
<P>
Osobne fajčenie nemám rád, dokonca až nenávidím, a preto zavedenie zákazu v našej krajine vítam. Nemyslím si však, že toto rozhodnutie by sa malo prijať na úrovni Európskej únie. Nemyslím si, že by sme mali žiadať záväzné právne predpisy, ktoré by sa uplatňovali vo všetkých členských štátoch. Som federalista, ale nie centralista. Rozhodnutia by sa mali prijímať na najnižšej praktickej úrovni, v tomto prípade na úrovni členského štátu alebo dokonca regionálnej vlády, ako napríklad v Škótsku, ktoré sa stalo prvou oblasťou bez dymu v našej krajine.
<P>
Je veľmi jednoduché zabúdať na zásady subsidiarity, keď si myslíme, že konáme dobro. V tomto prípade som presvedčený, že sa snažíme konať dobro, ale po prijatí Lisabonskej zmluvy musíme vynaložiť všetko úsilie na rešpektovanie tejto zásady.
<SPEAKER ID="401" NAME="Anja Weisgerber" AFFILIATION="PPE">
(DE) Vážená pani predsedajúca, potrebujeme zaviesť jasné a praktické pravidlá na ochranu nefajčiarov v celej Európe. Podľa môjho názoru však "v celej Európe" neznamená nevyhnutne "z Európy". Mnohé členské štáty už zaviedli právne predpisy na ochranu nefajčiarov a ďalšie budú takéto predpisy onedlho zavádzať.
<P>
Prečo niektorí moji kolegovia poslanci teraz tvrdia, že my v Bruseli to dokážeme oveľa lepšie ako členské štáty bez ohľadu na to, že Európska únia nemá žiadne právomoci, pokiaľ ide o politiku v oblasti zdravotníctva a že musíme tieto právne predpisy prijať zdĺhavejšou cestou cez ochranu zdravia a bezpečnosti pri práci? Podľa môjho názoru by sa členské štáty mali samy rozhodnúť, ktoré nariadenia na ochranu nefajčiarov zavedú. Toto dáva zmysel, pretože štáty majú bližšie k miestnym problémom a otázkam. Nerozumiem, prečo by mal Brusel nasilu vnucovať ochranu nefajčiarov v Laponsku a Andalúzii, ktorá je v každom detaile rovnaká. Čo sa stalo s cezhraničnými dôsledkami? V tomto ohľade sme v Bruseli prekročili hranice.
<P>
Podľa mňa je mimoriadne dôležitá najmä ochrana detí a mladých ľudí. V tejto oblasti potrebujeme komplexnú ochranu. Ak zavedieme ochranu nefajčiarov na úrovni EÚ cez ochranu zdravia a bezpečnosti pri práci, neochránime deti ani malých ľudí, pretože oni nie sú zamestnanci. Preto by som vás chcela požiadať o podporu pozmeňujúcich a doplňujúcich návrhov 2 a 13, ktoré predložil Poslanecký klub Európskej ľudovej strany (kresťanských demokratov).
<SPEAKER ID="402" NAME="Åsa Torstensson" LANGUAGE="SV">
Vážená pani predsedajúca, rada by som poďakovala váženým poslancom a poslankyniam za túto dôležitú rozpravu. Je mimoriadne pozitívne, že sa všetci snažíme dosiahnuť prostredie bez dymu. Som presvedčená, že máme veľa spoločných názorov. Ako som už uviedla, je mi ľúto, že sa Parlamentu nepodarilo načas predložiť svoje stanovisko, predsedníctvo však vezme do úvahy jeho uznesenie.
<P>
Pokiaľ ide o fajčenie na pracovisku, Komisia podnietila kolo konzultácií so sociálnymi partnermi na úrovni EÚ. Požiadala ich, aby vyjadrili svoje stanovisko k súčasným právnym predpisom a budúcim legislatívnym iniciatívam v tejto oblasti. V návrhu odporúčania sa uvádza, že vystavenie sekundárnemu tabakovému dymu je mimoriadne nebezpečné pre deti a mladých ľudí a zvyšuje pravdepodobnosť, že začnú fajčiť.
<P>
Návrh odporúčania o prostredí bez dymu vyzýva Komisiu, aby na základe informácií poskytnutých členskými štátmi vypracovala správu a zavedení, fungovaní a vplyvoch navrhovaných opatrení. Správa Komisie poskytne tiež vhodnú príležitosť na návrat k tejto otázke.
<P>
Otázka kontroly tabaku bude mať prioritné miesto v programe aj v nasledujúcom roku. Potom začneme s prípravami na štvrté zasadnutie konferencie zmluvných strán Rámcového dohovoru o kontrole tabaku. Konferencia sa uskutoční v uruguajskom meste Punta del Este v dňoch 15. - 20. novembra 2010. Som si istá, že vtedy bude Rada znova chcieť prediskutovať túto otázku s Parlamentom.
<SPEAKER ID="403" NAME="Predsedajúca">
V súlade s článkom 115 ods. 2 rokovacieho poriadku som dostala jeden návrh uznesenia.
<P>
Rozprava sa skončila.
<P>
Hlasovanie sa uskutoční zajtra (vo štvrtok 26. novembra 2009).
<P>
Písomné vyhlásenia (článok 149)
<SPEAKER ID="404" NAME="Martin Kastler  " AFFILIATION="PPE">
písomne. - (DE) Vážená pani predsedajúca, dámy a páni, často sa stáva, že problém spôsobia dobré úmysly. Nikto tu nespochybňuje skutočnosť, že nefajčiari potrebujú komplexnú ochranu. Kompromisný návrh uznesenia o prostredí bez dymu, o ktorom budeme vo štvrtok hlasovať, však ďaleko prekračuje ochranu nefajčiarov. Aj keď súčasný návrh otvorene podporuje zásadu subsidiarity, zároveň ju aj narušuje. Návrh vyzýva na zavedenie prísnych a právne záväzných nariadení na úrovni EÚ. Zneužíva odôvodnené znepokojenie v súvislosti s ochranou zdravia a snaží sa preniesť neplatnú právomoc v politike v oblasti zdravia, práce a sociálnych otázok na európsku úroveň. Všetci chceme Európu, ktorá má blízko k svojim občanom, a zásada subsidiarity je kľúčom k tomuto želaniu. Členské štáty, alebo v prípade Nemecka spolkové štáty, musia samy diskutovať o ochrane nefajčiarov. Toto je jediný spôsob, ako identifikovať riešenia, ktoré budú vyhovovať tradíciám a kultúre každého štátu, a tak budú blízke svojim občanom. Z týchto dôvodov by som vás chcel požiadať, aby ste vo štvrtok hlasovali proti návrhu uznesenia v jeho súčasnej podobe.
<SPEAKER ID="977" NAME="Franz Obermayr  " LANGUAGE="DE">
Ja sám som nefajčiar. Som si plne vedomý, že používanie tabaku a pasívne fajčenie poškodzujú zdravie. Ako to však často býva, tieto plány EÚ idú príliš ďaleko. Niektoré z nariadení sú úplne absurdné a v niektorých prípadoch dokonca nepovoľujú fajčenie ani na čerstvom vzduchu. EÚ sa fanaticky sústreďuje na spotrebu tabaku, zatiaľ čo v každodennom živote existuje niekoľko ďalších aktivít, ktorých nebezpečné a škodlivé účinky boli štatisticky dokázané. Vymenujem len niekoľko, napríklad rýchle občerstvenie, soláriá, alkohol a káva, jazda autom, nedostatok pohybu a nedostatok spánku. Privítal by som rozumnejšie nariadenia a informačné kampane zamerané na zníženie súvisiacich rizík na minimum. V konečnom dôsledku by však všetci dospelí mali byť zodpovední za vlastné rozhodnutia o tom, v akej miere sú ochotní prijať výsledné poškodenie svojho zdravia. V roku 2012 sa plánuje zaviesť úplný zákaz fajčenia v podnikoch a v tejto situácii sa nebude brať takmer žiadny ohľad na podniky najviac zasiahnuté zákazom, inými slovami, podniky v gastronomickom priemysle. Tieto podniky môžu očakávať pokles príjmov až o 20 %, ktorý spôsobí stratu mnohých pracovných miest. Navyše v posledných rokoch zákon požadoval, aby reštaurácie a bary zaviedli vo svojich priestoroch fajčiarske a nefajčiarske priestory. Úplný zákaz fajčenia v roku 2012 spôsobí, že tieto nákladné investície budú zrazu zbytočné. Návrh odporúčania Rady o prostredí bez dymu nie je rozumným opatrením.
<SPEAKER ID="405" NAME="Richard Seeber  " AFFILIATION="PPE">
písomne. - (DE) Pokiaľ ide o ochranu nefajčiarov, členské štáty majú čo dobiehať. Ochrana citlivých skupín, ako sú deti a tehotné ženy, musí byť naším ústredným záujmom. Európska únia však nemá v tejto oblasti žiadnu priamu právomoc. Zdravotná starostlivosť je a naďalej zostáva vecou členských štátov, ktoré musia v týchto otázkach prevziať zodpovednosť. EÚ by sa preto mala sústrediť na to, čo môže urobiť na ochranu nefajčiarov, a to chrániť zamestnancov na pracovisku. Avšak snaha o dosiahnutie základného cieľa, ktorým je Európa bez dymu, prostredníctvom zavedenia veľkého množstva nariadení na ochranu pracovníkov nie je uspokojivé riešenie problému. S cieľoch chrániť čo najviac skupín obyvateľstva, a najmä deti, pred škodlivými účinkami tabakového dymu, potrebujeme viac kampaní na zvýšenie informovanosti verejnosti. Toto je jediný účinný prostriedok na dlhodobú zmenu spôsobu myslenia ľudí v Európe a jediné riešenie na obmedzenie fajčenia v súkromnej sfére.
<P>
(Rokovanie bolo prerušené o 19.30 hod. a pokračovalo o 21.00 hod.)
