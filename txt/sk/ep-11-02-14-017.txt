<CHAPTER ID="017">
Plnenie stratégie EÚ pre podunajskú oblasť (rozprava) 
<SPEAKER ID="159" NAME="Predsedajúci">
Ďalším bodom programu je rozprava na tieto témy:
<P>
otázka na ústne zodpovedanie o plnení stratégie EÚ pre podunajskú oblasť, ktorú Komisii položili Silvia-Adriana Ţicăová, Constanze Angela Krehlová, Hannes Swoboda, Adrian Severin, Ivailo Kalfin, Karin Kadenbachová, Olga Sehnalová, Rovana Plumbová, Csaba Sándor Tabajdi, Evgeni Kirilov, Katarína Neveďalová, Vasilica Viorica Dăncilová, Daciana Octavia Sârbová, Ioan Mircea Paşcu, George Sabin Cutaş, Britta Thomsenová, Corina Creţová, Claudiu Ciprian Tănăsescu, Ioan Enciu, Cătălin Sorin Ivan, Mario Pirillo, Kinga Gönczová, Marc Tarabella, Françoise Castexová, Victor Boştinaru, Inés Ayalová Senderová, Bogusław Liberadzki, Jo Leinen, Michael Cashman, Brian Simpson, Saïd El Khadraoui, Thijs Berman, Eider Gardiazábalová Rubialová, Ismail Ertug, Edit Herczogová v mene skupiny S&D; Michael Theurer, Vladko Todorov Panajotov (Vladko Todorov Panayotov), Renate Weberová, Sophia in 't Veldová, Jan Mulder, Gesine Meissnerová, Jorgo Chatzimarkakis, Catherine Bearderová, Viktor Uspaskich, Wolf Klinz, Nadja Hirschová, Cristian Silviu Buşoi, Giommaria Uggias, Ramona Nicole Mănescová, Adina-Ioana Văleanová, Hannu Takkula, Jürgen Creutzmann, Alexander Alvaro, Holger Krahmer v mene skupiny ALDE; Reinhard Bütikofer, Michael Cramer, Eva Lichtenbergerová, Barbara Lochbihlerová, Heide Rühleová, Elisabeth Schroedterová, Isabelle Durantová v mene skupiny Verts/ALE; Peter van Dalen, Oldřich Vlasák v mene skupiny ECR - B7-0013/2011);
<P>
otázka na ústne zodpovedanie o stratégii EÚ pre podunajskú oblasť, ktorú Komisii položili Tamás Deutsch, Lambert van Nistelrooij, Danuta Maria Hübnerová, Marian-Jean Marinescu, Iosif Matula, Andrej Kovačev (Andrey Kovatchev), János Áder, Zoltán Bagó, Kinga Gálová, Béla Glattfelder, András Gyürk, Ágnes Hankissová, Lívia Járóková, Ádám Kósa, Csaba Őry, Ildikó Gállová-Pelczová, György Schöpflin, László Surján, József Szájer, Edit Bauerová, Alajos Mészáros, Csaba Sógor, László Tőkés, Iuliu Winkler, Elisabeth Jeggleová v mene poslaneckého klubu PPE - B7-0011/2011).
<SPEAKER ID="160" NAME="Silvia-Adriana Ţicău" LANGUAGE="RO">
Komisia zverejnila 8. decembra 2010 stratégiu Európskej únie pre podunajskú oblasť a s ňou súvisiaci akčný plán, ktoré sa majú prijať na zasadnutí Európskej rady počas maďarského predsedníctva EÚ.
<P>
Európsky parlament pomohol pri rozvíjaní stratégie prostredníctvom uznesenia z 20. januára 2010 a činnosti svojho Dunajského fóra a bude naďalej aktívnym partnerom aj pri jej plnení a aktualizácii.
<P>
Stratégia Európskej únie pre podunajskú oblasť je výsledkom rozsiahlych konzultácií, na ktorých sa zúčastnili miestne, regionálne a vnútroštátne orgány, ako aj zástupcovia občianskej spoločnosti, akademickej obce a podnikateľskej sféry. V procese jej plnenia budú zohrávať ešte dôležitejšiu úlohu. Stratégia opätovne potvrdzuje dôležitosť mobility a komodality, ako aj potreby investovať do zlepšenia lodnej dopravy a prepojení, do rozvoja multimodálnych prístavov a využívania nových technológií, aby sa Dunaj stal čistejším a aby sa pomohlo pri rýchlejšom odstraňovaní prekážok brániacich vo voľnom pohybe lodí.
<P>
Dokončenie projektov transeurópskej dopravnej siete týkajúcich sa podunajskej oblasti, rozvoj cestovného ruchu a energetickej infraštruktúry, prevencia prírodných katastrof a boj proti nim a dosah zmeny klímy, ako aj výmeny v oblasti kultúry a vysokoškolských inštitúcií prinesú oblasti prospech. Vzhľadom na komplexné ekosystémy a biodiverzitu v podunajskej oblasti je dôležité, aby v súlade so spoločným vyhlásením o rozvoji vnútrozemskej lodnej dopravy a ochrane životného prostredia v povodí rieky Dunaj boli k dispozícii integrované projektové tímy a riešenia zohľadňujúce požiadavky všetkých zúčastnených strán na zlepšenie lodnej dopravy a na zabezpečenie ochrany životného prostredia.
<P>
Vítame vymenovanie koordinátorov prioritnej oblasti z 3. februára a žiadame ich, aby vypracovali pracovné programy a určili potrebné finančné zdroje a tiež zlepšili spoluprácu krajín a regiónov, aby sme mohli okamžite pokračovať v plnení stratégie. Členské štáty môžu preskúmať svoje operačné programy a presunúť nevyužité finančné prostriedky na prioritné projekty týkajúce sa podunajskej oblasti. Ustanovenia budúceho viacročného finančného rámca by okrem toho mali obsahovať konkrétne ustanovenia týkajúce sa makroregionálnych stratégií.
<P>
Na záver by som chcela povedať, pán predsedajúci, že vzhľadom na prepojenie medzi Čiernym morom a Severným morom prostredníctvom Rýnu, Mohanského kanála a Dunaja požadujeme, aby bola stratégia Európskej únie pre podunajskú oblasť rozšírená o oblasť Čierneho mora.
<SPEAKER ID="161" NAME="Ramona Nicole Mănescu" LANGUAGE="RO">
Stratégia Európskej únie pre podunajskú oblasť je integrovanou stratégiou, ktorá prepojí rôzne európske politiky so zameraním sa na hlavné problémy týkajúce sa celého makroregiónu. Cieľom príspevku Skupiny Aliancie liberálov a demokratov za Európu je zlepšiť nákladnú dopravu rozšírením plavebného kanálu, rozvíjať mestá pri Dunaji zvyšovaním kapacity prístavov a rozvíjať potrebné terminály a zodpovedajúcu infraštruktúru, ktorá podporí multimodálnu prepravu, nehovoriac o podpore malých a stredných podnikov pri získaní prístupu k európskym fondom.
<P>
Chcela by som zdôrazniť dosť špecifickú vzájomnú hospodársku závislosť krajín podunajskej oblasti a význam investícií nielen do informačných a komunikačných technológií, ale aj do rozvoja malých a stredných podnikov a ich výskumných oddelení s cieľom zabezpečiť trvalo udržateľný rast a účinnosť a podporiť rast ekologického hospodárstva. Ak chceme dosiahnuť hospodársky rast a vytvoriť pracovné miesta v členských štátoch ležiacich pri Dunaji, musíme vytvoriť podmienky na úspešné plnenie tejto stratégie nielen zapojením miestnych orgánov, ale aj prostredníctvom verejno-súkromných partnerstiev.
<P>
Členské štáty musia určiť prioritné oblasti rozvoja a včas pripraviť príslušné projekty a zabezpečiť, aby to boli integrované projekty zamerané na všetky dostupné európske fondy a najmä na príležitosti na regionálnu spoluprácu. V tejto súvislosti si myslím, že je podstatné, aby sme presne vedeli, ako vyzerá akčný plán Európskej komisie na plnenie tejto stratégie a model riadenia prijatý na tento účel.
<SPEAKER ID="162" NAME="Elisabeth Schroedter" LANGUAGE="DE">
Komplexná stratégia pre podunajskú oblasť, ktorá spojí všetky príslušné oblasti, ich obyvateľov a členské štáty, je veľkým povzbudením a ponúka mimoriadny potenciál z hľadiska trvalo udržateľného rozvoja celého povodia. Hospodárske a ekologické aspekty možno vyvážiť racionálnym spôsobom, ktorý načrtne cestu do budúcnosti. Sociálne problémy možno vyriešiť spoločne. Biologickú a kultúrnu rozmanitosť celej oblasti pozdĺž rieky možno úspešne sprostredkovať prostredníctvom spoločných projektov cestovného ruchu. Najdôležitejšie však je, že takáto spolupráca by sa mala primárne zamerať na odvrátenie ničivých povodní. Všetci si dobre pamätáme roky, keď mnohé časti tejto oblasti zažívali núdzu a utrpenie. Preto je dôležité, aby oblasti na hornom a dolnom toku rieky spolupracovali na základe spoločnej stratégie pre podunajskú oblasť pod záštitou Európskej únie s cieľom zachovať prirodzený charakter rieky.
<P>
To neznamená, že inovácia a pokrok sa majú zanedbávať. V konečnom dôsledku je možné poučiť sa z chýb minulosti a neopakovať ich. Preto sa musia lode prispôsobiť rieke a nie naopak. Máme tu mimoriadnu príležitosť, pretože máme k dispozícii odborné znalosti a potenciál celej oblasti je obrovský. Toto môže viesť k mimoriadnym inováciám a celosvetovej marketingovej stratégii pre celé povodie.
<P>
V tejto súvislosti sa mi zdá tiež dôležité, aby Európsky parlament vo svojom uznesení opravil na jednom mieste návrh Komisie: podobne ako v prípade oblasti Baltského mora existuje už dôležitá medzinárodná dohoda o spoločnej spolupráci týkajúcej sa tejto rieky. Táto dohoda predstavuje konsenzus a viedla k tomuto spoločnému vyhláseniu, ktoré umožňuje ochranu rieky a zároveň jej rozvoj ako dopravnej cesty pre lode. Je veľmi dôležité, aby Komisia neprekročila tento rámec.
<P>
Na dosiahnutie tohto cieľa potrebujeme nezávislých odborníkov a predovšetkým transparentnosť. Skúsenosti v oblasti Baltského mora preukázali, že transparentnosť a zapojenie miestnych ľudí zohrávajú kľúčovú úlohu pri zabezpečení toho, že opatrenia prijaté v oblasti rieky budú mať širokú podporu, že budeme pracovať pre budúce generácie a že takáto spolupráca bude mať úspech.
<P>
Je skutočne zmysluplné využiť v tejto súvislosti dostupné finančné zdroje a zvážiť, či všetky pôvodne naplánované opatrenia boli správne a ako možno zrealizovať nápravné opatrenia v záujme racionálnej, ekologicky a hospodársky vyváženej spolupráce a rozvoja celej podunajskej oblasti.
<SPEAKER ID="163" NAME="Oldřich Vlasák" LANGUAGE="CS">
Makroregionálne stratégie sú predovšetkým politickým nástrojom, ktorý predstavuje jednu z možných foriem regionálnej spolupráce. Mali by byť nástrojom efektívneho využívania existujúcich iniciatív, programov, finančných nástrojov, platforiem spolupráce a inštitúcií. Makroregionálne stratégie majú byť tiež rámcom na lepšie fungovanie Únie a jej vnútorného trhu a platformou na nadväzovanie obchodných kontaktov medzi podnikateľskými subjektmi. Mali by napomôcť racionalizáciu a lepšie štruktúrovanie prístupu k výzvam, ktorým čelia väčšie európske cezhraničné zemepisné celky. Výzvy i nástroje však musia byť jasne definované.
<P>
Z pohľadu našej skupiny Európskych konzervatívcov a reformistov je kľúčové, aby sa koncepcia makroregionálnych stratégií na úrovni Európskej únie riešila štruktúrovane a systematicky v kontexte ďalších politík. Je preto potrebné zvoliť strategický prístup k tejto otázke, a to najmä vzhľadom na počet stratégií, koncentráciu a charakter projektov a správy.
<P>
Koncepciu makroregionálnych stratégií vrátane stratégie pre podunajskú oblasť podporujeme za predpokladu, že Rada bude aj naďalej dodržiavať schválené zásady (tzv. tri neutrality): rozpočtovú a finančnú neutralitu, legislatívnu neutralitu a inštitucionálnu neutralitu.
<P>
Úloha a budúcnosť makroregionálnych stratégií možno súvisia s diskusiou o budúcom využití európskych fondov, presahy do diskusie o budúcej štruktúre politiky súdržnosti a predpokladanie potenciálneho vyhradenia finančných prostriedkov pre jednotlivé štáty v rámci budúcej finančnej perspektívy sú však podľa nášho názoru v dnešnej rozprave nadbytočné. Makroregionálne stratégie by nemali mať vplyv na budúcu štruktúru politiky súdržnosti, s výnimkou nadnárodnej spolupráce, ani na vyčlenenie finančných prostriedkov na jednotlivé ciele.
<SPEAKER ID="164" NAME="Tamás Deutsch">
autor. - (HU) O čom vlastne hovoríme, keď hovoríme o európskej stratégii pre podunajskú oblasť a keď spomíname podunajskú oblasť? Táto oblasť spája 14 európskych krajín a 115 miliónov európskych občanov. Možno nebudem preháňať, ak poviem, že európska stratégia pre podunajskú oblasť je stratégiou budúcnosti - nielen budúcnosti strednej Európy, ba možno ani budúcnosti Európskej únie, ale budúcnosti Európy v širokom zmysle slova. Nepozerá sa len naspäť, nesnaží sa len riešiť problémy, ktoré sme si priniesli z minulosti, ale snaží sa vytvoriť recept spolupráce, ktorý dokáže riešiť úlohy budúcnosti. Pri vypracúvaní stratégie pre podunajskú oblasť sme využili metódu, ktorá sa naposledy použila pred dlhým časom a prostredníctvom ktorej sme možno skutočne dokázali priblížiť Európsku úniu, iniciatívu Európskej únie, k občanom Európy, keďže trvalo veľmi dlho, kým Komisia vypracovala svoju koncepciu avizovanú v decembri minulého roka vzhľadom na to, že vypočula a zvážila stanoviská mimoriadne veľkého počtu zainteresovaných strán.
<P>
Veľmi, veľmi závažným problémom je aj to, že krajiny a regióny podunajskej oblasti, ľudí, ktorí tu žijú, vážne zasiahla kríza, hospodárska a finančná kríza. Stratégia pre podunajskú oblasť musí byť preto stratégiou zotavenia sa z krízy a jej stredobodom musí byť v každom prípade zvýšenie zamestnanosti. Myslím si, že my všetci tu v Európskom parlamente môžeme privítať prístup súčasného maďarského predsedníctva Európskej rady, ktoré považuje stratégiu rozvíjajúcej sa, čoraz prosperujúcejšej podunajskej oblasti na jednej strane a stratégiu obývateľnej podunajskej oblasti na druhej strane za mimoriadne dôležitú. Z tohto pohľadu je pre plnenie stratégie spolupráce veľmi dôležité, aby sme mali k dispozícii finančné prostriedky EÚ, ktoré členské štáty zapojené do stratégie pre podunajskú oblasť doteraz nevyužili na realizáciu svojej politiky súdržnosti.
<SPEAKER ID="165" NAME="Johannes Hahn" LANGUAGE="DE">
Komisia je veľmi nadšená. Preto sme s veľkou radosťou prijali úlohu vypracovať stratégiu s príslušnými regiónmi a členskými štátmi. Predložili sme návrh s cieľom výrazne zintenzívniť spoluprácu medzi regiónmi a členskými štátmi a zvýšiť životnú úroveň. Existuje široký konsenzus vo vzťahu k prioritám stratégie, konkrétne k mobilite, životnému prostrediu a jeho zlepšeniu a k zvýšeniu prosperity.
<P>
Som veľmi rád, že Parlament opakovane schválil a podporil integrovaný prístup uplatňovaný v tejto novej makroregionálnej stratégii. Ako ukazuje aj stratégia pre oblasť Baltského mora, aktívne zapojenie všetkých zúčastnených strán od miestnej, regionálnej a vnútroštátnej úrovne až po európsku úroveň je veľmi dôležité. Občianska spoločnosť, podnikateľská sféra atď. musia však zohrávať svoju úlohu. Zdá sa, že v podunajskej oblasti to tak funguje. Potrebný je tu skutočne trvalo udržateľný rozvoj. Preto sa napríklad tri z jedenástich prioritných oblastí vzťahujú na zlepšenie kvality vody, ochranu prírody a problematiku riadenia rizika a ekologických preventívnych protipovodňových opatrení, a to nielen na Dunaji, ale aj na jeho prítokoch.
<P>
Máme tu pred sebou neuveriteľnú príležitosť. Nezabúdajme, že Dunaj je jednoznačne najmedzinárodnejšou riekou na svete. Pri tejto rieke leží desať krajín. Na celom svete neexistuje ani jedna rieka, pri brehoch ktorej by sa nachádzalo tak veľa krajín. Z tohto dôvodu je pre nás veľmi dôležité, aby sme využili príležitosti na inštitucionálnu spoluprácu a vytvorenie nových inštitúcií - predovšetkým vzhľadom na skutočnosť, že táto makroregionálna stratégia sa vzťahuje na osem členských štátov EÚ a šesť nečlenských štátov.
<P>
Teraz niekoľko slov k financovaniu. V tejto súvislosti je dôležité, aby sa využili zdroje, ktoré sú už k dispozícii. V prebiehajúcom plánovaní programu na to existuje množstvo príležitostí. Ide o to, aby sa navzájom inteligentným spôsobom prepojili operatívne programy, aby bolo možné pracovať zároveň na určitých projektoch, ktoré možno realizovať len na nadregionálnom základe. V mnohých diskusiách, či už viacstranných, alebo dvojstranných, ľuďom hovorím, že by sa teraz mali začať pripravovať na ďalšie kolo žiadostí o finančné prostriedky a mali by zvážiť, ktoré projekty možno zrealizovať na spoločnom základe a aký objem finančných prostriedkov by si to vyžadovalo.
<P>
Ide aj o to, aby sa v tomto regióne využili existujúce dodatočné zdroje, ako napríklad 30 miliárd EUR, ktoré na tri roky poskytla Európska investičná banka. Som si istý, že sa dnes budeme môcť priamo zaoberať jednou alebo dvoma z týchto konkrétnych otázok. Čo sa týka Komisie, budeme dohliadať na túto stratégiu, ktorá sa vyvíjala zdola nahor, a podporovať ju. Zvolá sa skupina na vysokej úrovni zo všetkých členských štátov, ktorej sa budú pravidelne predkladať správy o pokroku. Na to budú nadväzovať konferencie, správy atď. Predovšetkým sa vypracuje akčný plán s konkrétnymi opatreniami a termínmi a je dôležité podporiť tieto veci.
<P>
Na záver by som vás ako miestnych zástupcov chcel vyzvať, aby ste zabezpečili skutočnú realizáciu mnohých opatrení, ktoré sa dnes už zvažujú, vyhodnocujú a prijímajú, aby naše spoločné zámery naozaj priniesli ovocie.
<SPEAKER ID="166" NAME="Marian-Jean Marinescu" LANGUAGE="RO">
Poslanecký klub Európskej ľudovej strany (kresťanských demokratov) víta dokument, ktorý navrhla Komisia, a podporí jeho prijatie počas maďarského predsedníctva. Myslíme si, že na účinné plnenie stratégie sú potrebné v zásade tri predpoklady: zoznam priorít a spoločných projektov, koordinácia na úrovni Komisie a zodpovedajúce financovanie, aby sme mohli dosiahnuť ciele, ktoré si všetci želáme.
<P>
Prečo sa má zahrnúť zoznam priorít? Dôvodom je to, že tento zoznam by mal byť dostupný pre všetky zúčastnené krajiny; zoznam projektov, ktoré sa budú realizovať spoločne a súčasne s cieľom podporiť hospodársky rozvoj regiónu a okrem toho ho aj viac zatraktívniť. Všetci partneri musia zrealizovať tieto jasne definované projekty, ktoré budú mať súbor spoločných priorít a ktoré zrealizujú súčasne všetky zapojené subjekty. Ďalšou otázkou je koordinácia. Skúsenosti Európskej únie v súvislosti so stratégiou pre oblasť Baltského mora preukázali, že je potrebný zodpovedajúci rámec na úrovni EÚ, aby sa zabezpečila koherentnosť stratégie. Koordinačný rámec by nemal ovplyvniť regionálne a miestne právomoci, ale zaručiť plnenie zodpovedajúcich priorít.
<P>
Treba uznať, že nie je potrebných viac finančných prostriedkov, nie sú potrebné nové inštitúcie ani nové právne predpisy. Je však potrebná stratégia, ktorá bude založená na spoločnom zozname priorít, dobrej koordinácii a efektívnom financovaní. Tento plán sa musí zrealizovať a zdroje, ktoré už boli vyčlenené v štrukturálnych programoch, sa musia doplniť o príspevok príslušných členských štátov a aj o možnosť preniesť nevyužité finančné prostriedky z iných oblastí.
<P>
Pán komisár, navrhli ste zmluvu pre budúcu politiku súdržnosti. Možno by ste to mohli zopakovať aj pre plnenie stratégie pre podunajskú oblasť.
<SPEAKER ID="167" NAME="Csaba Sándor Tabajdi">
v mene skupiny S&D. - (HU) Je dobré, že komisárom zodpovedným za túto oblasť je pán Hahn. Pochádza tiež z podunajskej krajiny a maďarské predsedníctvo a Európsku komisiu čaká isto veľa práce, aby dokázali vytvoriť harmóniu medzi 11 oblasťami politiky. Pán komisár, dámy a páni, je tu príliš veľa priorít. Ako sa bude dať vytvoriť rovnováha a harmónia medzi rôznymi prioritami? Nehovorím to pre pochybnosti, pretože aj ja by som chcel, aby táto stratégia bola úspešná, a najlepšou vecou v tejto stratégii je, že podporuje a núti krajiny v podunajskej oblasti, aby spolupracovali, pretože spolupráca často chýbala. Zároveň vzniká otázka, ako bude možné zosúladiť ciele stanovené v stratégii pre podunajskú oblasť, ktoré sú niekedy protichodné, ako napríklad kvalita vody, zlepšenie stavu životného prostredia, lodná doprava, využívanie energie alebo ekologický cestovný ruch. Z tohto dôvodu musí Komisia vykonať obrovské množstvo práce, aby po prijatí v júni vytvorila harmóniu medzi 11 krajinami a 11 politikami.
<SPEAKER ID="168" NAME="Filiz Hakaeva Hyusmenova" LANGUAGE="BG">
Stratégiu pre podunajskú oblasť má v apríli schváliť Rada ministrov. Je to signál verejnosti, že jej realizácii nebránia žiadne prekážky.
<P>
V praxi však členské a nečlenské štáty regiónu čelia mnohým problémom súvisiacim s vlastnou realizáciou a koordináciou nielen vzhľadom na priority, ale aj vzhľadom na mechanizmy financovania, prideľovanie, zodpovednosť za realizáciu a jej monitorovanie. To sa vzťahuje najmä na veľké cezhraničné projekty infraštruktúry.
<P>
Myslím si, že Komisia by mala dôkladne preskúmať otázku monitorovania projektov realizovaných v rámci stratégie pre podunajskú oblasť nielen z hľadiska finančnej disciplíny, ale aj z hľadiska dodržania termínov, zmluvných záväzkov a kvality výsledkov. Je potrebné stanoviť jasné právomoci vzhľadom na to, kto, ako a kde bude kontrolovať splnenie stanovených záväzkov a ako sa bude komunikovať o problémoch, ako sa budú analyzovať a riešiť.
<P>
Ďalšou dôležitou otázkou je sprostredkovanie a zverejnenie výsledkov dosiahnutých stratégiou. Transparentnosť a prístup k informáciám počas realizácie projektov sú mimoriadne dôležité vzhľadom na vlastné vnútorné administratívne procesy medzi koordinátormi a zmluvnými partnermi a tiež vzhľadom na občanov Európskej únie.
<P>
Pred vypracovaním návrhu stratégie sme uskutočnili rozsiahle diskusie a konzultácie o otázkach týkajúcich sa priorít a samotných projektov v rámci stratégie. To zvýšilo záujem európskej verejnosti o projekty. Ako bude informovaná o pokroku alebo celkovo o stratégii a aký mechanizmus verejnej kontroly sa zavedie? To je otázka, ktorú treba zodpovedať na európskej úrovni.
<P>
Preto si myslím, že je potrebné pokračovať v diskusiách a informačných kampaniach. Je potrebné zachovať účasť verejnosti na tomto ambicióznom európskom projekte, ktorého realizáciu si všetci želáme.
<SPEAKER ID="169" NAME="Barbara Lochbihler" LANGUAGE="DE">
Je dôležité, aby vypracovanie návrhu stratégie bolo otvoreným procesom a aby sa nedopustilo, že slovo bude mať len zopár vplyvných subjektov. To znamená, že musíme nájsť aj riešenia v prípade záujmov, ktoré budú vo vzájomnom rozpore. Nie je možné zosúladiť všetky formy rozvoja vodných ciest s cieľom ochrany jedinečného prírodného dedičstva podunajskej oblasti. Ide o to, aby sa využili technické možnosti, ktoré máme k dispozícii, a aby sme prispôsobili lode rieke a nie naopak.
<P>
Hovorím tu o Dunaji tečúcom voľne cez Bavorsko. Myslím si, že by sme mali jednoznačne kritizovať skutočnosť, že oznámenie, ktoré zverejnila Komisia, sa nesnaží ísť cestou využitia toho, čo je technicky možné a ekologicky najvhodnejšie. V rozpore s doterajšími odporúčaniami sa Komisia teraz zameriava na taký rozvoj, ktorý do roku 2015 umožní plavidlám typu 4B plavbu po rieke po celý rok. To nevyhnutne povedie ku konfliktu, hoci by sa mu dalo vyhnúť, ak by sa dosiahol konsenzus v otázke, ako využiť súčasné technické možnosti a zároveň ochrániť prírodu. Toto predčasné rozhodnutie sa musí v každom prípade zrušiť.
<P>
Na záver by som chcela požiadať o to, aby sa stratégia EÚ v oblasti začleňovania Rómov spojila so stratégiou pre podunajskú oblasť. To by sa malo zohľadniť aj v uznesení Parlamentu.
<SPEAKER ID="170" NAME="Jaroslav Paška">
za skupinu EFD. - (SK) Koncom minulého roka predstavila Európska komisia oznámenie - akčný plán stratégie Európskej únie pre podunajskú oblasť. V časti 2.1 oznámenia sa hovorí o výzvach a príležitostiach, ktorými môže spoločný koordinovaný postup zúčastnených krajín prispieť k rozvoju tohto regiónu.
<P>
Jednou z nich je aj využitie vodného toku Dunaja na efektívnu a ekologickú prepravu tovaru. Vieme, že súčasná prepravná kapacita rieky je hlboko pod jej možnosťami. V súvislosti s dobudovaním širokorozchodnej železnice, ktorá bude prepravovať tovar z Vladivostoku cez celú Áziu, Kaspickú oblasť, Rusko, Ukrajinu až do prístavu vo Viedni pri Bratislave, však význam dunajskej riečnej cesty iste prudko porastie. Preto je potrebné podľa môjho názoru v záujme oživenia, zintenzívnenia ekonomického rastu regiónu opätovne preskúmať pripravené projekty ekologických vodných diel, ktoré umožnia nielen znížiť riziká a dôsledky povodní, ale môžu zlepšiť aj splavnosť rieky a umožnia tiež vyrobiť lacnú, čistú elektrickú energiu z obnoviteľných zdrojov. Na takéto diela sa iste oplatí mobilizovať aj existujúce nevyčerpané finančné prostriedky najmä z kohézneho fondu, ak na to nájdeme vhodný mechanizmus.
<SPEAKER ID="171" NAME="Lambert van Nistelrooij" AFFILIATION="PPE">
(NL) Je pozitívne, že urýchľujeme stratégiu pre podunajskú oblasť. Existujú veľké problémy, vieme to, ekologické problémy, erózia brehov, kvalita vody a - čo je ešte dôležitejšie - nedostatočne využívame potenciál, ktorý táto oblasť ponúka občanom a podnikom.
<P>
Ako holandský poslanec tohto Parlamentu viem, že sme mali podobný prístup k Rýnu. Zlepšenie kvality vody, fungovanie dopravy a cestovného ruchu a poľnohospodárstvo idú ruka v ruke. Skutočne pomôcť môže integrovaný prístup, v rámci ktorého sa odstránia vzájomné rozpory.
<P>
Teraz niečo k právnemu základu. V zmluve bol stanovený právny základ pre posilnenú územnú súdržnosť. Tento nový článok poskytuje možnosť dobrej cezhraničnej spolupráce štrnástich zúčastnených členských štátov. Nástroje, cieľ 3 politiky súdržnosti, vytvárajú vynikajúci základ, pretože sa vzťahujú na miestne oblasti, podniky a občanov. Poslanecký klub Európskej ľudovej strany (kresťanských demokratov) hovorí "áno" tejto stratégii. Za týchto troch podmienok, ako práve povedal pán komisár: žiadne nové štruktúry, žiadne nové legislatívne rámce a žiadne nové osobitné finančné prostriedky. Je to však "áno" využívaniu súčasných finančných prostriedkov a "áno" prostriedkom Európskej investičnej banky.
<P>
Makroregióny, ktoré sú ešte v experimentálnej fáze, by nemali spôsobiť, že správa v Európe bude ešte komplexnejšia. Nie, región, samotný členský štát, zostane východiskovým bodom a tieto peniaze a tieto nástroje využijeme účinnejšie. Myslím si, že potom budeme môcť pracovať veľmi účinne na týchto akčných programoch, ktoré poskytujú poradenstvo a pomoc a ktoré podporuje Európska komisia.
<P>
Za týchto podmienok momentálne pokračujeme s Baltským morom. To funguje hladko, teraz ide o Dunaj a čoskoro pôjde o pobrežie Atlantiku.
<P>
Dnes predpoludním som hovoril so zástupcami holandského združenia lodných kapitánov Schuttevaer. Tí hovoria, že 10 % dopravy na Rýne pochádza z Dunaja. To by sme ľahko dokázali zvýšiť, ak by sme lepšie využívali túto širokú vodnú cestu medzi Severným morom a Čiernym morom. To by bolo dobré pre Východ i pre Západ.
<SPEAKER ID="172" NAME="Evgeni Kirilov" AFFILIATION="S&amp;D">
Stratégia pre podunajskú oblasť sa musí premeniť na trvalý proces a na nástroj koordinácie medzi partnermi, ktorí riešia podobné problémy. Musí zlepšiť plnenie spoločných cieľov a dosiahnuť, aby naši občania pozdĺž tento dôležitej európskej tepny, ktorú - ako zdôraznil jeden z kolegov - veľmi zasiahla súčasná kríza, jasne pocítili jej vplyv.
<P>
Je mimoriadne dôležité, aby sa stratégia pre podunajskú oblasť zakladala na prístupe zdola nahor. Na toto partnerstvo by sa malo nadviazať pri budúcom vývoji programovacích dokumentov politiky súdržnosti. Aktívna účasť miestnych a regionálnych zainteresovaných subjektov je zárukou toho, že ako svoje priority uznajú opatrenia a projekty zahrnuté do stratégie. Tým mám na mysli ich skutočné zapojenie do procesu. Ochota regiónov v podunajskej oblasti prideliť finančné prostriedky z vlastných programov na spoločné projekty je predpokladom úspešného dosiahnutia cieľov, ale mali by posilniť aj koordináciu existujúcich cezhraničných programov. To je jediný spôsob, ako sa môže stratégia stať dobrým príkladom medziregionálnej spolupráce.
<SPEAKER ID="173" NAME="Olga Sehnalová" AFFILIATION="S&amp;D">
(CS) Stratégia pre podunajskú oblasť je druhou makroregionálnou stratégiou, ktorá má podporiť územnú spoluprácu so spoločnými charakteristikami a spoločnými problémami.
<P>
Určite sa zhodneme na tom, že hlavným cieľom by malo byť zabezpečenie trvalo udržateľného rozvoja, pracovných miest a prosperity v podunajskej oblasti. Čo najlepšie by sa mali využiť aj existujúce nástroje a politiky. Preto plne podporujem tzv. zásadu troch "nie": "nie" zbytočnej byrokracii, "nie" novým inštitúciám a "nie" novým alebo dodatočným finančným prostriedkom. V súvislosti s týmito cieľmi však zároveň vzniká konkrétna otázka pre Komisiu. Ako môžete zabezpečiť, že stratégia sa za týchto podmienok riadne zavedie do praxe?
<P>
Osobitne dôležitú úlohu v rámci zásady subsidiarity musia zohrať regionálne a miestne orgány v spolupráci s dobrovoľníckym sektorom. Tieto orgány by mali účinne spolupracovať a Komisia by mala monitorovať a vyhodnocovať ich činnosť. Plnenie by sa malo uskutočniť na základe akčného plánu Komisie. Pripravuje však Komisia aj nejakú skrátenú a zrozumiteľnejšiu verziu tohto dokumentu, ktorá by sprostredkovala hlavné praktické výhody tejto stratégie priamo občanom a miestnym a regionálnym orgánom? Mám ešte poslednú otázku: aké je možné prepojenie medzi stratégiou pre podunajskú oblasť a novým finančným rámcom na obdobie rokov 2014 - 2020? Je tu nejaký presah?
<SPEAKER ID="174" NAME="Karin Kadenbach" AFFILIATION="S&amp;D">
(DE) Vážený pán komisár, chcela by som sa vám veľmi pekne poďakovať za to, že ste sem dnes prišli. Uviedli ste dnes jedenásť priorít a jedna z vašich úvodných viet znela: "Komisia je veľmi nadšená."
<P>
Stratégia pre podunajskú oblasť je naozaj procesom prebiehajúcim zdola nahor. Nech sa pozrieme do ktoréhokoľvek členského štátu, ale najmä do miest a obcí ležiacich pri Dunaji: táto stratégia sa všade vníma ako potrebná.
<P>
Ak si vypočujeme dnešné diskusie, je celkom jasné, kde spočívajú najväčšie obavy. Spolupráca v kultúrnej oblasti nepredstavuje veľký problém - tá bude fungovať. Podunajská oblasť má už dlhú históriu spolupráce v oblasti kultúry. Obavy sa týkajú trvalej udržateľnosti a ohrozenia samotného Dunaja.
<P>
Dnes sme počuli, že musíme rozvíjať Dunaj ako dopravnú trasu, pretože to vnímame ako alternatívu - a teraz hovorím aj ako členka Výboru pre životné prostredie, verejné zdravie a bezpečnosť potravín -, ktorá pomôže ak už nie znížiť emisie CO2, čo je možno príliš ambiciózny cieľ, tak aspoň zabrániť ich nárastu. Vnímame však veľké nebezpečenstvo pre celý Dunaj.
<P>
Ak Dunaj a jeho prítoky budeme považovať za jeden veľký ekosystém, potom vnímam túto stratégiu pre podunajskú oblasť ako veľkú príležitosť, hoci na druhej strane si to vyžaduje veľa predvídavosti pri vypracúvaní stratégie.
<P>
Ozývajú sa hlasy žiadajúce viac peňazí a finančná pomoc bude skutočné potrebná. Bude však záležať na vás a na Komisii, ako aj, samozrejme, na Parlamente, aby sa zabezpečilo, že všetky prostriedky, ktoré sa v tejto súvislosti vynaložia, zohrajú úlohu pri tom, aby sa do budúcnosti zachovali ekosystémy zahŕňajúce Dunaj, jeho prítoky, lužné lesy, suché lúky i mokrade. To je základná požiadavka, ak chceme rozvíjať Európu.
<P>
Táto stratégia pre podunajskú oblasť skutočne ponúka príležitosť investovať do ekologickej energie a zabezpečiť trvalú udržateľnosť zdola nahor. Máme teraz príležitosť využiť nadšenie obyvateľstva, zainteresovaných subjektov a ostatných zúčastnených strán. Mali by sme spolu čo najlepšie využiť túto príležitosť, pretože by sa mohla stať vynikajúcim príkladom.
<SPEAKER ID="175" NAME="Ivailo Kalfin" AFFILIATION="S&amp;D">
(BG) Stratégia pre podunajskú oblasť musí priniesť konkrétne výsledky, ktoré budú hneď od začiatku jasne viditeľné pre občanov podunajských krajín.
<P>
Existuje množstvo návrhov pre podunajské krajiny, ale dôležité sú priority uplatnené pri uvedení stratégie do praxe. Spoločné turistické chodníky a rozvoj dopravy, životné prostredie a kontakty medzi univerzitami budú významnými projektmi, ktoré zviditeľnia stratégiu pre podunajskú oblasť.
<P>
Osobitne by som chcel zdôrazniť potrebu aktívneho zapojenia štruktúr občianskej spoločnosti do plnenia stratégie hneď od začiatku. Môže byť úspešná len vtedy, keď občania žijúci pri Dunaji budú cítiť, že stratégia nadobudla konkrétnu podobu a že sa do nej môžu zapojiť.
<P>
V tejto súvislosti by som chcel vyzvať Komisiu a tiež kolegov poslancov z podunajských krajín, aby pomohli pri otváraní informačných stredísk a aby predovšetkým pomohli mimovládnym organizáciám, miestnym orgánom a univerzitám zrealizovať konkrétne projekty.
<SPEAKER ID="176" NAME="Miroslav Mikolášik" AFFILIATION="PPE">
(SK) Dunajská stratégia by mohla byť len prázdnym textom, ak sa nepristúpi k jej implementácii spolu s finančným krytím. O tom tu aj dnes večer hovoríme.
<P>
Ale na druhej strane je dobré, že multimodálna doprava je jedným z hlavných smerov. Viem, že napríklad riečny prístav na Dunaji či vo Viedni alebo v Bratislave bude po modernizácii veľmi významným príspevkom k téme, multimodálnej doprave, aby sa všetko neprepravovalo len kamiónmi, čo zhoršuje, pravdaže, životné prostredie. Nedávna konferencia v Bratislave o dunajskej stratégii za účasti vicepremiéra slovenskej vlády Jána Figeľa a ministra dopravy v jednej osobe vytýčila hlavné smery a participáciu všetkých podunajských krajín, ktoré sa na stratégii podieľajú. Otázky životného prostredia, čistoty spodných vôd, ale aj prevencia prírodných katastrof a ekologických katastrof, to sú všetko smery, ktoré musia byť rozumným spôsobom tiež inkorporované. A verím, že táto stratégia nebude mať vplyv na alokáciu štrukturálnych fondov v budúcnosti pre iné regióny.
<SPEAKER ID="177" NAME="George Sabin Cutaş" AFFILIATION="S&amp;D">
(RO) Po pristúpeniach v rokoch 2004 and 2007 môžeme už oprávnene hovoriť o podunajskej oblasti ako o oblasti Európskej únie. V dôsledku toho a na základe žiadosti Európskej rady z júna 2009 Komisia vypracovala stratégiu pre podunajskú oblasť. Chcel by som pozitívne vyzdvihnúť dôraz tohto dokumentu na 11 kľúčových oblastí, ktoré povedú - za predpokladu, že sa riadne zrealizujú - k dosiahnutiu trvalo udržateľného rozvoja a vytvoreniu pracovných miest a bezpečnosti v regióne. Myslím si, že jednou z podmienok na zabezpečenie úspechu tejto stratégie je prekonať nedostatok citlivosti existujúci medzi rôznymi regiónmi prostredníctvom intenzívnej finančnej a inštitucionálnej spolupráce a prostredníctvom poskytnutia lepšieho prístupu k existujúcim finančným prostriedkom na regionálnej úrovni.
<P>
Jedným z faktorov, ktorý by v neposlednom rade mohol zohrať dôležitú úlohu pri dosahovaní úspechu tejto stratégie, je energia. Fragmentácia energetických trhov vedie k vysokým nákladom a nedostatočnej hospodárskej súťaži. Preto naliehavo žiadam uskutočnenie diverzifikácie dodávok na základe prepojení a skutočných regionálnych trhov, čo môže zabezpečiť zvýšenú energetickú bezpečnosť.
<SPEAKER ID="178" NAME="Franz Obermayr" AFFILIATION="NI">
(DE) Stratégia pre podunajskú oblasť má okrem iného podporiť dlhodobú spoluprácu s cieľom zlepšiť dopravnú sieť a infraštruktúru, aby sa dosiahla lepšia ochrana životného prostredia. To sa isto vzťahuje na čističky odpadových vôd a projekty na podporu ekologických technológií a biodiverzity. To je dobrá vec.
<P>
Čo však podľa mňa chýba v časti o ekológii, pán komisár, je otázka environmentálnej bezpečnosti v súvislosti s jadrovou energetikou. Niektoré z najproblematickejších jadrových elektrární v Európe - Mochovce, Temelín, Belene - sa totiž nachádzajú v podunajskej oblasti a ich konštrukcia pochádza z veľkej časti z čias Sovietskeho zväzu a tieto elektrárne teda majú vážne a nebezpečné nedostatky. Napriek závažným medzinárodným dôsledkom benevolentnej jadrovej politiky sa priľahlým oblastiam susedných štátov, ktoré nie sú v dostatočnej miere zapojené do ekologického hodnotenia, venuje nedostatočná pozornosť. To, žiaľ, vedie k napätiu medzi blízkymi štátmi a regiónmi v otázke politiky životného prostredia. Som presvedčený, že stratégia pre podunajskú oblasť by poskytovala vynikajúci základ na vyriešenie týchto otázok.
<SPEAKER ID="179" NAME="Alajos Mészáros" AFFILIATION="PPE">
(HU) Keď som v detstve plával v Dunaji, vždy som sa zašpinil od oleja a aj som od neho páchol, dúfam preto, že toto sa v budúcnosti zmení. V súčasnosti je situácia celkom iná a myslím si a veľmi dúfam, že v budúcnosti, keď sa stratégia pre podunajskú oblasť naplní, vyčistením Dunaja sa postupne odstránia aj rozdiely medzi regiónmi. Je mi ľúto, že neexistuje osobitný finančný rámec a že stratégia bola zaradená pod politiku súdržnosti, čo je inak celkom správne, pretože ak by ste prešli popri celom toku Dunaja, uvideli by ste veľmi veľké rozdiely, ktoré existujú medzi rôznymi regiónmi. Ďalším dôvodom, prečo je táto stratégia dobrá, je to, že Dunaj spája staré členské štáty s novými členskými štátmi, a to je pre nás inšpiráciou, aby sme priblížili úrovne týchto regiónov a ďalej ich rozvíjali. Makroregión štátov v oblasti Baltského mora je pre nás veľmi dobrým príkladom a môžeme preniesť veľmi veľa pozitívnych impulzov do praxe na základe ich skúseností, predovšetkým čo sa týka životného prostredia.
<SPEAKER ID="180" NAME="Vasilica Viorica Dăncilă" AFFILIATION="S&amp;D">
(RO) Stratégia Európskej únie pre podunajskú oblasť, vypracovaná na základe modelu stratégie pre oblasť Baltského mora, ponúka nástroj, ako skoordinovať politiky Európskej únie v mnohých oblastiach. Táto stratégia bude musieť reagovať na problémy, ktorým čelia štáty v tejto oblasti: hospodárske a sociálne rozdiely medzi rôznymi regiónmi v krajinách v blízkosti Dunaja, nárast objemu lodnej dopravy, zmena klímy, kultúrna rôznorodosť a otázky životného prostredia a biodiverzity.
<P>
Myslím si, že v tomto ohľade poskytne stratégia Európskej únie pre podunajskú oblasť trvalú platformu na dialóg medzi členskými štátmi Európskej únie a nečlenskými štátmi, ako aj návrh na dosiahnutie dlhodobého prospechu na vnútroštátnej, regionálnej a miestnej úrovni. Chceme riadnu stratégiu založenú na nových technológiách, inováciách a investícii, ktorá keď bude zrealizovaná, v konečnom dôsledku zlepší kvalitu života všetkých európskych občanov v podunajskej oblasti.
<SPEAKER ID="181" NAME="Johannes Hahn" LANGUAGE="DE">
Nie je možné zaoberať sa všetkými pripomienkami v krátkom čase, ktorý mám k dispozícii, ale dovoľte mi, aby som sa zameral na dve či tri otázky. Prvá z nich sa týka lodnej dopravy. Ide o otázku, na ktorú musíme nájsť rozumnú, ekologicky a hospodársky prijateľnú odpoveď.
<P>
Sú tu dva prístupy, ktoré možno inteligentne skombinovať. Po prvé, musíme intenzívne začať pracovať na vývoji trupov lodí s cieľom znížiť spotrebu energie a negatívny vplyv na korytá riek. Po druhé - myslím, že tomuto sa doteraz venovalo príliš málo pozornosti, a súhlasím s tými, ktorí si myslia, že lode treba prispôsobiť rieke a nie naopak -, mali by sme sa oslobodiť od predstavy, že lode na celom Dunaji musia mať rovnakú veľkosť. Lode, ktoré sa plavia v Stredomorí, nie sú rovnaké ako lode plaviace sa v Atlantiku a naopak. Vieme, že priemerná vzdialenosť v prípade nákladnej dopravy je približne 800 kilometrov, a som presvedčený, že ak dostupné možnosti budú dostatočne atraktívne, potom by sa mohla skrátiť aj táto vzdialenosť. Preto je tiež zaujímavé zvážiť otázku, či by sme v tejto súvislosti mohli zrealizovať alebo ponúknuť zodpovedajúci výber z hľadiska veľkosti lodí pre rôzne úseky rieky.
<P>
Jedna otázka, ktorá bude v tejto súvislosti tiež dôležitá a ktorá sa niekoľkokrát spomenula, je otázka viacúrovňového riadenia. V tejto súvislosti môžeme niečo vyskúšať: prístup, na ktorý sa chceme v nasledujúcom programovacom období veľmi intenzívne zamerať. Ide o pokus skutočne zapojiť všetky časti spoločnosti do vývoja, ale najmä aj do plnenia tejto stratégie. V tejto súvislosti sa rozhodne stotožňujem s hodnotením pani Kadenbachovej a iných rečníkov. Je tu neuveriteľné nadšenie, ktoré treba nasmerovať alebo - ak chcete - skoncentrovať s cieľom vytvoriť zodpovedajúcu pridanú hodnotu. Môžeme povedať, že medzi obyvateľstvom existuje skutočné nadšenie a výrazná angažovanosť.
<P>
V zásade teraz musíme spoločne zrealizovať to, čo sme vlastne už prisľúbili. V tejto súvislosti môžem len naliehať na to, aby sme skutočne zrealizovali opatrenia, ktoré sme si spoločne stanovili. Predovšetkým by som chcel ešte raz zdôrazniť, že v zásade je k dispozícii dostatok finančných prostriedkov - aspoň v tomto momente. Musíme tieto dostupné finančné prostriedky využiť a vytvoriť zodpovedajúcu pridanú hodnotu pre Dunaj a obyvateľov - všetkých 115 miliónov - ktorí žijú v jeho blízkosti.
<SPEAKER ID="182" NAME="Predsedajúci">
Rozprava sa skončila.
<P>
Hlasovanie sa uskutoční vo štvrtok 17. februára 2011.
<P>
Písomné vyhlásenia (článok 149)
<SPEAKER ID="186" NAME="János Áder" LANGUAGE="HU">
Vo vedeckých kruhoch sa dlho považovalo za otrepanú frázu, že existujú tri hlavné strategické suroviny, pre ktoré pôjde človek dokonca aj do vojny, aby ich získal. Tieto suroviny sú ropa, potraviny a zásoby sladkej vody. Dunaj je riekou s najväčšími zásobami vody v Európe. Všetky ostatné jeho výhody - od dopravy až po výrobu energie - môžu byť len sekundárne vzhľadom na význam vody ako strategickej suroviny. Ako som viackrát zdôraznil počas svojich vystúpení v Parlamente, práve z tohto dôvodu musí byť podľa mňa stratégia pre podunajskú oblasť predovšetkým prostriedkom ochrany zásob pitnej vody. Mimochodom, moje stanovisko k tejto otázke je v súlade so snahou EÚ zameranou na zabezpečenie súladu s požiadavkami Európskej únie na kvalitu vody stanovenými v rámcovej smernici o vode. Preto si myslím, že ak sa počas plnenia stratégie prípadne dostanú do rozporu záujmy ochrany vodných zdrojov a výroby energie alebo ochrany vodných zdrojov a vnútrozemskej lodnej dopravy, hlavnou prioritou potom bude potreba urobiť v tejto otázke ústupky. Vzhľadom na uvedené si myslím, že je prekvapujúce, že oznámenie Komisie obsahuje konkrétne opatrenia týkajúce sa rozvoja lodnej dopravy na Dunaji, kde sa uvádza, že každý deň v roku musí byť zabezpečená plavebná hĺbka 2,5 m. Jeden z dôvodov, prečo je táto podmienka veľmi zvláštna, je, že podľa mojich informácií nezískala súhlas nielen maďarských odborníkov na vodu, ale ani ich rakúskych a nemeckých kolegov.
<SPEAKER ID="185" NAME="Iosif Matula" LANGUAGE="RO">
Dunaj slúžil dlho nielen ako prirodzená hranica medzi štátmi a regiónmi, ale aj ako perspektívny zdroj energie a málo využívaná dopravná cesta. Stratégia pre podunajskú oblasť je založená na zásade znižovania týchto vnútorných prekážok až po ich odstránenie s cieľom zlepšiť spoluprácu medzi krajinami ležiacimi na brehoch rieky. Povodie Dunaja je pilierom trvalo udržateľnej makroregionálnej štruktúry. Európska stratégia v tejto oblasti sa zameriava na spoločenstvá, regióny a európske štáty a harmonizuje ich potreby v oblasti hospodárskeho, sociálneho a kultúrneho vývoja, pričom sa zároveň dodržia environmentálne normy prirodzeného biotopu Dunaja. Koherentný rozvoj tohto makroregiónu pomôže zmenšiť rozdiely medzi regiónmi a dosiahnuť cieľ územnej súdržnosti EÚ. Stratégia poskytne platformu na posilnenie partnerstva medzi orgánmi na rôznych úrovniach, ako aj medzi orgánmi, súkromným sektorom a občianskou spoločnosťou. Bez konkrétneho zapojenia všetkých uvedených subjektov sa realizácia takej komplexnej a rozsiahlej štruktúry, ako je stratégia pre podunajskú oblasť, stane len želaním. Rozvoj regionálneho trhu s energiou je ďalšou oblasťou záujmu krajín ležiacich na brehoch Dunaja. Strategické prepojenia medzi susednými štátmi budú mať pozitívny vplyv na energetickú bezpečnosť a ochranu životného prostredia vzhľadom na potenciál, ktorý dunajský makroregión poskytuje ako zdroj trvalo udržateľnej energie.
<SPEAKER ID="183" NAME="Andreas Mölzer" LANGUAGE="DE">
Dunaj je životnou tepnou, ktorá - ako sa zdá - napriek tomu, že sa Európa zbližuje, vytvára naďalej deliacu prekážku, pričom podunajský región je prakticky uzatvorená kultúrna zóna od Passau až po Čierne more. Stratégia pre podunajskú oblasť má za cieľ zlepšiť využívanie tejto rieky, ktorá preteká cez osem členských štátov EÚ a šesť nečlenských štátov, ako dopravnej trasy, čo si pravdepodobne vyžiada prehĺbenie plavebných kanálov. Stratégia pre podunajskú oblasť sa okrem toho týka aj oblasti energetiky, ktorá by za určitých okolností mohla zahŕňať rozšírenie výroby elektrickej energie z vodných elektrární. Stratégia je navyše plánovaná ako významný stimulačný faktor pre hospodárstvo. Musíme dúfať, že nový vlajkový projekt EÚ, ktorým je stratégia pre podunajskú oblasť, neskôr naozaj nadobudne nejaký pozorovateľný a hmatateľný obsah. Koľko života sa v skutočnosti vdýchne do tohto projektu, bude určite závisieť okrem iného od toho, ako sa vyrieši napätie medzi cieľmi ochrany životného prostredia a spojením podunajskej oblasti a či Dunaj bude dostatočný spoločný menovateľ na realizáciu tohto mamutieho projektu. Rozsah stratégie pre podunajskú oblasť sa neobmedzí na zohľadnenie environmentálnych aspektov, aby sa zabránilo ďalšiemu poškodeniu podunajského ekosystému. Osobitné vítané by bolo, ak by spolupráca s Chorvátskom ako súčasťou stratégie pre podunajskú oblasť priniesla pokrok vzhľadom na reštitučné nároky podunajských Švábov, ktorí boli vysídlení po prvej svetovej vojne.
<SPEAKER ID="184" NAME="Georgios Stavrakakis" AFFILIATION="S&amp;D">
písomne. - (EL) Stratégia pre podunajskú oblasť je pozitívnym dôkazom mimoriadneho významu tzv. integrovaného prístupu k rozvoju oblastí, ktoré čelia spoločným problémom, problémom, ktoré sa nezastavia na hraniciach EÚ a ktoré si vyžadujú spoločný postup, ak sa majú riešiť účinne. Koordináciou politík, mechanizmov financovania a inštitúcií zapojených na rôznych úrovniach riadenia by sme mali byť schopní sformulovať spoločné reakcie na mnohé problémy: nevyužitý potenciál riečnej dopravy, nedostatok cestných a železničných spojení a ohrozenie životného prostredia. Všetci musíme pomôcť pri zabezpečovaní toho, že stratégia pre podunajskú oblasť sa zrealizuje čo najrýchlejšie a najúčinnejšie. Táto stratégia a stratégia pre oblasť Baltského mora budú fungovať ako pilotné projekty a poskytnú osvedčené metódy a mechanizmy na uplatnenie v iných makroregiónoch. Problémy, na ktoré sa stratégia pre podunajskú oblasť musí zamerať, jasne existujú v ďalších, širších zemepisných oblastiach, napríklad na Balkáne a v oblasti Jadranu. Nemusím spomínať dôsledky, ktoré bude mať podľa očakávaní zmena klímy na tieto oblasti, ani ich potenciál vzhľadom na rozvoj ekologického hospodárstva, dopravy a obnoviteľných zdrojov energie. Európska komisia musí na tieto problémy reagovať prijatím podobných makroregionálnych stratégií.
<SPEAKER ID="186" NAME="Csanád Szegedi" AFFILIATION="NI">
písomne. - (HU) Jobbik, Hnutie za lepšie Maďarsko, si myslí, že je dôležité a potrebné začať čo najskôr vykonávať stratégiu EÚ pre podunajskú oblasť. Hlavným problémom však je, ako zvyčajne, otázka transparentnosti a financovania. Podpora pridelená z Kohézneho fondu a dostupná z programov regionálnej spolupráce musí byť k dispozícii na miestnej úrovni. Súčasné regionálne rozdiely možno odstrániť len uplatňovaním dôkladne premyslenej a transparentnej stratégie, ktorá účinne rozdelí nevyužité finančné prostriedky a priamo podporí miestnych podnikateľov a investície. Členské štáty, ktoré chcú pristúpiť k Európskej únii, ako napríklad Chorvátsko a neskôr Srbsko, budú tiež prirodzenými partnermi podunajskej oblasti. Z tohto dôvodu by stratégia mala klásť oveľa väčší dôraz na cezhraničnú spoluprácu a úlohu nových členských štátov.
