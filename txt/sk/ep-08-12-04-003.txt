<CHAPTER ID="003">
Stav rokovaní o klimatickom a energetickom balíku (rozprava)
<SPEAKER ID="007" NAME="Predsedajúci">
Ďalším bodom programu sú vyhlásenia Rady a Komisie o stave rokovaní o klimatickom a energetickom balíku.
<SPEAKER ID="008" NAME="Andris Piebalgs">
člen Komisie. - Vážený pán predsedajúci, dnešná rozprava je veľmi dôležitá, pretože máme na dosah dohodu o klimatickom a energetickom balíku. Chcel by som sa poďakovať Parlamentu a konkrétne pánovi Turmesovi a pani Nieblerovej, tieňovým spravodajcom a spravodajcom stanoviska za dobre odvedenú prácu. Seriózny a konštruktívny prístup všetkých zúčastnených na nás urobil dojem a práve vďaka nim sa nám podarilo veľmi sa priblížiť k uzatvoreniu dohody.
<P>
Posledný trojstranný dialóg o tejto smernici sa skončil dnes ráno o 1.30 hod. Dosiahli sme značný pokrok a zdá sa, že nám zostáva už len niekoľko nevyriešených problémov. To znamená, že sme blízko cieľa, teda prijatia legislatívneho rámca týkajúceho sa obnoviteľných zdrojov energie, ktorý prinesie skutočnú zmenu v oblasti bezpečnosti dodávok, konkurencieschopnosti Európy a tiež udržateľnosti zdrojov.
<P>
Vyhliadky sú neobyčajne dobré - v priebehu niekoľkých dní by sme mali byť schopní potvrdiť našu dohodu stanoviť 20 % podiel obnoviteľnej energie v rámci Spoločenstva do roku 2020. Budeme schopní potvrdiť, akým spôsobom bude tento cieľ rozdelený na právne záväzné ciele pre členské štáty, ktoré zaručene prinesú investície. Budeme schopní odsúhlasiť mechanizmy na zaručenie flexibility a spolupráce, aby sme členským štátom umožnili spĺňať ciele vďaka vzájomnej nákladovo efektívnej spolupráci. Budeme schopní odsúhlasiť cieľový 10 % podiel využitia obnoviteľnej energie v preprave a bonusy na dosiahnutie cieľov určené pre biopalivá druhej generácie a obnoviteľné zdroje využívané v elektrických automobiloch. Budeme schopní odsúhlasiť svetovo bezkonkurenčný balík kritérií udržateľnosti, ktoré sa týkajú biopalív využívaných na dosiahnutie tohto cieľa. Budeme schopní odsúhlasiť celú škálu opatrení na odstránenie administratívnych prekážok pri prenikaní obnoviteľnej energie na trh a na zaručenie jej dostupnosti v elektrických a energetických sieťach. Pred dvoma či tromi rokmi sme si nevedeli ani len predstaviť, že by sa nám podarilo dosiahnuť taký cieľ. V oblasti dosahovania cieľov európskej energetickej politiky sme pokročili míľovými krokmi.
<P>
Spomenul som mechanizmy spolupráce. Zdá sa, že hlavnou nevyriešenou otázkou v rámci rokovaní je otázka, či by sme v roku 2014 nemali urobiť určitú revíziu týchto mechanizmov. Komisia plne chápe záujem Parlamentu o takúto revíziu, keď zohľadníme skutočnosť, že jedným zo základných zámerov smernice je vytvoriť jasný a pevný právny rámec pre investície. Zároveň si uvedomujeme, že mechanizmus flexibility, ktorý smernica poskytuje, zahŕňa niekoľko neoverených prvkov. Nemôžeme s istotou povedať, že všetky súčasti predloženého konceptu sú celkom dokonalé. Nie sme preto v zásade proti revízii funkčnosti týchto mechanizmov, ale neradi by sme spochybňovali ich cieľ. Ak sa však dohodne, že revízia by sa mala vykonať, rád by som zdôraznil, že je potrebné zaistiť, aby v žiadnom prípade nespochybňovala ciele smernice ani jej ambície.
<P>
Som si istý, že príslušné inštitúcie budú schopné nájsť vhodné riešenie tohto pretrvávajúceho problému. Pri pohľade na celý postup som hrdý - a myslím si, že aj vy by ste mali byť hrdí - na to, že Rada a predsedníctvo navzájom spolupracujú a dospeli k významnej dohode. Smernica umožní celej Únii splniť normy, ktoré doteraz dodržiaval len veľmi obmedzený počet členských štátov. Predstavuje naozaj skvelý pokrok. Ide o dôležitý krok smerom k udržaniu priekopníckej úlohy EÚ podieľať v zásadnej oblasti, akou je riešenie problému zmeny klímy, aby EÚ šla na budúci rok v Kodani príkladom.
<P>
V súvislosti s nedávno prijatým balíkom v oblasti energetickej bezpečnosti táto smernica tiež predstavuje dôležitý krok v našom snažení zlepšovať bezpečnosť dodávok energie. Tvorba smernice o obnoviteľnej energii bola stimulujúcim procesom spolupráce medzi príslušnými inštitúciami, v ktorom Parlament zohráva plnohodnotnú úlohu. Už sme takmer v cieli a z dosiahnutej zhody je zrejmé, že výsledok bude vynikajúci. Teším sa na zavŕšenie tohto snaženia v najbližších dňoch.
<SPEAKER ID="009" NAME="Stavros Dimas" LANGUAGE="EL">
Chcel by som sa poďakovať za možnosť hovoriť dnes o tomto závažnom probléme. Balík opatrení pre oblasť zmeny klímy a energetiky navrhovaný Komisiou je jednou z najvýznamnejších iniciatív, aké Európska únia za posledné roky uskutočnila. Prostredníctvom týchto opatrení Európska únia nielen splní svoje environmentálne ciele, ale zároveň rozhodujúcim spôsobom prispeje k uzatváraniu nových medzinárodných dohôd o boji proti zmene klímy. Prijatie balíka opatrení pre oblasť zmeny klímy a energetiky je potrebné, ak si Európska únia chce v očiach sveta zachovať dôveryhodnosť.
<P>
Dnešné rokovanie sa koná v rovnaký deň ako medzinárodný rámcový dohovor o zmene klímy v poľskom meste Poznaň. Naším dnešným obecenstvom je preto nevyhnutne nielen Európska únia, ale aj vyjednávači v Poznani a celé medzinárodné spoločenstvo. Stanovené opatrenia uľahčia Európskej únii prechod na hospodárstvo s nízkymi emisiami uhlíka. Okrem toho poskytnú európskemu priemyslu príležitosť zohrávať v medzinárodnom kontexte vedúcu úlohu v oblasti čistých technológií, čo mu prinesie konkurenčnú výhodu.
<P>
Súčasná hospodárska kríza nemôže byť dôvodom pre apatiu. Práve naopak, vnímame ju ako ďalší podnet prijať opatrenia v súvislosti so zmenou klímy. Práve v obdobiach, medzi ktoré patrí súčasná finančná kríza, by sme mali zvyšovať hospodárnosť a efektívnosť spotreby a tvorby prírodných zdrojov a produktov. Úspora energie a skvalitňovanie dodávok energie môžu navyše zvýšiť energetickú bezpečnosť v Európskej únii znižovaním dovozu ropy a zemného plynu. Prechod na hospodárstvo s nízkymi emisiami uhlíka podporí inovácie, prinesie nové možnosti investovať a vytvorí nové "zelené" pracovné príležitosti. To je dôvod, prečo je balík opatrení pre oblasť zmeny klímy a energetiky súčasťou riešenia súčasnej krízy. Poskytuje základ pre novú "zelenú" dohodu, ktorá zvýši konkurencieschopnosť európskeho priemyslu na medzinárodnej úrovni.
<P>
Rád by som poďakoval Európskemu parlamentu, súčasnému predsedníctvu a Rade za vynikajúcu spoluprácu s Komisiou na balíku opatrení pre oblasť zmeny klímy a energetiky, ako aj na návrhoch týkajúcich sa automobilov a oxidu uhličitého a na smernici o kvalite paliva. Zaznamenali sme výrazný pokrok v mnohých oblastiach, ktorými sa zaoberáme, a som si istý, že dosiahneme dohodu už v prvom čítaní. Konečné dohody musia zachovať celú štruktúru návrhu Komisie a naše environmentálne ciele, ako aj zaručiť spravodlivé rozdelenie úloh medzi členské štáty.
<P>
Ešte by som sa chcel stručne vyjadriť k revízii systému obchodovania s emisiami skleníkových plynov. Ak chceme dosiahnuť naše environmentálne ciele, strop v systéme obchodovania s emisiami musí do roku 2020 zaručiť zníženie emisií o 21 % v porovnaní s úrovňou z roku 2005. Ide o kľúčový bod návrhu Komisie.
<P>
Chcem povedať aj niekoľko slov k problematike rizík spôsobených presunom oxidu uhličitého. Medzinárodná dohoda o zmene klímy je najúčinnejší spôsob, ako čeliť tomuto nebezpečenstvu. Všetky riešenia, ktoré sa prijmú v rámci balíka opatrení, musia na jednej strane podporovať medzinárodnú dohodu a zároveň musia byť uskutočniteľné. Ako na bežiacom páse prebiehajú rokovania medzi Radou ministrov, Európskym parlamentom a Komisiou týkajúce sa tejto problematiky. Verím, že sa nájde uspokojivé riešenie, ktoré bude absolútne zohľadňovať environmentálne ciele obsiahnuté v návrhu Komisie.
<P>
V súvislosti so systémom rozdeľovania úloh medzi členské štáty mimo obchodného systému zaznamenali Rada a Európsky parlament výrazný pokrok vo viacerých oblastiach. Jednou zo zásadných otázok počas rokovania bolo nájsť primeranú rovnováhu medzi flexibilnou a účinnou implementáciou našich cieľov. Komisia stanovila ročný limit 3 % pre mechanizmus čistého rozvoja, pretože týmto spôsobom sa dosahuje rovnováha medzi flexibilitou a znižovaním emisií v rámci Európskej únie. Tento limit spolu s možnosťou obchodovať s emisnými kvótami medzi členskými štátmi prinesie štátom príležitosť dosiahnuť určené ciele. Komisia je presvedčená, že flexibilita pri dosahovaní cieľov členských štátov musí ísť ruka v ruke s transparentným a účinným systémom plnenia. Tento princíp sa už úspešne ujal v systéme Európskej únie pri obchodovaní s emisiami.
<P>
A v neposlednom rade bol pokrok zaznamenaný aj v súvislosti s návrhom Komisie formovať právny rámec na zachytávanie a skladovanie uhlíka. Pokiaľ ide o financovanie zachytávania a skladovania uhlíka (otázku, o ktorú prejavuje Parlament osobitný záujem), už prebiehajú rokovania o využití rezerv pre spoločnosti, ktoré sa zapájajú do systému obchodovania s emisiami. Ide o pozitívny vývoj smerom k nájdeniu riešenia. Ďakujem veľmi pekne a so záujmom očakávam vaše názory.
<SPEAKER ID="010" NAME="Martin Schulz" LANGUAGE="DE">
Vážený pán predsedajúci, ako vidíte, pán Solana tu nie je. Hlavným predmetom dnešnej rozpravy je však to, že chceme dostať konsolidovanú správu o trojstrannom dialógu. Práca účastníka trojstranného dialógu, Komisie, ktorá pred chvíľou podrobne vyjadrila svoje stanovisko, sa skončila. Momentálne to aspoň možno povedať o podstatnej časti jej práce. V súčasnosti prebiehajú rokovania o zásadných otázkach medzi Radou a Parlamentom. Dnes ráno by mal veľký počet poslancov, ktorí sa nezapájajú do rokovaní ako spravodajcovia ani inak, tu v pléne príležitosť vypočuť si informácie o súčasnom stave a podeliť sa o svoje názory naň - preto si tiež konferencia predsedov túto rozpravu vyžiadala.
<P>
Dozvedel som sa, že lietadlo z Paríža práve pristálo. Pán Borloo je na ceste sem. Myslím si, že by sme mali prerušiť túto rozpravu, kým pán Borloo nedorazí, potom si vypočuť stanovisko Rady a pokračovať v rokovaní. Nechcem totiž, aby táto rozprava skĺzla na úroveň šou. Chcem si dnes ráno vypočuť informácie o súčasnom stave z úst zástupcu Rady. Rada chce od Parlamentu, aby prerokoval celý balík do konca decembra v rámci mimoriadneho konania. To je síce v poriadku, ale v tom prípade by tu mal byť predstaviteľ Rady načas, aby predniesol jej stanovisko Parlamentu. Potom môžeme začať rokovať.
<SPEAKER ID="011" NAME="Predsedajúci">
Veľmi pekne vám ďakujem, pán Schulz. Program práce stanovuje, že pán Borloo a aj páni Dimas a Piebalgs sa po odznení príspevkov predsedov jednotlivých politických skupín znova ujmú slova. Vystúpia aj na konci rozpravy.
<P>
Dovoľte mi dodať ešte niečo, pán Schulz. Európsky parlament neprijíma program svojich plenárnych zasadnutí tak, aby vyhovovali programom jednotlivých účastníkov. Účastníci, ktorí sa zúčastňujú plenárnych zasadnutí, musia svoj program prispôsobiť programu Parlamentu. Poprosím ďalšieho rečníka v mene Skupiny Európskej ľudovej strany...
<P>
(protesty)
<P>
Pán Schulz, túto záležitosť sme uzatvorili.
<P>
(protesty)
<SPEAKER ID="012" NAME="Hartmut Nassauer" LANGUAGE="DE">
Vážený pán predsedajúci, chcel by som vzniesť procedurálnu námietku, a preto žiadam o slovo.
<P>
Žiadam, aby sa rokovanie prerušilo, kým nedorazí pán Borloo. Nežiadam o zmenu programu, len o krátke prerušenie rokovania, kým nebude prítomný pán Borloo. Toľko moja žiadosť.
<SPEAKER ID="013" NAME="Predsedajúci">
Dámy a páni, pred chvíľou som hovoril o tom, že Parlament neprispôsobuje svoj program programom účastníkov rozpravy. Dôstojnosť Parlamentu to nedovoľuje a vzájomný rešpekt medzi inštitúciami tiež hovorí proti tomu.
<P>
Vypočul som si teda vaše procedurálne námietky a dospel som k rozhodnutiu, ktoré som vám objasnil. Pán Borloo prednesie svoj príspevok po jednotlivých politických skupinách a bude hovoriť aj na konci rozpravy.
<SPEAKER ID="014" NAME="Graham Watson">
v mene skupiny ALDE. - Vážený pán predsedajúci, tieto procedurálne námietky nemôžete len vziať na vedomie. Zaznieva z nich vôľa členov tejto snemovne, ktorí chcú, aby bol pán Borloo prítomný, a chcú si vypočuť jeho príspevok ešte pred rozpravou. Počkajme teda.
<P>
(potlesk)
<SPEAKER ID="015" NAME="Predsedajúci">
Dámy a páni, nezabúdajte, že posledné slovo má toto plénum. Vzhľadom na túto skutočnosť nechám o tejto záležitosti hlasovať. Hlasovať budeme o tom, či sa má plenárne zasadnutie Parlamentu prerušiť, kým nepríde pán Borloo.
<P>
(Parlament schválil návrh.)
<P>
(Rokovanie bolo prerušené o 8.50 hod. a pokračovalo o 9.05 hod.)
<SPEAKER ID="016" NAME="Jean-Louis Borloo" LANGUAGE="FR">
Vážený pán predsedajúci, dámy a páni, v prvom rade mi dovoľte, aby som sa ospravedlnil za meškanie spôsobené tým, že som zle odhadol bruselskú dopravu.
<P>
Rád by som sa poďakoval vám pán Piebalgs a pán Dimas za umožnenie tejto rozpravy a za intenzívnu spoluprácu na energetickom a klimatickom balíku, do ktorého ste sa pustili po konferencii v Bali za slovinského predsedníctva, ako aj za prácu na augustovom neformálnom stretnutí Rady v St. Cloud, ktorá pokračovala počas celých piatich mesiacov za tohto predsedníctva. Naším spoločným záväzkom je dosiahnuť dohodu v prvom čítaní, a to v časovom rámci zlučiteľnom s medzinárodnými záväzkami a voľbami do Európskeho parlamentu.
<P>
V zásade by som si počas tejto rozpravy rád vypočul vaše názory, a to ešte pred mojím návratom na zasadnutie Európskej rady ministrov životného prostredia, ktoré práve prebieha a bude sa konať celý deň. O našej diskusii a vašich pripomienkach budem referovať svojim kolegom. Naša práca je optimálne koordinovaná a som vďačný za vaše pozvanie, ktoré svedčí o našej spoločnej túžbe dosiahnuť komplexnú dohodu o energetickom a klimatickom balíku.
<P>
Skutočne sa na konferencii v Poznani, ktorá prebieha v týchto chvíľach, blížime do cieľovej rovinky. Táto konferencia by mala pripraviť pôdu pre konferenciu v Kodani v decembri 2009, a to v okamihu, keď svet ešte stále váha na križovatke a členské štáty vyhlasujú, že sú ochotné (avšak nie individuálne) prijať záväzok urýchliť transformáciu za predpokladu, že bude financovaná alebo dostanú podporu, a prehodnotiť svoje výrobné a spotrebné metódy za predpokladu, že to neohrozí ich konkurencieschopnosť. Pohľady celého sveta sú tento mesiac, v decembri 2008, upriamené na Európu, pretože udalosti nadchádzajúcich dní v Európe budú svojím spôsobom generálkou, predzvesťou toho, čo sa bude odohrávať na najväčších globálnych fórach. Každopádne v to dúfam.
<P>
Energetický a klimatický balík je balíkom praktických návodov na veľký - avšak kontrolovaný - energetický, hospodársky a technologický prechod so spoločnými osvedčenými pracovnými postupmi, metódami a s množstvom mechanizmov solidarity. To všetko v Únii 27 štátov, ktoré prijímajú záväzky demokraticky.
<P>
Pravdepodobne ide o prvý prípad v novodobej histórii, keď sa rozdielne hospodárstva pokúšajú naraz a spoločne zmeniť svoju paradigmu. Hospodársky rozvoj ešte nikdy nebol taký prepojený s energetickými podmienkami. Dámy a páni, máme pred sebou úlohu, ktorú nám dnes zverila história. V súvislosti s energetickým a klimatickým balíkom ide o prvé hospodárstvo na svete - 450 miliónov spotrebiteľov a 15 % emisií skleníkových plynov -, ktoré sa pokúša dokázať, že trvalo udržateľný rozvoj je možný aj v skupine 27 štátov bez ohľadu na ich rozdielne priemyselné, klimatické, geografické a hospodárske zázemie.
<P>
Ostatným kontinentom to tiež ukazuje, že jeden z ich hlavných partnerov už svoj záväzok prijal. Podávame dôkaz, že je to možné. Sú vám známe tri ciele: povestné ciele 3 x 20. Tak ich tradične nazývame, hoci pre jeden z 20 % cieľov v skutočnosti platí hodnota 20 alebo 30 %. Za cieľmi 3 x 20 sa teda skrýva: 20 % zníženie emisií skleníkových plynov v porovnaní s rokom 1990, 20 % obnoviteľných zdrojov energie a 20 % zvýšenie energetickej účinnosti. Komisia premietla tieto ciele do týchto piatich kľúčových návrhov nariadení: smernica týkajúca sa obchodovania s emisnými kvótami alebo systému obchodovania s emisiami CO2 pre priemyselných a energetických dodávateľov, ktorej cieľom je 21 % zníženie priemyselných emisií do roku 2020. Smernica o rozdelení úsilia, ktorej cieľom je znížiť do roku 2020 emisie skleníkových plynov o 10 % v odvetviach, v ktorých sa nevyužíva obchodovanie s emisnými kvótami, napríklad v stavebníctve, doprave a poľnohospodárstve. Smernica o obnoviteľných zdrojoch energie, ktorej cieľom je zvýšiť podiel týchto zdrojov energie z vyše 8 % v roku 2006 na 20 % a zároveň dosiahnuť 10 % zníženie v odvetví dopravy. Smernica o zachytávaní a skladovaní uhlíka, ktorej cieľom je stanoviť podmienky skladovania uhlíka. A napokon právne predpisy týkajúce sa emisií CO2 z motorových vozidiel, ktoré sa snažia znížiť emisie CO2 zo 160 na 120 gramov v období rokov 2006 až 2008.
<P>
Pred tým, ako sa podrobnejšie pozrieme na rokovania, ktoré sú svojou podstatou neisté, by som rád vyslovil štyri všeobecné pripomienky.
<P>
V prvom rade chcem povedať, že tento komplexný balík tvorí jeden konzistentný, nezávislý a spravodlivý celok, v ktorom si môže každý nájsť svoje miesto a podieľať sa na ňom podľa priemyselných, energetických alebo geografických čŕt vlastnej krajiny. Dovoľte mi, aby som sa poďakoval Komisii a predchádzajúcim predsedníctvam za toto eminentne kolektívne úsilie. Náš cieľ je jasný: vytvorenie balíka tohto rozsahu by zvyčajne trvalo niekoľko rokov.
<P>
Vzhľadom na globálny kalendár - harmonogram volieb do Európskeho parlamentu a konferencií v Poznani a Kodani - sa všetky strany chceli pokúsiť dosiahnuť dohodu do konca tohto roka. Zjavne ide o veľmi náročnú úlohu, ale ujsť pred ňou nemožno. Tento cieľ, ktorý stanovila Európska rada za nemeckého predsedníctva, znova v októbri nastolilo predsedníctvo pána Sarkozyho, hoci určité štáty v súvislosti s krízou vyjadrili obavy a chceli odložiť všetky rozhodnutia. Niet pochýb o tom, že situácia bola napätá a pán Sarkozy musel venovať všetko svoje úsilie tomu, aby sme mohli v tejto oblasti pokračovať.
<P>
Dohoda uzatvorená v októbri teda potvrdila to, čo sme dosiahli počas nemeckého predsedníctva. V prvom rade ste vyjadrili želanie presunúť hlasovanie na dnešok alebo včerajšok. Táto reakcia, toto želanie nám poskytlo výrazný impulz, výraznú motiváciu v období, keď sme s obavami sledovali zmeny klímy. A tento prístup mal nesmierne pozitívny účinok. Vy - predsedovia a spravodajcovia skupín a predsedovia výborov - ste sa chceli stretnúť s nami a s pánom Jouyetom. Spoločne sme diskutovali o najvhodnejších podmienkach pre pokus o dosiahnutie dohody do konca tohto roka. Myslím si, že sme všetci odporúčali, a rád by som sa vám za to poďakoval, aby sa táto podrobná rozprava konala dnes a aby sme na dnešné poobedie odložili vyvodenie záverov z týchto rokovaní jednak pre Radu, ktorá sa stretne 11. a 12. decembra, ako aj pre trojstranný dialóg na nasledujúci víkend a napokon rozpravu 17. decembra, ktorá sa, dúfam, skončí hlasovaním.
<P>
Musím vám povedať, dámy a páni, že tieto rokovania sa pravdepodobne zapíšu do histórie ako zlom v snahe dosiahnuť dohodu, ktorá naďalej zostáva naším spoločným cieľom. Dostali sme sa do rozhodujúcej fázy rokovaní. V súvislosti s touto záležitosťou neexistujú zo strany členských štátov žiadne politické pózy ani politikárčenie. Nezúčastňujeme sa rokovania, pri ktorom, ako sa občas stáva, niekto zaujíma nejaký postoj alebo pozíciu s cieľom získať určitú výhodu. Zažívame určitý pozitívny paradox. Sme si vedomí, že musíme konať, pretože ide o nesmierne dôležitý problém, ale zároveň musíme konať takým spôsobom, aby bola každá smernica sociálne, finančne a hospodársky prijateľná pre Úniu ako celok a aj pre jednotlivé členské štáty.
<P>
Dnes sme v rámci rokovaní dospeli do kritickej fázy. Lepší priebeh trojstranných dialógov sme si ani nemohli želať a je to práve vysoká kvalita trojstranných dialógov a dôvera medzi jednotlivými stranami, ktoré nám umožnili trochu pozmeniť časový rozvrh. Na ukončenie rokovaní nám už veľa času nezostáva. Vlastne sú to iba necelé dva týždne. Trojstranné dialógy, pričom niektoré prebiehali včera do neskorých nočných hodín, by nám mali umožniť dokončiť 90 % textu, ktorý sa potom preloží do všetkých jazykov Únie.
<P>
S vyhliadkou na rokovanie Rady 11. a 12. decembra sa dnešné zasadnutie Rady ministrov životného prostredia a zasadnutie Rady ministrov energetiky v pondelok 8. decembra bude zaoberať problémami, na riešení ktorých by sa členské štáty zrejme ešte stále mohli dohodnúť.
<P>
Dnes popoludní sa predsedníctvo pokúsi pokročiť v súvislosti s mnohými bodmi týkajúcimi sa štyroch textov, ktoré v najužšom zmysle slova tvoria tento balík.
<P>
Predstavím tiež vašu dohodu týkajúcu sa návrhu nariadenia o emisiách CO2 z ľahkých úžitkových vozidiel a o kvalite paliva.
<P>
Potom navrhnem prijatie záverov Rady týkajúcich sa oznámenia Komisie o odlesňovaní. Boj proti odlesňovaniu a zhoršovaniu kvality lesov, ako aj udržateľná ochrana lesov a ich správa sú kľúčovými prvkami budúcej medzinárodnej dohody o zmene klímy. Tieto prvky sú predmetom mnohých rokovaní s našimi africkými priateľmi.
<P>
Okrem iného sme, dúfam, dospeli k jednoznačným záverom týkajúcim sa geneticky modifikovaných organizmov.
<P>
Posledný trojstranný dialóg sa uskutoční cez víkend, v období medzi skončením rokovania Rady 11. decembra a 17. decembrom. Bude, samozrejme, naplánovaný tak, aby sme sa mohli pripraviť na rozpravy a hlasovanie na plenárnom zasadnutí 16. a 17. decembra.
<P>
Predchádzajúce trojstranné dialógy, z ktorých posledný sa konal včera večer, prebiehali z technického hľadiska nad očakávanie dobre. Úprimne povedané, pred niekoľkými mesiacmi sa zdalo vypracovanie týchto dokumentov technicky nezvládnuteľné. Musím povedať, že všetky strany a stáli predstavitelia výboru COREPER sa popasovali so svojimi úlohami a urobili skvelú prácu. Rád by som sa, samozrejme, poďakoval aj zástupcom Parlamentu, ktorí sa zúčastnili na rôznych schôdzach a zvlášť na trojstranných dialógoch.
<P>
Dosiahli sme značný pokrok a drvivá väčšina bodov v textoch sa vyvíja naozaj dobre. Širokú podporu si zaistili najmä celková architektúra a vnútroštátne ciele priradené jednotlivým členským štátom.
<P>
O niekoľkých závažných problémoch však naďalej diskutujeme v Rade a Rada o nich hovorí s Parlamentom. Je zrejmé, že musíme v rámci smernice týkajúcej sa obchodovania s emisnými kvótami - pravdepodobne najnáročnejšej smernice - nájsť systémy na dosiahnutie pokroku a finančnej solidarity, ktoré zaručia, že štáty, ktorých hospodárstvo najviac závisí od uhlíka, môžu prejsť na iné zdroje energie.
<P>
Energetická hospodárnosť priemyslu v jednotlivých európskych štátoch sa pohybuje od stupňa jeden po stupeň tri. Množstvo emisií uhlíka sa pohybuje v rozsahu od jeden po štyri, v niektorých odvetviach dokonca po päť. Na základe toho si viete predstaviť, aké ťažkosti nás čakajú. My však musíme dosiahnuť dohodu, ktorá nám umožní udržať hospodársku a priemyselnú konkurencieschopnosť Európy. Navyše sme v neustálom kontakte s európskymi priemyselnými odvetviami.
<P>
Áno, musíme organizovať dražby elektrickej energie, ale musíme nájsť spôsob regulácie, ktorý nespôsobí obrovské nárasty cien pre koncových spotrebiteľov, nech už ide o domácnosti či priemyselné podniky. Momentálne vytyčujeme trasu smerom k prechodu bez ohrozenia spravodlivej súťaže na vnútornom trhu.
<P>
S ohľadom na riziká spojené s presunom emisií CO2 pracujeme na dvoch alternatívach, ktoré sa vzájomne nevylučujú. Ide o pokrok v oblasti dražieb a mechanizmus začleňovania CO2 podobný tomu, ktorý plánujú zaviesť Spojené štáty v rámci svojho vlastného balíka.
<P>
Argument, že by tento postup mohol ohroziť slobodný obchod, nie je z nášho pohľadu opodstatnený. V každom prípade, o výbere mechanizmov sa musí jednoducho rozhodnúť neskôr. Nateraz v podstate potrebujeme určiť, čo je vhodné pre odvetvia, ktoré sú zvlášť zraniteľné, nakoľko sú vystavené potenciálne veľmi vysokým dodatočným nákladom v súvislosti s konkurencieschopnosťou a rizikám spojeným s presunom emisií CO2.
<P>
Poniektorí, napríklad naši nemeckí priatelia, chcú ponechať len jedno kritérium a vzdať sa pokroku. Musíme nájsť riešenie, ktoré bude prijateľné pre všetkých. V skratke, v tejto etape rokovaní sa objavili tri hlavné bloky.
<P>
Prvý tvoria najmä baltské krajiny, ktoré sú viazané podmienkami Zmluvy o ES - minimálne jednou z nich -, aby odstavili jadrové elektrárne, a ktoré vzhľadom na svoju špecifickú geografickú polohu tvoria ozajstný energetický ostrov. Tieto krajiny oprávnene poukazujú na viacero konkrétnych technických, praktických a finančných problémov.
<P>
Druhý blok tvoria krajiny, ktorých priemysel je z hľadiska energie výrazne menej účinný, pretože je v obrovskej miere závislý od CO2. Najjasnejším príkladom je Poľsko. Zostáva na nás, aby sme pre tieto štáty našli systémy na dosiahnutie pokroku, ktoré za žiadnych okolností nepozmenia celosvetové ciele ani konečný termín, teda rok 2020, ale ktoré budú napriek tomu prijateľné pre ostatné štáty. Pokrokovosť systému by v týchto prípadoch mala byť prioritou.
<P>
A napokon sú tu krajiny tretieho bloku, ktoré síce nemajú žiadne vážnejšie obavy ani obavy, ktoré by mali podobnú relevantnosť v kontexte celého procesu, no venujú veľkú pozornosť cene za našu požadovanú solidaritu, využitiu príjmov z rôznych dražieb a zvlášť výberu alebo iným spôsobom následného prideľovania.
<P>
O dva dni, 6. decembra, je v Gdansku naplánované stretnutie pána Sarkozyho a vedúcich predstaviteľov alebo vlád Poľska, Českej republiky, Maďarska, Slovenska a baltských krajín, ako aj Rumunska a Bulharska.
<P>
Som presvedčený, že sa im podarí nájsť spôsoby, ako dosiahnuť dohodu v otázkach, ktoré oprávnene považujú za kľúčové. Ešte pred nasledujúcim zasadnutím Parlamentu bude nepochybným výsledkom tejto prvej etapy silný záväzok vedúcich predstaviteľov štátov alebo vlád.
<P>
Tento balík skutočne nemôže fungovať bez silného, jednomyseľného záväzku členských štátov. To bolo jasné už na začiatku. Nemohli by sme navrhovať takúto zmenu hospodárskych a sociálnych princípov v životoch 450 miliónov európskych občanov, keby sme sa nemohli oprieť o mimoriadne silný politický postup.
<P>
Vo všetkých národných parlamentoch a možno aj v hlavách niektorých z vás prirodzene rezonuje silné pokušenie cúvnuť pred touto úlohou a myslíte si: "Aký to má zmysel? Počkajme na výsledky stretnutia v Kodani, počkajme na zostavenie novej americkej vlády." Dokonca si môžete v kontexte finančnej, priemyselnej a sociálnej krízy povedať, že ešte nie je ten správny čas. To by však znamenalo nepochopenie skutočnosti, že to, čo neurobíme dnes, nám v budúcnosti z pohľadu produktivity a konkurencieschopnosti príde draho. Ak nebudeme konať v dnešných podmienkach, keď sú naše hospodárstva a demokracie dokonale vybavené na zvládnutie tejto úlohy, neskôr budeme čeliť nezvratnej a neprijateľnej situácii a žiadny ďalší pokrok viac nebude možný. Zlyhali by sme v očiach krajín, ktoré potrebujú náš úspech, pretože ten im dá vieru v rozvoj. Zlyhali by sme v očiach krajín, ktoré potrebujú náš úspech, pretože ten im dá vieru vo vlastný udržateľný rozvoj. Zlyhali by sme v očiach našich detí. V každom prípade, ako by sme sa mohli v Kodani stretnúť so svojimi africkými partnermi, s ktorými sme docielili vytvorenie spoločnej európsko-africkej platformy, potvrdenej pred niekoľkými dňami stretnutím v Addis Abebe, a rokovať s nimi o meniacej sa svetovej paradigme, ak Európa, ktorá - či sa nám to už páči, alebo nie - rovnako ako predtým na Bali hrá v tejto záležitosti úlohu záchrancu, tento balík neprijme? Neviem si predstaviť, ako by bola dohoda v Kodani možná bez tohto podstatného predpokladu.
<P>
Ak sa na druhej strane našim 27 štátom, v ktorých nepochybne stále existujú výrazné rozdiely z hľadiska bohatstva a ktoré majú a priori rozdielne priemyselné a energetické zázemie, ako aj odlišné podnebia, podarí dosiahnuť dohodu o verejnom procese, ktorý bude možné hodnotiť, kontrolovať a financovať, čím uvedieme do pohybu historickú zmenu trendov, potom si myslím, že nás to naplní nádejou na úspech v Kodani a optimizmom pre budúcnosť našej planéty.
<P>
Sme presvedčení, že spolurozhodovací postup, ktorý svojou podstatou predstavuje výnimočnú príležitosť, naďalej zostáva dôležitým pravidlom v procese zavádzania takejto významnej zmeny - pretože neverím, že by len jeden z prvkov demokracie sám osebe mohol v tejto záležitosti priniesť posun vpred.
<P>
To je práve zjavný dôvod, ak to tak môžem povedať, prečo maximálne zužitkujeme všetky rozpravy a názory, ktoré si vypočujeme dnes predpoludním alebo dokonca aj v dnešné skoré poobedie, a verím, že nám tento spolurozhodovací postup umožní urobiť veľký krok, o ktorom si trúfam povedať, že sa ho už európski občania nevedia dočkať. Tento krok je zodpovedný a vzbudzuje nádej.
<P>
(potlesk)
<SPEAKER ID="017" NAME="Joseph Daul" LANGUAGE="FR">
Vážený pán predsedajúci, pán Borloo, pán Piebalgs, pán Dimas, dámy a páni.
<P>
Dnes ráno sme sa v rozprave venovali tomu, čomu sa teraz často hovorí "energetický a klimatický balík", teda politickému balíku obsahujúcemu hlavný cieľ, ktorý stanovili vedúci predstavitelia 27 štátov v marci 2007. Medzi týmito piatimi textami existuje množstvo prepojení, a preto o nich treba diskutovať ako o jednotnom politickom celku. Paralelné preskúmavanie týchto textov predstavuje pre všetky naše inštitúcie náročnú úlohu a veľkú pracovnú záťaž. Rád by som poďakoval všetkým zúčastneným stranám, predovšetkým predsedníctvu a tímu pána Borlooa za vynaložené úsilie.
<P>
Ich práca bola náročná už pred vypuknutím finančnej krízy. A dnes je nesmierne náročná vzhľadom na hospodárske a sociálne napätie, ktoré vzbudzuje veľké obavy v každodennom živote obyvateľov. A predsa sa aj v týchto ťažkých a kritických podmienkach musíme vyvarovať chýb. Našou povinnosťou je chytiť sa každej šance na úspech. Nejde však o vnucovanie našej vôle iným, ale o našu presvedčivosť a vynaloženie potrebného úsilia na dosiahnutie vyvážených a perspektívnych rozhodnutí.
<P>
Musíme sa chytiť tejto historickej šance zvrátiť trend zmeny klímy. Musíme sa ubrať cestou, ktorá nás odvedie od pohromy, do ktorej sa rútime. Boj proti zmene klímy a propagácia ekologických inovácií tiež zo strednodobého hľadiska znamenajú naštartovanie európskeho hospodárstva a priemyslu. Znamenajú tiež plánovanie našich investícií dnes, aby sme mohli zajtra ochrániť pracovné miesta, a preto si musíme zaistiť podporu občanov.
<P>
Skupina Európskej ľudovej strany (kresťanských demokratov) a Európskych demokratov húževnato pracuje na energetickom a klimatickom balíku v pevnej viere, že predstavuje dôležitú štrukturálnu politiku, a predovšetkým v presvedčení, že predstavuje iniciatívu historického významu. Pri tejto práci pociťujeme obrovskú zodpovednosť voči budúcim generáciám. Dohodu o jednom z piatich návrhov, o nariadení o emisiách CO2 z automobilov, sme dosiahli tento týždeň.
<P>
Naša stredopravá skupina to vníma ako jasný politický odkaz, ktorý nás podnecuje k ďalšej práci. Jednako je to vyváženosť balíka ako celku, ktorá je v hre a o ktorej budeme hlasovať na jednom z budúcich plenárnych zasadnutí. Našou úlohou je vypočuť si názory ostatných a vynaložiť úsilie potrebné na vytvorenie podmienok pre kompromis. Predovšetkým je však našou úlohou utíšiť obavy občanov súvisiace s ich budúcnosťou a zaistiť si ich podporu pri zvažovaní strategických možností Európy v strednodobom horizonte.
<P>
Myslím, že môžem povedať, že v takejto prevládajúcej atmosfére dobrej vôle si vytvárame šancu uspieť na rozhodujúcich stretnutiach o niekoľko dní v Poznani a na budúci rok v Kodani.
<SPEAKER ID="018" NAME="Martin Schulz" LANGUAGE="DE">
Vážený pán predsedajúci, mojou úlohou nie je zachádzať do podrobností o právnom predpise, o ktorom práve diskutujeme. Pokúsim sa za našu skupinu opísať širší rámec, na ktorom musíme postaviť tento klimatický balík. S potešením vítam, že prišiel aj úradujúci predseda Rady, ktorého prejav som si mohol pozorne vypočuť. Ako správne povedal, zmena klímy je závažný problém, ktorému čelíme všetci: Rada zložená z vedúcich predstaviteľov štátov alebo vlád, Európsky parlament aj Komisia.
<P>
Počuli sme mnoho skvelých fráz, napríklad čísla 20 % - 20 % - 20 %. Ale dôkladná práca na detailoch tejto záležitosti sa odohráva tu v našom Parlamente. Frázy sú dielom vedúcich predstaviteľov štátov alebo vlád. Dôkladná práca na detailoch tejto záležitosti sa odohráva tu v Európskom parlamente. Ako správne povedal pán Joseph Daul, máme už prvotnú dohodu v súvislosti so smernicou o emisiách z automobilov. Pochvala za tento úspech patrí Parlamentu. Preto by v názve tohto legislatívneho postupu, ktorý sme priviedli k prvej dohode, nemalo byť meno Sarkozy, ale Sacconi.
<P>
(potlesk)
<P>
Budem sa preto držať tohto postupu, vďaka ktorému sme dosiahli dohodu. Nejde o bežný postup. Európsky parlament súhlasil s tým, že sa spolu s Radou a Komisiou uberie nezvyčajnou cestou. Ukončiť neformálny trojstranný dialóg a potom o ňom hlasovať je v poriadku. V prípade šiestich rôznych legislatívnych postupov však v skutočnosti rušíme štandardný parlamentný postup. To znamená, že veľmi veľa poslancov tohto Parlamentu sa nemôže zúčastniť podrobných konzultácií, ale celú svoju angažovanosť v tejto oblasti musí obmedziť na konečné vyslovenie "áno" alebo "nie", ktoré bude určitou formou ratifikácie dosiahnutého výsledku.
<P>
Ide o závažné zrieknutie sa parlamentných práv. Trochu ma zaráža, že tí, ktorí v iných prípadoch vždy hovoria o transparentnosti a účasti, prehliadajú túto skutočnosť so spokojným úsmevom. Napriek tomu sa musí v určitých situáciách prijať rozhodnutie, či je takýto postup oprávnený, a to v závislosti od problému, pred ktorým stojíme. Naša skupina o tomto podrobne diskutovala. Zhodli sme sa na tom, že tento problém je natoľko závažný, že sa touto cestou musíme vydať.
<P>
Povedali ste to správne, pán úradujúci predseda Rady, a aj my sme pevne presvedčení o tom, že ide o problém storočia. Všetky problémy zmeny klímy tohto storočia nevyriešime ihneď. Ak však nevyriešime problémy, ktoré sú aktuálne dnes, v priebehu tohto storočia stroskotáme. To je pre nás hlavný dôvod, na základe ktorého tvrdíme, že chceme tento postup ukončiť už teraz.
<P>
Nemyslím si, že rozhodnutie Rady vziať do vlastných rúk a vyhradiť si právo urobiť konečné rozhodnutie na úrovni vedúcich predstaviteľov štátov alebo vlád bolo najmúdrejšie, pretože v Európskej rade skladajúcej sa z vedúcich predstaviteľov štátov alebo vlád prevláda princíp jednomyseľnosti. Už ste naznačili, že prezident Sarkozy ešte bude musieť osobitne rokovať s ôsmimi až deviatimi štátmi. Veľa šťastia. Dúfame v úspešný výsledok. Parlament však nevystavil bianko šek v súvislosti s postupom, ktorý sme teraz využili. Neznamená to, že Parlament je nakoniec pripravený prijať akúkoľvek žiadosť ľubovoľného členského štátu, ktorú je potrebné ešte dotiahnuť za zatvorenými dverami.
<P>
V rámci neformálneho trojstranného dialógu musí byť napokon všetko jednotné. Treba dospieť k jednotnej pozícii Rady, jednotnej pozícii Parlamentu a jednotnej pozícii Komisie. Nesmie sa stávať, aby sme sa tu zaoberali detailmi a nakoniec nám Európska rada aj tak povie, že ešte musí niečo doriešiť, ešte musí všelikoho o niečo požiadať, a napokon Parlamentu oznámi: ber alebo nechaj tak! Takto to jednoznačne nemôže fungovať. Pánovi Borloovi a úradujúcemu predsedovi Rady pánovi Sarkozymu preto odporúčam: predložte výsledok, ktorý bude prijateľný pre všetkých.
<P>
V Európskej rade ani počas osobitných rokovaní by preto nemali existovať žiadne prekážky. Zrealizovali sme všetky prípravné práce, ktoré nám umožnia o dva týždne hlasovať. Európsky parlament súhlasil, že dá balíku svoje požehnanie ešte tento rok, ak to bude možné. Pán Sarkozy verí, že to bude jeho veľké víťazstvo. Preto tu a teraz hovorím, že v prípade dosiahnutia úspešného výsledku bude tento úspech predovšetkým patriť poslancom Európskeho parlamentu za vykonanú ťažkú prácu. Môžeme byť hrdí a ak všetko dobre dopadne, predsedníctvo Rady môže byť hrdé tiež.
<P>
(potlesk)
<SPEAKER ID="020" NAME="Graham Watson" LANGUAGE="FR">
Pán Borloo, dozvedeli sme sa, že ste pricestovali z Paríža lietadlom. Ak je to tak, cestujte nabudúce radšej vlakom. Bude tak isté, že do Parlamentu prídete načas, a zachováte si tiež povesť ochrancu životného prostredia.
<P>
Vážený pán predsedajúci, Úniu možno teraz od historického prelomu v boji proti zmene klímy delia len dni. Predstavitelia našich členských štátov radi svoje farbisté reči ladia do zelena, teraz však uvidíme farbu ich peňazí. V marci minulého roka odsúhlasili 20 % zníženie emisií uhlíka do roku 2020 a momentálne v Rade cítime z ich slov strach. Našou úlohou je tento strach zažehnať.
<P>
Ako ste povedali, pán predseda, zmena klímy je najväčší problém, ktorému čelíme. Hoci sú aj takí, ktorí ochkajú, že si nemôžu dovoliť znížiť emisie uhlíka podľa svojho predošlého záväzku, od Talianska je nezodpovedné tvrdiť, že by to znamenalo zvýšenie poplatkov za energiu o 17,5 %. Výroba obnoviteľnej energie zníži poplatky a ušetrí nám nielen peniaze, ale aj životy.
<P>
Dohoda signalizuje pokrok. Chystáme sa naštartovať skutočný systém "strop a obchod" ovládaný trhom, ktorý bude citlivo reagovať na potreby členských štátov, ale zároveň spĺňať svoje ciele. Potrebujeme však, aby Rada znova potvrdila svoj záväzok dosiahnuť 20 % obnoviteľnej energie do roku 2020. Potrebujeme, aby Rada vytýčila cestu k zodpovednému a transparentnému rozdeleniu úloh v oblastiach, ktoré nezahŕňa systém obchodovania s emisiami. A napokon od Rady potrebujeme, aby sa zaviazala podporovať výskum, ktorý uvoľní potenciál "zelených" technológií, napríklad zachytávania a skladovania uhlíka.
<P>
Musíme konať, aby sme zaistili, že spojenie priemyselnej loby a národných záujmov jednotlivých štátov, ktorá nám znemožnila pokročiť už v súvislosti s emisiami z automobilov, neprekazí aj budúcotýždňovú historickú príležitosť. Európa má šancu viesť svet do boja o zníženie emisií uhlíka, o skutočnú zmenu v prospech budúcich generácií. Kedy sme mali naposledy možnosť bezprostredne sa zapojiť do takéhoto vznešeného boja? Rada musí dodržať slovo.
<SPEAKER ID="022" NAME="Claude Turmes" LANGUAGE="DE">
Vážený pán predsedajúci, v osobe prezidenta Obamu máme v súčasnosti v Spojených štátoch politického vodcu, ktorý je prezieravý a odvážny. Prezident Obama sa v rámci rekonštrukcie amerického hospodárstva chystá upriamiť pozornosť na "zelené" technológie, obnoviteľné energie a hospodárne automobily.
<P>
Ide zároveň o otázku etickej rekonštrukcie tejto krajiny, ktorú prezident Bush skorumpoval v oblasti hospodárstva, mierovej politiky a etiky. Práve v čase, keď máme túto obrovskú historickú príležitosť (my Európania, ktorí sme vždy boli vodcami na medzinárodnom poli, my, ktorí sme vždy určovali normy medzinárodnej politiky zameranej na klímu), riskujeme, že naše dlhodobé vízie budú obmedzovať tie najnečestnejšie podniky a ich kumpáni. Bolo by historickou chybou a celkom by sme stratili svoju diplomatickú dôveryhodnosť, ak by sa Parlamentu nepodarilo pretvoriť tento balík na balík pre budúcnosť.
<P>
V hre je politika a som hrdý na to, že sme včera večer na stretnutí s liberálmi, sociálnymi demokratmi a konzervatívcami, hoci veľmi váhavými, pokročili v oblasti obnoviteľných energií. Jeden konzervatívec mi však stále stojí v ceste, a to pán Berlusconi.
<P>
Tento klimatický balík je aj o politickej budúcnosti. Som rád, že v pánovi Rasmussenovi máme vedúceho predstaviteľa sociálnych demokratov, ktorý chce pokrok a environmentálno-sociálnu politiku a nie návrat do 70. rokov minulého storočia ako iní sociálni demokrati. Som rád, že pán Watson presadzuje environmentálny kurz liberálov. Zaujímavou otázkou bude, akým smerom sa uberieme v oblasti ochrany prírody? Kam sa podela etika skupiny, ktorá sa považuje za najväčšiu ľudovú stranu v Európe? Naozaj chceme dovoliť konzervatívcom, ako sú napríklad pán Tusk, pán Berlusconi, pani Merkelová a ich spoločníci, aby zabránili Európe na pôde tohto Parlamentu urobiť historický pokrok pre svojich občanov a pre celý svet?
<SPEAKER ID="023" NAME="Alessandro Foglietta" LANGUAGE="IT">
Vážený pán predsedajúci, dámy a páni, nový vzorec 20/20/20 používaný na zhrnutie európskych cieľov v boji proti zmene klímy predstavuje ambiciózny záväzok, ktorý z Európy na tomto globálnom bojisku spraví nepopierateľného vodcu. Ak mám byť úprimný, mal by som upozorniť na rozdiel medzi univerzálnym charakterom tohto cieľa a jednostranným prístupom európskych záväzkov. Podľa môjho názoru by sme mali mať dostatok odvahy a pripustiť, že ak sa táto ukážka našej schopnosti nevezme do úvahy pri mnohostranných rokovaniach, mohlo by sa ukázať, že životnému prostrediu neprináša nijaký úžitok a zároveň ochromuje náš priemysel.
<P>
Očividne všetci podporujeme konkrétny cieľ - chrániť životné prostredie. Ak ho však chceme uskutočniť, musíme identifikovať najúčinnejšie nástroje, ktoré získajú širokú podporu. Je nevyhnutné skombinovať tieto dve podmienky, pretože jedna bez druhej by zmarila všetky naše snahy a dokonca by mohla mať pre priemysel nenapraviteľné následky. Základom je preto analýza pomeru nákladov a výhod. Rád by som zdôraznil, že takýto prístup v žiadnom prípade neznamená posudzovanie alebo spochybňovanie dôležitosti ochrany planéty. Jednoducho si myslím, že nástroje zahŕňajúce klimatický a energetický balík (v prvom rade revíziu smernice týkajúcej sa obchodovania s emisnými kvótami) musíme starostlivo vyhodnotiť vrátane hospodárskeho a byrokratického zaťažovania našich podnikov a verejných prostriedkov, ako aj konkurencieschopnosti európskeho výrobného odvetvia s osobitným dôrazom na malé a stredné podniky.
<P>
Tieto argumenty sú namieste zvlášť v čase, keď je svetové hospodárstvo rukojemníkom slabého hospodárskeho prostredia, ktoré volá po novej analýze filozofie tohto balíka. Hovorím konkrétne o kontrole kritérií na stanovenie vnútroštátnych cieľov. Predovšetkým je nevyhnutné naplno využiť tzv. mechanizmy flexibility a až potom môžeme dúfať, že si zachováme konkurencieschopnosť na svetovej úrovni. Na záver by som chcel zdôrazniť, že teraz je dôležitejšie ako kedykoľvek predtým vyhnúť sa pokusom zneužívať existujúce rozpory medzi obhajcami priemyslu a ochrancami životného prostredia.
<SPEAKER ID="024" NAME="Umberto Guidoni" LANGUAGE="IT">
Vážený pán predsedajúci, dámy a páni, pán Borloo, pán Piebalgs, pán Dimas, niektorí hovoria, že európska smernica 20/20/20 extrémne finančne zaťažuje hospodárstvo Európskej únie. Patrí k nim napríklad aj talianska vláda, ktorá odhadla približne dvojnásobné zvýšenie nákladov. Jej odhady však nie sú podložené žiadnymi presvedčivými dôkazmi. Takéto stanoviská však podceňujú budúce ceny fosílnych palív a prehliadajú podstatné výhody vyplývajúce z rýchleho rozširovania obnoviteľných energií. Ide napríklad o zabezpečenie dodávok energie, ale predovšetkým o vytváranie nových pracovných miest, a to v čase recesie, keď sú tisíce pracovníkov vytláčané z výrobných procesov.
<P>
Efektívnejšie využívanie energie a rozšírené využívanie obnoviteľných energií sú kľúčom k prekonaniu hospodárskej krízy. Vyčlenenie veľkej časti verejných prostriedkov na záchranu bánk znamená opätovné zavedenie toho istého hospodárskeho modelu založeného výlučne na financiách, ktorý nás priviedol ku kríze, s ktorou sa snažíme vyrovnať. Nemôžeme riešiť hospodársku situáciu bez zmeny stratégie. Táto smernica EÚ sa zameriava na inovácie a predovšetkým sa snaží včas zdolať otras spôsobený prebiehajúcou zmenou klímy. Tento problém ešte viac sťaží životy európskym občanom a skomplikuje situáciu hospodárstvam členských štátov. Preto nesmieme znova využiť verejné investície na podporu tradičných odvetví, ale musíme sa sústrediť na sféry, ktoré smerujú k inováciám v oblasti energií a životného prostredia.
<P>
Rozvoj distribučných sietí a prioritný prístup k nim sú kľúčové faktory rastu odvetvia obnoviteľných energií. V období 60. až 80. rokov minulého storočia bolo vyčlenených veľa prostriedkov na infraštruktúru sietí veľkých centralizovaných systémov práve formou rozsiahlych verejných investícií. Aj v tomto prípade by sa mala zabezpečiť budúcnosť systému založeného na obnoviteľných energiách. Musíme teda prevádzkovať zariadenia na výrobu obnoviteľných energií, ktoré využívajú nové technológie. Preto potrebujeme investície, výskum a rozvoj technológií. Naliehavo potrebujeme prijať tento balík v prvom čítaní na decembrovom plenárnom zasadnutí, ako to očakávajú európski občania. Nemôžeme dopustiť, aby krátkozraké prospechárstvo určitých štátov a určité hospodárske záujmy zahatili tento proces.
<SPEAKER ID="025" NAME="Johannes Blokland" LANGUAGE="NL">
Vážený pán predsedajúci, za posledné týždne sme zo všetkých síl pracovali na rokovaniach o klimatickom a energetickom balíku. Zabrali nám veľa času, ale podľa mňa sa vyplatila každá minúta. Rád by som osobitne poďakoval spravodajcom za ich obrovské úsilie a povzbudzujem ich, aby neustúpili od ambicióznej dohody, ktorá sa má uzatvoriť v priebehu ďalších dvoch týždňov. Rovnako by som rád poďakoval predsedníctvu a Komisii za ich vytrvalé úsilie počas rokovaní.
<P>
Niekedy mám pocit, že predsedníctvu robí veľké ťažkosti priblížiť sa k názoru Parlamentu po obsahovej stránke, čo by mohlo uškodiť ambíciám klimatického balíka. Plne si však uvedomujem, že úloha predsedníctva dosiahnuť zhodu s Radou je ťažká, nepochybne práve teraz, keď niektoré členské štáty zneužívajú finančnú krízu na oslabenie úsilia v oblastiach zmeny klímy a energie. Takýto stav vecí je naozaj žalostný.
<P>
Ak budeme odkladať svoje ambície, bude nás to stáť oveľa viac. Teraz je ten správny čas hľadať riešenia. Nalieham na predsedníctvo, aby neopúšťalo sľubné iniciatívy prijaté na zasadnutiach Európskej rady na jar 2007 a 2008. V súvislosti s konferenciou o zmene klímy, ktorá sa tento týždeň začala v Poznani a ktorej sa zúčastníme spolu s delegáciou EÚ, je nesmierne dôležité, aby sme sa pridŕžali svojich ambícií.
<P>
Na konferencii v Bali sme zvyšku sveta sľúbili, že vypracujeme ďalekosiahly klimatický balík, a nemali by sme ho sklamať. Ak sklameme, Európska únia stratí dôveru, čo zároveň ovplyvní priebeh rokovaní o novej dohode týkajúcej sa zmeny klímy. Človeku bola zverená úloha, aby spravoval planétu Zem. Je našou povinnosťou, aby sme všade, kde je to možné, napravili škody, ktoré sme spôsobili stvoreniu života.
<SPEAKER ID="026" NAME="Roger Helmer" AFFILIATION="NI">
Vážený pán predsedajúci, nepochybne čelíme najväčšej kríze, akú som vo svojom živote zažil. Hrozbu však nepredstavuje globálne otepľovanie, ale naše politické protiopatrenia. Nepochybne je pravda, že Zem sa za posledných 150 rokov mierne, avšak prerušovane otepľovala, ale toto dokonale zapadá do uznávanej schémy dlhodobých prirodzených klimatických cyklov, ktoré fungujú už tisíce rokov. Ľudstvo zažilo maximum v holocéne, rímske optimum a stredoveké obdobie oteplenia. Teraz sa zdá, že sa posúvame do nového klimatického optima 21. storočia.
<P>
Faktom je, že hladina morí dnes nestúpa rýchlejšie ako v priebehu predošlých storočí. Faktom je, že celkový objem ľadovcov je do veľkej miery konštantný. Faktom je, že extrémne poveternostné javy dnes nie sú o nič častejšie ako pred sto rokmi a že počet ľadových medveďov za posledné desaťročia dokonca dramaticky vzrástol, teda ako druh majú ďaleko od vyhynutia.
<P>
Pravdou je, že oxid uhličitý je skleníkový plyn, hoci omnoho menej dôležitý skleníkový plyn ako vodná para, ale vplyv zosilnenia CO2 v klíme je nelineárny. Ide o zákon znižovania výnosov. Ďalšie zvyšovanie množstva CO2 v porovnaní s aktuálnym množstvom v atmosfére, ktoré predstavuje približne 380 častíc na milión, bude mať nepodstatný vplyv.
<P>
Medzitým budú mať naše politiky zničujúci vplyv na hospodárstvo. Škody budú rozsiahle. Naše nedosiahnuteľné ciele v oblasti obnoviteľnej energie, a to najmä v súvislosti s veternou energiou, reálne hrozia odstavením dodávok elektriny.
<P>
Takéto politiky zlyhajú podobne ako Kjótsky protokol. Ak by aj Západ znížil emisie, je jasné, že rozvíjajúce sa trhy v Číne a Indii to neurobia. Úroveň CO2 bude rásť ešte minimálne 50 rokov. Faktom je, že rok 1998 bol najhorúcejším rokom, na aký si pamätáme, avšak za posledných desať rokov sa svet ochladil. Opatrenia, o ktorých dnes rokujeme, predstavujú najväčší hromadný únik z reality, aký sme kedy zažili.
<SPEAKER ID="027" NAME="Predsedajúci">
Dámy a páni, mám krátke oznámenie týkajúce sa zasadnutia. Ako viete, Parlament sa rozhodol pred začatím tejto dôležitej rozpravy počkať na pristátie lietadla zástupcov Rady. To znamená, že náš časový rozvrh sa značne posunul, sme však natoľko zdvorilí, aby sme plnili svoje záväzky voči našim hosťom.
<P>
Ako viete, o 11.30 hod. očakávame v tomto Parlamente návštevu dalajlámu. Slávnostná schôdza sa bude, samozrejme, konať o 11.30 hod.
<P>
To znamená, že aktuálnu rozpravu určite neskončíme do 11.30 hod. Poslední rečníci preto budú musieť vystúpiť po slávnostnej schôdzi, čím sa zároveň oddiali hlasovanie. Všetky tieto údaje, samozrejme, uvidíte na svojich obrazovkách.
<P>
Chcel by som teraz poprosiť rečníkov, aby presne dodržiavali svoj rečnícky čas.
<SPEAKER ID="028" NAME="Werner Langen" AFFILIATION="PPE-DE">
(DE) Vážený pán predsedajúci, niektorí z nás ešte stále vyzerajú unavení, pretože sme dnes rokovali do druhej ráno. Ide nám o globálnu dohodu, ktorá však, prirodzene, vyžaduje angažovanosť všetkých hlavných aktérov: Číny, Indie a predovšetkým USA. Bez angažovanosti nebude možné bojovať proti zmene klímy, nech by sa Európa snažila zo všetkých síl. Pripúšťam, že sme pozadu za cieľmi do roku 2020, ale nenesieme zodpovednosť len za klímu, ale aj za zachovanie pracovných miest a konkurencieschopnosti nášho hospodárstva. To je dilema, v ktorej sa nachádzame, a môžem povedať len toľko, že návrhy Komisie neboli natoľko dobré, aby sme ich mohli prijať.
<P>
Teraz intenzívne diskutujeme a konzultujeme, pretože v rozpore s verejnými vyhláseniami neberú návrhy Komisie tieto aspekty dostatočne do úvahy. Myslím si preto - a pán Schulz má pravdu -, že sa nesmieme vzdať svojich práv participovať a nemôžeme vystavovať žiadne bianko šeky. Môžeme napríklad podporiť priebežné výsledky v súvislosti s automobilovým priemyslom, pre ktorý sme našli zodpovedný kompromis - nevyhovuje síce priemyslu, ale zaručuje adekvátne prechodné obdobia -, hoci proti nemu protestujú niekoľkí zástupcovia Zelených alebo sa jednotná loby sledujúca rôzne záujmy snaží znevažovať tento užitočný kompromis.
<P>
V oblasti obnoviteľných energií ide o otázku otvorenia všetkých možností, ale zároveň o to, aby sa hneď na začiatku nevylúčili ani technologické inovácie. A v súvislosti s najväčším sporným bodom, obchodovaním s emisiami, sa musíme vyhnúť presúvaniu pracovných miest. Predpis musí byť jednoduchý, cenovo dostupný pre spotrebiteľov aj priemysel a musí zabrániť narušeniu konkurenčného prostredia medzi členskými štátmi. To je náš cieľ. Dosiahneme ho, keď odsúhlasíme tento balík.
<SPEAKER ID="029" NAME="Linda McAvan" AFFILIATION="PSE">
Vážený pán predsedajúci, v prvom rade by som sa chcela poďakovať francúzskemu predsedníctvu za to, že je rozhodnuté dosiahnuť dohodu rovnako ako my. Ako však už povedali moji predrečníci, nemôže to byť hocijaká dohoda.
<P>
Som tieňová spravodajkyňa skupiny PSE pre systém obchodovania s emisiami a požadujeme niekoľko vecí. Chceme zaručiť, že podstatná časť úloh sa vykoná v Európe, nie mimo nej. Kvalita úloh vykonávaných mimo Európy sa musí prísne kontrolovať. Nemôžu sa len oprášiť staré projekty. Požadujeme vyčlenenie finančných prostriedkov na zmiernenie zmeny klímy. Nemôžeme sa pustiť do medzinárodných rokovaní s vágnymi prísľubmi finančných prostriedkov pre rozvojové krajiny. Chcela by som Radu požiadať, aby zamerala svoju pozornosť na problém vyčleňovania. Tento problém si vyžaduje pozornosť. Do rokovacej miestnosti nemôžeme prísť s prázdnymi rukami. Potrebujeme jasné kritériá týkajúce sa presunu emisií CO2, aby mali naše podniky istotu a aby sa zaručilo, že nebudú znevýhodnené.
<P>
Pán Borloo, hovorili ste o špeciálnych opatreniach pre niektoré krajiny, ktoré majú problémy. Myslím si, že je to prijateľné za predpokladu, že budú časovo obmedzené a neohrozia celkovú štruktúru projektu. Ak budú tieto špeciálne opatrenia chápané v tomto kontexte, naša skupina ich podporí.
<P>
Veľa rečníkov dnes ráno hovorilo o vodcovstve, o Európe na čele. Včera sa niektorí z nás stretli s niekoľkými hlavnými aktérmi z Číny a Spojených štátov, ktorí sa zúčastňujú na rokovaní v Poznani a budú aj na rokovaní v Kodani. Pravdupovediac, boli dosť skeptickí, čo sa týka vedúcej úlohy Európy v boji proti zmene klímy, a veľmi jasne sa vyjadrili, že ak neprevezmeme vedúcu úlohu my, majú vlastné plány. Preto si Európa musí vybrať. Buď budeme viesť, alebo budeme tancovať, ako iní pískajú.
<P>
Spomenuli ste hospodársku krízu. Bola to neschopnosť konať a regulovať finančné inštitúcie, ktorá spôsobila - neschopnosť politikov aj bánk. Neurobme rovnakú chybu aj v oblasti zmeny klímy. Ak ju zopakujeme, za naše zlyhanie zaplatia obyčajní ľudia, ako už dnes platia za zlyhanie pri riešení krízy v bankovom odvetví.
<SPEAKER ID="030" NAME="Chris Davies" AFFILIATION="ALDE">
Vážený pán predsedajúci, dosiahnuť dohodu medzi 27 členskými štátmi o vznešených slovách je jedna vec, ale zabezpečiť podporu praktického riešenia je niečo iné, omnoho zložitejšie. Myslím, že dohoda, ktorú sme práve dosiahli v oblasti automobilového priemyslu a emisií CO2, to dokazuje. Skutočne nejde o najambicióznejšie opatrenie, aké by sme si mohli predstaviť. Ak sa nám však nepodarí urobiť výrazný pokrok vo všetkých oblastiach, môžeme sa aspoň pozrieť na niektoré technológie, pri ktorých môžeme podľa môjho názoru pokročiť viac. Ako určite viete, hovorím najmä o zachytávaní a skladovaní uhlíka.
<P>
Myslím si, že Rada jednoducho musí oceniť, aký potenciál má táto technológia pri presadzovaní prevratných zmien v oblasti znižovania emisií CO2 do atmosféry. Ak máme zabezpečiť dosiahnutie medzinárodnej dohody, ak chceme zaangažovať aj Čínu - ktorá 80 % svojej elektrickej energie získava z uhlia -, musíme čeliť problému veľkých elektrární, veľkého množstva fosílnych palív a elektrární produkujúcich oxid uhličitý.
<P>
Prvým krokom je testovať a rozvíjať technológiu. Musíme rozbehnúť demonštračné projekty. Preto srdečne vítam, že predsedníctvo a Komisia dnes podporujú princíp, ktorý hovorí, že by sme mali využívať niektoré kvóty systému obchodovania s emisiami na poskytnutie potrebného podporného financovania. Dôvod na kritiku je však zrejmý. To, čo Rada predložila, nestačí. Neprinesie to splnenie minuloročného záväzku vedúcich predstaviteľov vlád spustiť do roku 2015 možno až 12 demonštračných projektov.
<P>
Táto technológia môže radikálne zlepšiť dnešnú situáciu. V priebehu nasledujúcich dvoch týždňov máme šancu dosiahnuť dohodu, ktorá zaručí reálne zavedenie tejto technológie do praxe.
<SPEAKER ID="031" NAME="Rebecca Harms" AFFILIATION="Verts/ALE">
(DE) Vážený pán predsedajúci, dámy a páni, znova sa vynára veľmi elementárna otázka: sú ochrana životného prostredia a ochrana klímy zlučiteľné s finančnou a priemyselnou politikou? Mám pocit, že sme sa v tejto rozprave posunuli o krok späť, a neustále počúvam argument, že v ťažkých časoch musíme mať na zreteli priemysel a hospodárstvo a že nie je možné od nich čokoľvek žiadať, pretože by to mohlo zastaviť akýkoľvek pokrok.
<P>
Pán Langen, kto je podľa vášho názoru zodpovedný za to, že práve automobilovému priemyslu sa vôbec nedarí? A tak je to po celom svete. Všade zaznamenávame krízu predaja. Podľa mňa je to výsledok nesprávneho riadenia, zlých priemyselných stratégií, ale rozhodne nie výsledok vytvorenia perspektívnej environmentálnej politiky súvisiacej s automobilovým priemyslom.
<P>
(potlesk)
<P>
Kde sú teda hospodárne automobily, ktoré chceli Európania v budúcnosti hromadne uvádzať na trhy? Dnes už čítam, že by potrebovali európske výskumné zariadenia, ktoré by im umožnili dosiahnuť technologický pokrok. Spoločnosti však majú k dispozícii technológiu na výrobu automobilov šetrných k životnému prostrediu. My musíme poskytnúť rámec, aby sa tieto automobily konečne mohli aj predávať. A čo robíme? Znova odkladáme nariadenie, ktoré sme považovali za rozumné už v roku 1995. V roku 1995 sme hovorili o 120 gramoch do roku 2012. Momentálne prostredníctvom tohto nariadenia povoľujeme - a je to na neuverenie -, aby boli priemerné emisie z nového európskeho automobilového parku v roku 2012 vyššie, ako sú dnes.
<P>
(protesty)
<P>
Vy sami nerozhodujete, kto tu klame, pán Langen, ale bude to zrejmé.
<P>
(potlesk)
<P>
Myslím si, že sa fakticky v tomto Európskom parlamente musíme rozhodnúť, či dokážeme skutočne zmeniť svoje vnímanie hospodárskych otázok, ktoré sa dnes orientuje na nadmernú spotrebu a "nadbytok" podľa filozofie "stále viac". Finančná kríza, klimatická kríza a chudoba vo svete sa v skutočnosti dá vysvetliť našou nadmernou spotrebou a obrovskou nenásytnosťou industrializovaných krajín. Ak to nedokážeme zmeniť, pán Langen, potom je naša budúcnosť bezútešná. V tomto storočí si nikto nebude môcť spomenúť na obdobie klimatickej politiky alebo krízovej politiky v Európe.
<SPEAKER ID="032" NAME="Bogdan Pęk" AFFILIATION="UEN">
(PL) Vážený pán predsedajúci, pokus Európskej únie prijať túto rozvojovú stratégiu, ktorá predpokladá, že drastické zníženie emisií uhlíka spôsobených ľudskou činnosťou bude mať výrazný vplyv na cyklické zmeny klímy, a pokus vnútiť túto stratégiu celému svetu predstavujú najutopickejšiu myšlienku súčasnosti.
<P>
Uvediem niekoľko čísel, ktoré v plnom rozsahu preukážu absurditu tohto predpokladu. Medzinárodná energetická agentúra napríklad tvrdí, že zníženie emisií uhlíka o 50 % bude do roku 2050 stáť svet približne 45 miliárd USD a že táto čiastka zníži teplotu, citujem: "o 0,02 stupňa". Toto číslo je menšie ako štatistická chyba a nemôže vôbec ovplyvniť postup cyklických zmien klímy. Zároveň však bude mať za následok prudký pokles rozvoja ľudskej civilizácie.
<SPEAKER ID="033" NAME="Roberto Musacchio" AFFILIATION="GUE/NGL">
(IT) Vážený pán predsedajúci, dámy a páni, v správe spred niekoľkých dní, tentoraz krátkej, oznámil Medzivládny panel pre klimatické zmeny, že objem emisií CO2 znova začal narastať rýchlejšie, ako sa predpokladalo. Preto potrebujeme urýchliť naše rozhodnutia a zaručiť, že budú uspokojivé. Parlament, ako už niektorí kolegovia zdôraznili, pracuje inteligentne, kompetentne, ba dokonca by som povedal so zápalom a Výbor pre životné prostredie, verejné zdravie a bezpečnosť potravín už prijal dôležité texty.
<P>
Od Komisie - a nepochybujem o nej, pretože rešpektujem prácu pána Dimasa - a Rady očakávame, že ocenia hodnotu tejto práce. Ide o spolurozhodovací postup, a preto musíme dodržať termíny a dosiahnuť dohodu ešte pred ďalším zasadnutím v Štrasburgu. Nesmieme podkopávať svoje záväzky, ale musíme presadzovať základné body Parlamentu, napríklad efektívne znižovanie, automatický prechod z 20 % na 30 %, vytvorenie adaptačného fondu a transfer technológií do tretích krajín. Európa musí v Poznani zohrať rozhodujúcu úlohu, pričom musí mať okrem iného na pamäti, že je v jej vlastnom záujme zaistiť dohodu s Čínou a USA aj po prijatí Kjótskeho protokolu.
<P>
Ako Taliana ma hlboko zarmucuje, že vláda môjho štátu a konfederácia Confindustria zaujali také reakcionárske a škodlivé stanovisko, a to v prvom rade pre moju krajinu. Tvrdiť, že hospodárska kríza znemožňuje prijať opatrenia na riešenie zmeny klímy, je pochabé. Práve naopak, boj proti zmene klímy je presne to, čo nám musí slúžiť ako referenčný bod v súvislosti s environmentálnou opätovnou konverziou v priemysle a čo musí byť podstatou našich opatrení počas tejto dramatickej krízy. Životné prostredie nie je pre hospodárstvo problémom, ale je kľúčom k jeho vyriešeniu spolu s novým sociálnym prístupom ku kríze, ktorá je práve výsledkom chorého hospodárstva škodiaceho životnému prostrediu aj zamestnanosti.
<SPEAKER ID="034" NAME="Hanne Dahl" AFFILIATION="IND/DEM">
(DA) Vážený pán predsedajúci, s veľkou radosťou sledujem, že sa po prepuknutí finančnej krízy znova začíname zaujímať o ekologický rast. Avšak ako všetky nové politické fenomény, aj nová ekologická vlna si vyžaduje dávku zdravého skepticizmu. Človek by ľahko mohol nadobudnúť pocit, že ide viac o vytváranie alibi pre podporu zastaraného ťažkého priemyslu ako o skutočnú snahu realizovať politiku zameranú na zmenu klímy. Keby chcel byť niekto trochu drzý, mohol by povedať, že to pripomína pokus o opätovné zavedenie staromódnej protekcionárskej priemyselnej politiky, v rámci ktorej sa má veľkým štátom EÚ, ktorých hospodárstva sú závislé od automobilového priemyslu, povoliť poskytovanie štátnej pomoci. Ja však až natoľko drzá nie som. Preto vítam nové ekologické stanovisko a chcela by som dodať, že potrebujeme skutočne vizionárske zameranie. Mali by sme sa sústrediť na premenu európskej výroby automobilov na výrobu elektrických vozidiel, ktoré by mohli jazdiť na obnoviteľnú energiu. Jedna pätina z celkového objemu emisií CO2 v Európe pochádza práve z odvetvia dopravy. Ak svoje úsilie zameriame na túto oblasť, naozaj budeme môcť niečo urobiť s emisiami CO2 a znížiť hlukové emisie a emisie frakcie tuhých častíc.
<SPEAKER ID="035" NAME="Philip Claeys" AFFILIATION="NI">
(NL) Vážený pán predsedajúci, hoci podporujem hlavnú myšlienku stanovených cieľov, najmä čo sa týka plánu zmeny klímy, teda cieľa zameraného na znižovanie emisií CO2 a závislosti od dovozu energií spoza hraníc Európskej únie, som tiež presvedčený, že konkrétne ciele, ktoré sú navrhované, si vyžadujú realistickejší prístup. Základnou normou na určovanie podielu obnoviteľnej energie je hrubý domáci produkt členských štátov a nie potenciál prírodných zdrojov vytvárať obnoviteľnú energiu.
<P>
Flámsko, budúci členský štát Európskej únie, je v tomto ohľade v nevýhode. Má napríklad len veľmi krátke pobrežie, nemá žiadny potenciál vybudovať skladovacie rezervoáre, málo tam svieti slnko, má len málo otvorených plôch a tak ďalej, a preto je úplnou záhadou, ako by sa mohol do roku 2020 podiel obnoviteľnej energie zvýšiť z necelých dvoch percent na 13 %. Z tohto dôvodu bude rozvedenie plánu zmeny klímy pre flámsky priemysel a flámskych spotrebiteľov, ktorí budú musieť platiť vyššie účty za elektrinu, nesmierne náročné.
<SPEAKER ID="036" NAME="Avril Doyle" AFFILIATION="PPE-DE">
Vážený pán predsedajúci, súhlasím s názorom, že politici vo všetkých štátoch sa obávajú dlhodobých rozhodnutí pre ich krátkodobý účinok. Ako nedávno v Dubline povedal pán David Puttnam, politická vrchnosť je od prírody konzervatívna a bojí sa náhlych zmien na miestnej, regionálnej a vnútroštátnej úrovni - a ja by som dodal, že aj na európskej úrovni.
<P>
V prípade právnych predpisov týkajúcich sa klímy nemáme na výber. My politici dlhujeme svojim komunitám, všetkým komunitám, budúcim komunitám činy.
<P>
Vedecké poznatky hovoria jasne. Vieme, čo musíme urobiť. Už uplynul rok, odkedy Komisia prijala klimatický a energetický balík, a urobil sa kus práce. Francúzske predsedníctvo si ho určilo ako prioritu a spolu sme sa intenzívne podieľali na vypracovaní dobrej dohody do konca tohto roka. To, čo bolo predtým možnosťou, sa dnes stáva pravdepodobnosťou.
<P>
Hoci som bola za posledné roky často priamym svedkom frustrujúcich konferencií, vždy som verila, že Európa musí posúvať tento proces dopredu tak, ako sme to robili na konferencii v Bali, a načas predložiť výsledky svojho úsilia na 15. konferencii zmluvných strán v Kodani.
<P>
Avšak varujeme: nepodpíšeme len tak hocijakú dohodu. Veľmi jasne som to predniesla francúzskemu predsedníctvu a je absolútne zrejmé, že Európskemu parlamentu sa dohoda nepredloží ako hotová vec. A Parlament nenechá na vedúcich predstaviteľov štátov a vlád, aby dohodu podpísali sami. O tom nepochybujte. Prípadný podpis dohody sa uskutoční až počas trojstranného dialógu medzi francúzskym predsedníctvom a Európskym parlamentom.
<P>
Chcela by som však ešte dodať - a bola by som rada, keby to pán minister Borloo odkázal a vysvetlil prezidentovi Sarkozymu -, že veľkorysé percentá príjmov z aukcií by mali byť vyčlenené na prispôsobenie a zmiernenie podmienok v rozvojových krajinách, pretože právne predpisy bez štedrého financovania neprinesú globálnu dohodu. O tom nepochybujte.
<P>
Áno, počas diskusií a rozpráv o balíku pre obdobie po roku 2012 na pozadí závažnej globálnej hospodárskej recesie a finančnej krízy budeme potrebovať všetko rozumné riadenie, podnikateľské nadanie a vedecké inovácie, ktoré dokážeme zozbierať. Investície, pracovné miesta, platy, spotreba a záchrana našej planéty sú synonymá a bude závisieť od našej schopnosti prejsť z fosílnych palív produkujúcich uhlík na udržateľnejšie zdroje energie a zoskupiť všetkých kolegov z celého sveta, aby si spolu s nami zasadli za jeden stôl v OSN.
<SPEAKER ID="037" NAME="Robert Goebbels" AFFILIATION="PSE">
- (FR) Vážený pán predsedajúci, len zriedkavo sa stáva, aby sa Európsky parlament zaoberal otázkami, ktoré majú taký ďalekosiahly dosah na národy Európy a dokonca celého sveta, aký má energetický a klimatický balík. Avšak namiesto toho, aby sa k tejto otázke pristupovalo transparentne, robí sa všetko možné, aby sa zaistila podpora tohto životne dôležitého balíka obídením tradičných demokratických postupov v Parlamente.
<P>
Kompetentné výbory mohli, samozrejme, vyjadriť svoje stanoviská, avšak Parlament nikdy nedostal príležitosť zaujať svoje stanovisko. Výsledkom je, že demokratické právo každého poslanca prekladať pozmeňujúce a doplňujúce návrhy týkajúce sa návrhov Komisie bolo anulované. Napriek tomu, že sa rozhodlo o posilnenej spolupráci medzi Výborom pre životné prostredie, verejné zdravie a bezpečnosť potravín a Výborom pre priemysel, výskum a energetiku, rokovania prebehli formou neformálneho trojstranného dialógu na základe hlasovania, ktoré sa uskutočnilo len v jednom výbore. Myslím, že ani netreba podotýkať, že takéto hlasovanie nemusí odrážať názor väčšiny poslancov tohto Parlamentu.
<P>
Navyše, stanoviská prijaté kompetentnými výbormi existujú spravidla len v angličtine, čo mnohým poslancom znemožňuje v plnej miere pochopiť rozsah navrhovaných opatrení. Toto odopretie demokracie bolo ospravedlňované túžbou Európy dať svetu dobrý príklad na konferencii v Poznani. Faktom však je, že táto konferencia sa skončí ešte pred tým, ako vedúci predstavitelia štátov alebo vlád dosiahnu dohodu. Pán Borloo má pravdu, keď zdôrazňuje potrebu dosiahnutia dohody na úrovni vedúcich predstaviteľov štátov alebo vlád, nesmieme sa však vzdať príspevkov poslancov, ktorých priamo volia európski občania.
<P>
Parlament bude napriek tomu vyzvaný, aby odsúhlasil kompromisy vyjednané predsedníctvom na najbližšom zasadnutí Európskej rady. Tým sa spolurozhodovací postup zakotvený v Zmluvách zredukuje na štylistické cvičenie. To je neprijateľné. Chcem síce dohodu, ale nie len takú hocijakú dohodu. Chcem dohodu dosiahnutú v znamení demokratickej transparentnosti. Dúfam, že sa v roku 2009 v Kodani dočkáme dosiahnutia komplexnej dohody, avšak korigovanie európskeho úsilia v rámci tejto dohody sa nemôže uskutočniť prostredníctvom komitológie, ako navrhuje Komisia a ako si to predstavujú najmä kolegovia poslanci zo Skupiny zelených/Európskej slobodnej aliancie. O ambicióznej politike zmeny klímy, pán prezident, nemožno rozhodovať za zatvorenými dverami a bez vedomia občanov.
<SPEAKER ID="038" NAME="Lena Ek" AFFILIATION="ALDE">
(SV) Vážený pán predsedajúci, čas vyhradený na rokovania o klíme - o klimatickom balíku EÚ - sa pomaly míňa a zodpovednosť za to, aby sme naň boli načas pripravení, leží na pleciach francúzskeho predsedníctva. Stanovisko Parlamentu bolo jasné už v septembri. Neprijmeme žiadny oklieštený návrh. Spolurozhodovací postup sa vzťahuje na všetkých vrátane Poľska.
<P>
Rokujeme aj o energetickom balíku. Energetický balík je nesmierne dôležitý pre transparentnosť a fungovanie trhu. Rada by som sa však venovala určitým častiam balíka, ktoré hovoria o obchodovaní s emisnými právami. V prvom rade musí platiť znečisťovateľ. Preto nemôžeme robiť kompromisy pri aukcii a vzdať sa všetkého zadarmo by bolo čisté bláznovstvo. Po druhé, ak opatrenia prinútia podniky presťahovať svoje sídlo mimo Európy z dôvodu presunu oxidu uhličitého, musia byť, prirodzene, odškodnené. Globálny dohovor však takéto riziko minimalizuje. Nesmieme sa preto unáhliť a označovať obete ešte pred konferenciou o zmene klímy v Kodani. Rada by som upozornila, že existujú pravidlá pre malé podniky a kombinovanú výrobu tepla a elektrickej energie, ktoré sú pre priemysel veľmi dôležité.
<P>
Peniaze získané z opatrení na boj proti zmene klímy sa musia do týchto opatrení aj investovať. To znamená, že príjmy musia byť príslušne vyčlenené. Chudobné krajiny majú obavy. V týchto krajinách sú peniaze potrebné na zmierňovanie rizík a na pomoc. Členských štátov je 27, chudobných krajín je 77.
<P>
Na záver by som našim francúzskym poslancom rada pripomenula slová generála de Gaulla, že v politike sa neráta úmysel, ale výsledok. Na rokovania o obchodovaní s emisnými právami máme ešte v Parlamente a v rámci trojstranného dialógu 24 hodín.
<SPEAKER ID="039" NAME="Satu Hassi" AFFILIATION="Verts/ALE">
Vážený pán predsedajúci, po prvý raz hovorím v tejto plenárnej rozprave po anglicky, pretože dúfam, že takto ma bude francúzske predsedníctvo počúvať. Nanešťastie by súčasný model rozdelenia úloh navrhovaný Radou znamenal, že by Európska únia prostredníctvom projektov CDM/JI znížila emisie najmä mimo územia EÚ. To by znamenalo, že by sa až do 70 % znížených emisií presunulo do iných krajín, najmä rozvojových. Úplne by to podkopalo dôveryhodnosť našej politiky zmeny klímy. Maximálna prípustná hranica pre Parlament je 50-percentný limit úloh vykonávaných mimo Európy, ktorý by zaručil dosiahnutie väčšiny zníženia emisií u nás.
<P>
50 % limit bol odjakživa, už počas dlhých rokov rokovaní o Kjótskom protokole, základným kameňom politiky zmeny klímy EÚ. Vysoká kvóta CDM navrhovaná Radou by pre politiku zmeny klímy EÚ znamenala obrat o 180 stupňov. Dali by sme tak všetkým, ktorí chcú znižovať vážnosť politiky zmeny klímy EÚ a očierňovať ju, do rúk až príliš silnú protizbraň.
<P>
Medzinárodný panel o zmene klímy (IPCC) tvrdí, že industrializované krajiny by mali v porovnaní s bežnou úrovňou znížiť vnútroštátne emisie o 25 až 40 % a rozvojové krajiny o 15 až 30 %. Znižovanie emisií nemôžeme zdvojnásobovať. Ak chceme väčšinu znižovania emisií uskutočňovať mimo EÚ, potom od rozvojových krajín de facto žiadame viac ako od seba. Ťažko si predstaviť, ako by mohla táto skutočnosť pomôcť pri medzinárodných rokovaniach, a skutočne dúfam, že francúzske predsedníctvo chápe tento základný bod medzinárodnej politiky zmeny klímy.
<SPEAKER ID="040" NAME="Zdzisław Zbigniew Podkański" AFFILIATION="UEN">
(PL) Vážený pán predsedajúci, o energetickom a klimatickom balíku sme už povedali prakticky všetko. Vieme, že klíma sa mení, ale vieme aj to, že v minulosti došlo k oveľa významnejšiemu globálnemu otepleniu. Vieme, že v prírode dochádza k emisiám uhlíka poväčšine bez zásahu človeka. Emisie uhlíka zapríčinené ľudskou činnosťou predstavujú len približne 4 %. Hlavným zdrojom CO2 je oceán, ktorý obsahuje 50-krát viac oxidu uhličitého ako atmosféra.
<P>
Jednotlivé krajiny neprodukujú rovnaké množstvá oxidu uhličitého. Veľké množstvá emisií produkujú rozvojové krajiny, napríklad Čína a India. Bez zníženia emisií z týchto krajín nebude Európa sama osebe schopná vyriešiť tento problém. Problém sa nevyrieši ani uvalením obmedzení na krajiny s výrazne vysokým objemom emisií uhlíka. Hospodárstva v štátoch, ako je napríklad Poľsko, sa budú ešte dlho spoliehať na energiu získavanú z uhlia a na biopalivá. Tieto zdroje zostanú hlavnou hnacou silou ich hospodárstiev.
<P>
Očakávané znižovanie emisií CO2 o 20 % do roku 2020 za navrhovaných podmienok takéto hospodárstva zničí. Plán zníženia emisií CO2 o 80 % do roku 2050 by spôsobil kolaps energetického hospodárstva nielen v Poľsku, ale i v mnohých ďalších krajinách a nepochybne by viedol k celkovej hospodárskej pohrome.
<P>
Preto sa musíme s týmto problémom hlbšie oboznámiť a podniknúť ochranné opatrenia. Riešenie určite neurýchlia bilaterálne rozhovory medzi Ruskom a Nemeckom bez prítomnosti ostatných členských štátov. O tomto probléme musíme diskutovať spoločne a musíme nájsť spoločné riešenie. Dúfam, že výsledkom stretnutia v Poznani a ďalšieho stretnutia v Kodani bude dohoda a riešenie prospešné pre všetkých.
<SPEAKER ID="041" NAME="Dimitrios Papadimoulis" AFFILIATION="GUE/NGL">
(EL) Vážený pán predsedajúci, rozhovory v Poznani a na budúci rok v Kodani musia byť úspešné. Už nie je priestor pre zbožné priania a ďalšie odklady. Práve predvčerom výrazná väčšina poslancov Európskeho parlamentu takmer jednomyseľne hlasovala za správu pána Florenza, ktorá požadovala dosiahnutie ambicióznych cieľov, primerané financovanie a priame opatrenia. Skorumpovaná aliancia v Rade a Komisii sa však toto úsilie pokúša rozdrobiť a podkopať.
<P>
Je neprijateľné, aby Rada oslabovala úlohu Parlamentu, len aby potešila pána Berlusconiho a zopár iných nových členov Európskej únie. Záujmy európskych občanov a historické záujmy samotnej Európskej únie musia mať prednosť. Európska únia musí naďalej byť lídrom v týchto snahách a brániť sa proti ochromovaniu vôle Európskeho parlamentu prispievať k riešeniu.
<SPEAKER ID="042" NAME="Urszula Krupa" AFFILIATION="IND/DEM">
(PL) Vážený pán predsedajúci, vnútenie drastických riešení obsiahnutých v energetickom a klimatickom balíku štátom Európskej únie, ktoré zodpovedajú len za 15 % globálneho objemu emisií uhlíka, bude mať deštruktívny vplyv nielen na Poľsko, ale aj na Európu a celý svet.
<P>
Zatiaľ čo staré štáty EÚ znížili emisie uhlíka približne o 3 %, Poľsko znížilo emisie približne o 30 %, a to vďaka priemyselnej transformácii a modernizácii. Aj napriek tomu žiada Európska únia ďalšie znižovanie, ktoré má byť prejavom solidarity a realizáciou rozdelenia úloh. S istotou to však povedie ku kolapsu nášho priemyslu a obrovskému nárastu nákladov.
<P>
Okrem toho sa staviame proti naposledy uloženej smernici o zachytávaní a skladovaní uhlíka. Tá Poľsku znemožní využívať geotermálnu energiu a dosiahnuť cieľ 20 % podielu obnoviteľnej energie. Práve naopak, mohla by spôsobiť prírodnú katastrofu, namiesto toho, aby zaručila ochranu životného prostredia. Uvoľňovanie oxidu uhličitého zo zemských vrstiev môže spôsobiť smrť živých organizmov a tiež tektonické pohyby a zemetrasenia.
<SPEAKER ID="043" NAME="Andreas Mölzer" AFFILIATION="NI">
(DE) Vážený pán predsedajúci, teplota v Európe stúpa v porovnaní so svetovým priemerom rýchlejšie. Ako je vám známe, za desať rokov sa počet zranení spôsobených prírodnými katastrofami zdvojnásobil takmer na 14 miliárd ročne. Preto musíme svoje ďalšie kroky dôkladne zvážiť. A práve v tejto sfére máme stále problémy.
<P>
Keď teraz zvážime výnimky v oblasti obchodovania s emisiami, nesmieme zabúdať na to, že energetické podniky nehanebne účtujú spotrebiteľom aj bezplatné osvedčenia, aby pre seba získali ďalšie zisky. To viac nesmieme pripustiť. Nepotrebujeme ani žiadne ďalšie neuvážené a unáhlené reakcie ako v prípade fiaska s ekologickým palivom. Údajné nulové emisie z elektrických automobilov sú zbytočné, ak energia pochádza z uhoľných elektrární.
<P>
Podľa môjho názoru je však v tejto situácii dosť smiešne vychvaľovať jadrovú energiu ako šetrnú k životnému prostrediu. Keby sme miliardy, ktoré na tento účel každoročne vyletia hore komínom, využili na obnoviteľné energie, možno by sme už nemali vôbec žiadne problémy s energiou a rozhodne by šlo o obrovský krok vpred v oblasti znižovania CO2.
<P>
Navyše musíme v tejto súvislosti pamätať na to, že musíme dlhodobo povzbudzovať subvencovanie verejnej dopravy a železničnej prepravy tovaru.
<SPEAKER ID="044" NAME="Péter Olajos" AFFILIATION="PPE-DE">
(HU) Ďakujem, pán predsedajúci. Všetci máme záväzok zastaviť zmenu klímy a zabrániť globálnej environmentálnej katastrofe, ktorá ohrozuje ľudstvo. Počítame, samozrejme, s tým, že to so sebou prinesie veľké náklady, ktoré budeme musieť ako občania skôr či neskôr v jednej či druhej forme zaplatiť.
<P>
Sme si tiež vedomí, že čím neskôr podnikneme príslušné kroky, tým väčšie budú škody, tým nezvratnejšie budú procesy a o to viac budeme musieť zaplatiť. Otázka je, či máme, na jednej strane, dostatok odvahy, aby sme urobili prvý krok a priniesli potrebné obety, a na druhej strane, akým spôsobom si rôzni sociálni a hospodárski aktéri rozdelia záťaž.
<P>
Budúci balík právnych predpisov ukazuje, že Európska únia je verná odhodlaná konať, a zároveň, nanešťastie, dokazuje, že v oblasti implementácie je zaujatá, nejednotná a používa dvojaký meter. Niektorým členským štátom povoľuje produkovať v roku 2020 viac emisií, ako je stanovené v cieľoch na rok 2010 uvedených v Kjótskom protokole. A ďalším štátom, ktoré si už medzitým počínajú veľmi dobre, neposkytuje adekvátne stimuly.
<P>
Prečo nechceme vidieť skutočnosť, že určité členské štáty sa ani zamak nestarajú o splnenie svojich sľubov, zatiaľ čo iné dobrovoľne prinášajú obrovské obety? Rovnako je nepochopiteľné, prečo by mal cementársky priemysel v porovnaní s odpadovým priemyslom alebo dopravou znižovať emisie dvojnásobne. Pán minister, odvážna vláda nie je tá, ktorá si trúfne vymeriavať prísne tresty podnikom, ale tá, ktorá je rovnako prísna aj sama na seba. Múdra vláda nevyváža peniaze občanov za hranice prostredníctvom mechanizmu čistého rozvoja, ale investuje doma v rámci EÚ a znižuje svoju energetickú závislosť vytváraním nových, obchodovateľných a čistých technológií.
<P>
Súčasná globálna hospodárska recesia nie je dôvodom, aby sme nepodnikli žiadne kroky. Práve naopak, je príležitosťou na dosiahnutie zlomu. Historická zodpovednosť a príležitosť pre Európu tiež znamená prevzatie úlohy priekopníka v tejto tretej priemyselnej revolúcii. Ďakujem vám za pozornosť.
<SPEAKER ID="045" NAME="Guido Sacconi" AFFILIATION="PSE">
(IT) Vážený pán predsedajúci, dámy a páni, chcel by som sa poďakovať svojim kolegom, v prvom rade predsedovi mojej skupiny pánovi Schulzovi, ktorý správne zdôraznil výsledok dosiahnutý minulý pondelok vo forme dohody o nariadení, ktoré vyžaduje zníženie emisií CO2 z motorových vozidiel.
<P>
Chcel by som vysvetliť, prečo som, a to zámerne a po dohode s francúzskym predsedníctvom, ktoré odviedlo vynikajúcu prácu - chcel som to povedať neformálne -, prečo (aby som zostal pri téme automobilov) som urýchlil zaistenie dosiahnutia tejto dohody, alebo obrazne vyjadrené, prečo som dupol na plyn. Mal som na to dva dôvody. Po prvé, považoval som za dôležité, aby sme sa v súvislosti s balíkom posunuli vpred, teda aspoň v jednej oblasti, a ukázali tak, že je skutočne reálne - náročné, ale reálne - zladiť rôzne požiadavky súvisiace na jednej strane s ochranou životného prostredia a bojom proti zmene klímy a na druhej strane s hospodárskym rozmerom konkurencieschopnosti, sociálnymi otázkami a zamestnanosťou. Sme si vedomí rozsahu súčasnej krízy automobilového priemyslu a uskutočnenie týchto krokov práve v tomto období vysiela nesmierne dôležitý signál.
<P>
Na plyn som však dupol aj z iného dôvodu. Nazdával som sa, že bude omnoho lepšie uzavrieť tento dokument ešte pred budúcotýždňovým zasadnutím Európskej rady, aby, ak to môžem povedať takto otvorene, už doň nikto nemohol zasahovať. Žiadny vedúci predstaviteľ štátu ani vlády už nebudú môcť v nariadení nič meniť. Obraciam sa na svojich kolegov, ktorí, podobne ako pán Davies, túto dohodu kritizovali, ale neuvedomili si, že by bolo lepšie, keby ďalšie dokumenty - napríklad dokument pána Daviesa, v súvislosti s ktorým je už všetko pripravené na dosiahnutie dohody - boli už uzavreté. Rád by som vám niečo povedal, pán Borloo, ak to so mnou ešte chvíľu vydržíte. Nie vždy sa nám v Parlamente darí dosiahnuť jednomyseľnú zhodu, takže nenechajte sa odradiť a nedovoľte, aby sa opakovala situácia zo včerajška, keď sme hovorili o obnoviteľných energiách a jeden štát, bohužiaľ, práve ten môj, predložený návrh vetoval, čím znemožnil dosiahnutie dohody.
<SPEAKER ID="046" NAME="Johannes Lebech" AFFILIATION="ALDE">
(DA) Vážený pán predsedajúci, je fascinujúce zúčastňovať sa rokovaní o klimatickom balíku, a to najskôr vo výbore a potom v rámci trojstranného dialógu, ktorého sa priamo zúčastňujem ako tieňový spravodajca pre smernicu o rozdelení úsilia. Tu v Parlamente sme preukázali veľkú schopnosť dosahovať kompromisy a predkladať nápady, ktoré by mohli zlepšiť návrhy Komisie, pretože sme si všetci vedomí, že ak chceme vytvoriť seriózneho nasledovníka Kjótskeho protokolu, musíme sa na stretnutie v Kodani vyzbrojiť ambicióznym návrhom.
<P>
Teraz už čakáme len na Radu. Chcel by som definovať niekoľko základných problémov. Je dôležité, aby Rada pochopila, že ak chcú členské štáty flexibilitu, musí existovať záruka splnenia cieľov, ktorá musí byť vo forme správ, a z nesplnenia cieľov sa musia vyvodiť dôsledky. Prázdne sľuby nezastavia globálne otepľovanie. Musí byť tiež jasné, že si nemôžeme celé znižovanie len tak zakúpiť spoza hraníc EÚ. Práve naopak, väčšinu svojho úsilia musíme sústrediť na Európu. Žiadny iný postup nie je seriózny ani vierohodný, ak chceme naozaj dosiahnuť medzinárodnú dohodu o zmene klímy, pretože také správanie môže vyznieť tak, že my už sme svoju prácu spravili a viac nie je v našich silách. Rovnako nám nesmie chýbať motivácia modernizovať technológie získavania energie v Európe a prostredníctvom tohto balíka musíme zaručiť posun smerom k budúcnosti, v ktorej založíme využívanie energie na formách, ktoré sú CO2 neutrálne. Minulý rok vedúci predstavitelia štátov alebo vlád EÚ sľúbili, že budú na poli zmeny klímy vodcami - išlo o záväzok. Parlament je pripravený. Teraz musí Rada ukázať vôľu priniesť výsledky, aby sme sa mohli spoločne tešiť z klimatického balíka, ktorý si už tento rok dáme pod vianočný stromček ako najkrajší darček.
<SPEAKER ID="048" NAME="Caroline Lucas" AFFILIATION="Verts/ALE">
Vážený pán predsedajúci, aj ja cítim hnev a frustráciu všetkých tých, ktorí právom kritizujú členov tohto Parlamentu a Rady, ktorých snahou je zničiť naše záväzky vytvoriť ambiciózny klimatický a energetický balík.
<P>
EÚ momentálne spochybňuje vlastný záväzok dosiahnuť 30 % a hľadá možnosti, ako kompenzovať väčšinu úsilia o zníženie, ktoré si sama stanovila, skresáva požiadavky na obchodovanie v odvetví pre výrobu energie a takmer vo všetkých ostatných odvetviach, zavádza normy energetickej účinnosti automobilov, ktoré sú horšie ako súčasný stav, a zločinne zlyháva vo vyčleňovaní prostriedkov v rámci solidarity s rozvojovými krajinami. Pre toto všetko vyzerá klimatický balík EÚ čoraz prázdnejší a európskym politikom sa takéto do neba volajúce zlyhanie politického vodcovstva neodpustí.
<P>
Chcela by som spochybniť jeden názor, ktorý tu dnes už niekoľkokrát zaznel. Nemusíme si vybrať medzi riešením hospodárskej krízy a klimatickej krízy. Finančnú krízu by sme mali využiť ako príležitosť úplne zmeniť zameranie a smer nášho hospodárstva, urobiť z neho skutočne trvalo udržateľné hospodárstvo, ktoré prinesie reálne environmentálne a ekonomické výhody. Ide o rozhodujúcu skúšku celého projektu EÚ ako takého a práve v nej si nemôžeme dovoliť prepadnúť.
<SPEAKER ID="049" NAME="Mieczysław Edmund Janowski" AFFILIATION="UEN">
(PL) Vážený pán predsedajúci, v dnešnej diskusii sa zameriavame na energiu a ochranu životného prostredia. Vplyv emisií skleníkových plynov na zmenu klímy je reálny, hoci ostatné faktory sa v súčasnosti podceňujú.
<P>
Rád by som zdôraznil, že opatrenia v tejto oblasti musia mať globálny rozmer. Aký bude inak výsledok drastického obmedzenia emisií, ak ostatné krajiny nebudú postupovať rovnako? Je to jednoduché. Európsky tovar nebude konkurencieschopný a na našich trhoch budú dominantné tie krajiny, ktoré takéto obmedzenia nezaviedli.
<P>
Musíme tiež brať do úvahy situáciu štátov, ako je Poľsko, v ktorých je energetický priemysel vo veľkej miere založený na uhlí. Bolo by vhodné oceniť obrovský pokrok, ktorý tieto krajiny v poslednom čase dosiahli v oblasti znižovania emisií uhlíka.
<P>
Energetický a klimatický balík preto musí byť citlivý a zároveň plný ducha solidarity. Mal by byť aj inovatívny, mal by podporovať hospodárstvo a životné prostredie, zároveň zaručovať bezpečnosť a obsahovať vyhliadky do budúcnosti, čo je zvlášť dôležité pri súčasnom veľkom ekonomickom poklese.
<SPEAKER ID="050" NAME="Eva-Britt Svensson" AFFILIATION="GUE/NGL">
(SV) Vážený pán predsedajúci, v marci 2007 vedúci predstavitelia vlád EÚ sľúbili, že EÚ do roku 2020 zníži emisie skleníkových plynov minimálne o 20 %. Tento záväzok sám osebe nestačí na zastavenie otepľovania na magickej hranici 2 ºC, ktorú je podľa výskumníkov potrebné dosiahnuť. Napriek tomu to bol prísľub našim občanom a krok správnym smerom. Preto teraz s veľkými obavami pozorujem, ako nástroj, pomocou ktorého chceme tento cieľ dosiahnuť, teda klimatický balík, každým dňom slabne.
<P>
Minulý pondelok sa medzi francúzskym predsedníctvom a veľkými skupinami v Parlamente dosiahla neformálna dohoda o tom, akým spôsobom znížime emisie uhlíka z automobilov. Výsledok možno zhrnúť veľmi jednoducho: pre automobilový priemysel sa nič nemení. To je absolútne nepochopiteľné. Už v roku 1995 Komisia navrhla obmedzenie emisií uhlíka na 120 g. Dnes, o 13 rokov neskôr, bol tento cieľ znova odložený. To je výsledok všetkých medzier v právnych predpisoch vo forme jednak iba postupného určovania počtu automobilov, ktoré musia spĺňať požiadavky, jednak neúčinných finančných pokút.
<P>
Tiež ma už unavuje počúvať, ako sa finančná kríza zneužíva ako výhovorka pri odmietnutí prevziať zodpovednosť za ovplyvňovanie klímy. Automobilový priemysel mal viac ako desaťročie na to, aby začal využívať ekologickejšiu technológiu. Celá situácia nie je dôsledkom finančnej krízy, ale skôr dôsledkom pokračujúcej nadprodukcie a neschopnosti automobilového priemyslu urobiť zmeny.
<P>
Prebiehajú aj posledné kolá rokovaní o obchodovaní s emisiami. Ani z nich nevyplýva pre klímu nič dobré. Ako príklad môžu poslúžiť projekty CDM. Samozrejme, že musíme podporovať projekty zamerané na klímu v rozvojových krajinách, ale musia ísť vedno so znižovaním našich vlastných emisií a nesmú tento proces nahrádzať.
<SPEAKER ID="051" NAME="Sylwester Chruszcz" AFFILIATION="NI">
(PL) Vážený pán predsedajúci, pod zásterkou vznešených cieľov ochrany životného prostredia pretláčajú najbohatšie štáty a spoločnosti prijatie klimatického balíka, ktorý zasiahne menej prosperujúce štáty Európskej únie. V súvislosti so svetovou krízou útočia na odvetvia baníctva a výroby energie v štátoch, ako je Poľsko, za cenu brzdenia hospodárskeho rastu a následného hromadného prepúšťania. Aj ja podporujem znižovanie emisií uhlíka v Európe a vo svete, ale nie za každú cenu.
<P>
Nemôžeme zo dňa na deň zatvoriť uhoľné elektrárne a uhoľné bane. Ešte nie je neskoro na to, aby sme vypracovali rozumný kompromis prijateľný pre všetky štáty. Takýto kompromis však bude možný len vtedy, ak zohľadníme osobité charakteristiky národných hospodárstiev. V opačnom prípade budeme čeliť diktátu a nespravodlivosti a na to by sme nemali pristúpiť.
<SPEAKER ID="052" NAME="Karsten Friedrich Hoppenstedt" AFFILIATION="PPE-DE">
(DE) Vážený pán predsedajúci, problematika zachytávania a skladovania uhlíka je len malá súčiastka vo veľkom mechanizme klimatického balíka. Malé súčiastky a kolieska majú však tiež svoj význam. Práve preto je také dôležité, aby sme my a Európska únia uvoľnili cestu pre vytváranie a zavádzanie demonštračných projektov, pretože bez minimalizácie zásadných snáh v iných oblastiach možno vytvoriť úplne nové odvetvie, technológiu prechodu na skladovanie CO2.
<P>
Vo svete existujú tri veľké demonštračné projekty s odlišnými cieľmi, ktoré sú konkrétne zamerané na zvýšenie výroby ropy a plynu. My však potrebujeme svoje európske pilotné zariadenia, pretože nesieme zodpovednosť za bane, technológiu, ale aj za regulačný rámec pre obdobie po zatvorení baní, ktorý potom musíme v Európe zaviesť.
<P>
Máme problémy s financovaním, aspoň tak sa hovorí. Neverím tomu, že by šlo o skutočné problémy. Na finančné fondy pre spoločnosti a banky a na finančné injekcie pre podniky vyčleňujeme - tak hovoria čísla - 1 800 miliárd EUR. 1 800 miliárd - ale nemáme 10 ani 5 miliárd na vyskúšanie nových technológií, ktoré by mohli mať význam pre celý svet.
<P>
Práve som sa vrátil z Číny. Hovorili sme tam o technológii CCS. Čína plánuje v budúcnosti vyrábať 60 % energie z uhlia. Južná Afrika, Amerika, USA a Rusko tiež potrebujú tieto technológie a v Európe sa nám ich nepodarí rozbehnúť. Myslím, že Parlament a Rada by mali vynaložiť úsilie na to, aby prostredníctvom akéhokoľvek dostupného nástroja, nech už je to obchodovanie s emisiami alebo iný nástroj, zabezpečili finančné prostriedky, aby sme mohli určiť globálny smer práve v oblasti tejto technológie.
<SPEAKER ID="053" NAME="Dariusz Rosati" AFFILIATION="PSE">
(PL) Vážený pán predsedajúci, problém zmeny klímy je jedným z najväčších problémov, ktorým ľudstvo čelí. Európska únia vytvorila ambiciózny program zameraný na zníženie emisií uhlíka o 20 % do roku 2020, zvýšenie energetickej účinnosti a podielu energie z obnoviteľných zdrojov.
<P>
Tieto plány dokazujú, že Únia chce viesť svet v boji proti zmene klímy. Európska únia však nie je ostrov a nemôže konať sama. Ak našich svetových partnerov nepresvedčíme, aby zaviedli rovnako ambiciózne úpravy, nepodarí sa nám vyrovnať sa s týmto problémom, a to aj napriek enormnému úsiliu.
<P>
Navrhované zmeny musia byť vypracované čo najúčinnejšie, aby sme minimalizovali obrovské náklady pre hospodárstvo, ktorým sa aj tak nevyhneme, a tým znížili zaťaženie jednotlivcov. Pri posudzovaní návrhu Komisie v súvislosti s týmto rámcom by som chcel upriamiť pozornosť na dve nebezpečenstvá.
<P>
V prvom rade ide o to, že zariadenia vyrábajúce energiu si budú musieť kupovať povolenia na emisie uhlíka na aukciách, čo povedie k zvyšovaniu cien energie, najmä v krajinách, v ktorých sa na výrobu energie využíva hlavne uhlie. Na rozpočty domácností a konkurencieschopnosť podnikov v týchto krajinách to bude mať nežiaduci vplyv. Tento problém možno čiastočne vyriešiť systémom referenčných kritérií. Táto metóda odmeňuje najúčinnejšie riešenia v príslušnej kategórii palív, a tým umožňuje dosiahnutie cieľa v oblasti znižovania uhlíka s výrazne nižšími nákladmi.
<P>
V prípade druhého nebezpečenstva ide o to, že v súčasnosti navrhovaný systém prideľovania práv týkajúcich sa emisií výrazne zvýhodňuje odvetvia, pri ktorých je vysoké riziko presunu uhlíka na náklady výrobcov tepla a elektrickej energie. V podstate získavajú bohatšie krajiny privilegovanú pozíciu, čo sa dá sotva označiť za spravodlivé riešenie.
<P>
Systém prideľovania by mal byť navrhnutý tak, aby slabšie prosperujúcim krajinám zaručil, že v porovnaní s bohatšími krajinami nebudú o nič ukrátené. Najspravodlivejší systém sa zdá ten, v rámci ktorého sa príjmy z obchodovania formou aukcie prideľujú na základe hrubého domáceho produktu.
<P>
Vyzývam Komisiu a Radu, aby našli rozumný kompromis a aby tak snaha o dosiahnutie týchto cieľov nepodkopala konkurencieschopnosť našich hospodárstiev a nezhoršila životnú úroveň.
<SPEAKER ID="054" NAME="Fiona Hall" AFFILIATION="ALDE">
Vážený pán predsedajúci, vďaka odhodlanosti pána spravodajcu sme v rámci rokovaní o obnoviteľnej energii urobili obrovský pokrok. Bolo sklamaním, že sme včera večer nedosiahli úplnú dohodu, ale posledné sporné ustanovenie sa netýka len nedotknuteľnosti cieľa 20 % do roku 2020. Poslanci dlho a namáhavo pracovali na tom, aby pre mechanizmy flexibility, ktoré môžu členským štátom pomôcť spĺňať ciele v oblasti obnoviteľnej energie, existovala právna istota. Kontrolou mechanizmov flexibility v roku 2014 riskujeme, že prídeme o všetku túto dobre odvedenú prácu. Riskujeme ohrozenie rozsiahleho rozvoja v oblasti obnoviteľnej energie a "zelených" pracovných miest, ktoré sú prísľubom znovuzrodenia európskych regiónov, ako je napríklad ten môj na severovýchode Anglicka. Preto nemôžeme ustupovať zneniu, na ktorom trvá len jeden členský štát.
<P>
V súvislosti so smernicou pre obnoviteľnú energiu sme však dosiahli značný pozitívny pokrok. Výsledkom je presvedčivý text o biopalivách a, čo je mimoriadne dôležité, na naliehanie Parlamentu sa bude do úvahy brať aj nepriama zmena vo využívaní pôdy. Teší ma tiež, že členské štáty budú musieť presadzovať energetickú účinnosť, aby jednoduchšie spĺňali svoje ciele v oblasti obnoviteľnej energie.
<P>
Teraz musíme v súvislosti so smernicou pre obnoviteľnú energiu zachovať rozvahu - a rovnako aj v súvislosti s celým klimatickým balíkom. Tieto právne predpisy musia spoľahlivo fungovať pre EÚ, ale musia tiež predstavovať presvedčivú ponuku, ktorú predložíme na medzinárodných rokovaniach.
<SPEAKER ID="055" NAME="Marie Anne Isler Béguin" AFFILIATION="Verts/ALE">
- (FR) Vážený pán predsedajúci, Európa bola priekopníkom už predtým a chce túto úlohu plniť aj v Kodani.
<P>
Zrak sveta je dnes, samozrejme, upriamený na nás a sleduje nás, ale jeho pozornosti neuniká ani Obamova administratíva. Právom si lámeme hlavu, či robí niečo lepšie, pretože my v tejto oblasti stále zaostávame. Zaostávame v otázke znečisťovateľov a v konečnom dôsledku prenechávame rokovania o energetickom a klimatickom balíku na členské štáty. Ja osobne už som úplne stratila dôveru. Už dlho márne bijeme na poplach. Najväčší svetový emitent spoza Atlantického oceánu oznámil, že do roku 2020 zníži emisie na úroveň z roku 1990, inými slovami o 60 %. Navyše chce priamo formou aukcie obchodovať so 100 % povoleniek. Pýtam sa vás, v čom robíme chybu. Je to jasné. Potľapkávame sa po pleciach za značné vynaložené úsilie, hoci s istotou vieme, že výrazne zaostávame v tom, čo od nás žiadajú vedci z Medzivládneho panela pre klimatické zmeny.
<P>
V USA odborové organizácie podporili transformáciu na hospodárstvo s nízkou produkciou uhlíka. To by malo skutočne inšpirovať našich výrobcov, ktorí majú plné ruky práce s tým, ako environmentálnu, finančnú a hospodársku krízu zneužiť na prepúšťanie pracovníkov, a to po rokoch dosahovania zisku, ktorý nerozdelili medzi zamestnancov, a po rokoch vyjednávaní o dobrovoľných dohodách o znečistení, ktoré sa skončili podobným fiaskom.
<SPEAKER ID="056" NAME="Leopold Józef Rutowicz" AFFILIATION="UEN">
(PL) Vážený pán predsedajúci, výrazné zmeny klímy ovplyvňuje žiara zo Slnka, ktoré našu planétu zásobuje približne 96 % tepla. Nadmerné emisie CO2 a metánu majú nepriaznivý vplyv na životné prostredie, a preto ich musíme znížiť.
<P>
Východiskom z tejto slepej uličky je realizácia radikálnych technických a organizačných opatrení, ktoré urýchlia rozvoj výroby energie z obnoviteľných zdrojov, zvýšia výrobu čistej energie a zrýchlia všetky kroky zvyšujúce energetickú účinnosť a šetrenie energie.
<P>
Nepochybne si to bude vyžadovať reštrukturalizáciu výdavkov a zaistenie mobility fondov priradených k jednotlivým opatreniam. Nesmie to však vyústiť do prudkého zvyšovania cien elektrickej energie. To by neprijala európska spoločnosť ani európsky priemysel. Práve z tohto dôvodu si súčasná verzia balíka vyžaduje výrazné prepracovanie.
<SPEAKER ID="057" NAME="Martin Callanan" AFFILIATION="PPE-DE">
Vážený pán predsedajúci, nesmierne ma teší príležitosť prispieť do dnešnej rozpravy. V mene skupiny PPE-DE som bol v dôležitej role angažovaný v príprave správy pána Sacconiho o emisiách CO2 z automobilov a zúčastnil som sa trojstranného dialógu. Rád by som vyjadril uznanie práci pána Sacconiho, ktorá pomohla zaistiť dosiahnutie dohody o tomto právnom predpise. Za skupinu PPE-DE môžem povedať, že sa včera večer dohodla na podpore návrhu dohody počas hlasovania v pléne.
<P>
Tento právny predpis je už schválený a zaručuje, že môžeme podporovať výrobcov vozidiel, aby sa posunuli k výrobe čistejších, ekologickejších a účinnejších vozidiel, pričom dúfame, že pôjde o udržateľný proces, ktorý nebude stáť ich zamestnancov miesta ani priemysel prosperitu. Aj ja, rovnako ako pani Hallová, zastupujem severovýchodné Anglicko a niekoľko tisíc pracovných miest v mojom regióne závisí od automobilového priemyslu. Dúfam preto, že tento právny predpis nebude mať na žiadne z nich negatívny vplyv.
<P>
Chcel by som len povedať krátku poznámku k tomuto postupu. Konkrétne obavy mám z toho, ako Rada a Parlament urýchľujú vývoj tohto právneho predpisu, a to niekedy až prehnane. Často sa nám stalo, že sme dostali 60-stranovú dokumentáciu len hodinu pred samotným začiatkom formálneho trojstranného dialógu. Ešte aj pred posledným trojstranným dialógom v pondelok Komisia naďalej predkladala technické úpravy znenia doslova pár minút pred samotným začiatkom rokovaní.
<P>
Nemyslím si, že je to dobrý postup. Považujem za nesprávne, že tento veľmi dôležitý právny predpis nebol riadne preskúmaný ani Radou, ani Parlamentom. Pokiaľ viem, podobne sa postupovalo aj pri niektorých iných dokumentoch. Som hlboko presvedčený, že je dôležité, aby sme všetky právne predpisy riadne preskúmali a aby mal každý možnosť prispieť do rozpravy. Musíme zaručiť, aby sme pri vytváraní tohto veľmi dôležitého právneho predpisu postupovali správne a aby sme sa vyhli chybám, ktoré by sme neskôr mohli odhaliť.
<SPEAKER ID="058" NAME="Hannes Swoboda" AFFILIATION="PSE">
(DE) Vážený pán predsedajúci, dámy a páni, mal som tú česť v mene svojej skupiny reagovať na navrhovaný klimatický balík pána predsedu Barrosa. Predtým som hovoril, že v mene svojej skupiny z celého srdca podporujem ciele politiky životného prostredia. Na tom sa nič nezmenilo. V tejto záležitosti svoj názor ani zmeniť nemôžeme. Už vtedy som však poukazoval na problém presunu emisií CO2 a bolo mi jasné, páni komisári, že Komisia v tejto oblasti neurobila dosť. Teraz musíme niekoľko vecí dobehnúť.
<P>
Ďakujem predsedníctvu za jeho nepopierateľnú snahu nájsť spolu s poslancami riešenia. Tu nejde o zrieknutie sa cieľov. Ide o to, aby sme odvetviam, ktoré využívajú najnovšie ekologické technológie, poskytli aj vhodnú počiatočnú výhodu a nie aby sme ich prinútili odísť z Európskej únie aj s pracovnými miestami a znečisťovaním životného prostredia.
<P>
Systém referenčných kritérií, čo už takisto bolo spomenuté, musí tiež získať vhodnú podobu. Je to tiež otázka umožnenia spoľahlivého plánovania. Nemá zmysel vytvárať zásadu teraz, ale odkladať jej realizáciu o niekoľko rokov, kým Komisia nevypracuje detaily. Spoločnosti potrebujú spoľahlivé plánovanie, aby mohli investovať teraz.
<P>
A ešte posledná, veľmi dôležitá poznámka: príjmy zo zvyšovania by sa mali znova využiť na plnenie cieľov v oblasti životného prostredia, a to buď priamo v európskom priemyselnom odvetví, aby sa mohlo modernizovať a aby sa mohli plniť úlohy v oblasti životného prostredia, alebo dokonca v odvetví mimo Európskej únie. Nemyslím si, že by tieto peniaze mali skončiť vo vreckách ministrov financií. Musia sa využiť na ochranu životného prostredia.
<SPEAKER ID="059" NAME="Holger Krahmer" AFFILIATION="ALDE">
(DE) Vážený pán predsedajúci, politika životného prostredia EÚ prechádza životnou skúškou. Výkonnosť európskeho hospodárstva prudko klesá a my tu zvažujeme, ako by sme mu položili do cesty ďalšie prekážky.
<P>
Obchodovanie s emisiami by malo znížiť objem emisií, ale v prvom rade zvýši náklady. Zvýši nebezpečenstvo vývozu pracovných miest. A medzitým nás zvyšok sveta pokojne pozoruje. Číne naozaj stačí trpezlivo vyčkať a o chvíľu sa bude oceľ vyrábať tam a nie v Európe.
<P>
Pre nič za nič nedemonštrovalo tento týždeň v Bruseli 11 000 pracovníkov z oceliarskeho odvetvia, aby nestratili prácu. Veľmi vítam slová pána Swobodu, ktorý práve hovoril o systéme referenčných kritérií. Pochopenie zo strany sociálnych demokratov však prišlo veľmi neskoro.
<P>
Som presvedčený, že príliš preceňujeme svoju dôležitosť, ak veríme, že dokážeme prostredníctvom politických opatrení výrazne ovplyvniť globálnu klímu. Úspešné v 21. storočí budú tie spoločnosti, ktoré inteligentne zodpovedajú dve základné otázky. Odkiaľ pochádza naša energia a ako ju môžeme účinne využívať. Politika zameraná na mimoriadne nákladné a ideologické zamedzovanie emisií CO2, ktorú v súčasnosti v Európe aplikujeme, k úspechu nepovedie.
<SPEAKER ID="060" NAME="Angelika Niebler" AFFILIATION="PPE-DE">
(DE) Vážený pán predsedajúci, úradujúci predseda Rady, komisári, kolegovia, myslím si, že balík ochrany klímy je na dobrej ceste. Svoje dnešné dve minúty v rámci rečníckeho času by som iba chcela využiť na diskusiu o téme obchodovania s emisiami, pretože je môjmu srdcu najbližšia.
<P>
Dovoľte mi, aby som sa v súvislosti s touto problematikou pozrela za veľkú mláku na situáciu v USA. Čo robia Američania? Barack Obama predstavil svoj plán s názvom New Energy for America. Keď ho čítate, máte z neho radosť, pretože ciele, ktoré sú v ňom formulované, sú rovnaké ako naše. Zníženie emisií skleníkových plynov do roku 2020, zvýšenie podielu obnoviteľných energií, zníženie spotreby energie, zníženie spotreby ropy, uvedenie na trh milióna elektrických hybridných vozidiel do roku 2015. Všetko sú to projekty a ciele, ktoré veľmi dobre poznáme a ktoré možno len podporovať.
<P>
Zásadnou otázkou však je, ako to chcú Američania dosiahnuť. V tom zároveň spočíva veľký rozdiel v porovnaní s tým, čo robíme my v Európe. Američania investujú do priemyslu obrovské sumy. Americká vláda pripravuje program hospodárskej obnovy, v ktorom sa počíta s 500 až 700 miliardami USD, a tvrdí, že väčšina týchto peňazí pôjde na rozvoj obnoviteľných energií a ekologickej technológie. Keď sa pozriete na americký volebný program zbližša, v rámci podpory priemyslu sa hovorí o miliardách, aby sa priemysel dostal na úroveň svetového trhu.
<P>
A čo robíme my? V oblasti obchodovania s emisiami ročne zdaňujeme náš priemysel vo výške 70 miliárd EUR. 70 miliárd EUR vo forme dodatočných daní pre náš priemysel. Som presvedčená, že otázka zachovania konkurencieschopnosti nášho domáceho priemyslu a spôsobu, ako zabrániť odlevu pracovných miest z Európy, je namieste.
<P>
Podporujem výlučne to nariadenie v balíku ochrany klímy, ktoré zaručuje, že v Európe nebude dochádzať k presunu emisií CO2 a zároveň sa zachová náš domáci priemysel.
<P>
(potlesk)
<SPEAKER ID="061" NAME="Atanas Paparizov" AFFILIATION="PSE">
(BG) Chcel by som poznamenať, že pre mňa a mojich kolegov je dôležité, aby sme pri rokovaniach o klimatickom a energetickom balíku dosiahli výsledok, vďaka ktorému bude môcť Európa zastávať vedúcu úlohu v rámci rokovaní o medzinárodnej dohode. Zároveň však musím s poľutovaním vyjadriť svoje sklamanie z toho, že sme nedosiahli pokrok v jednej z najdôležitejších otázok pre štáty strednej a východnej Európy, ktorý by bol spravodlivým uznaním ich úsilia o zníženie emisií od podpísania Kjótskeho protokolu až dodnes. Myslím, že by sme mali nájsť riešenie, ktoré v rámci kompenzačných mechanizmov vezme do úvahy aj úsilie týchto štátov, pretože za posledné roky boli problémy reštrukturalizácie ich hospodárstva a úrovne hospodárskeho rozvoja dosť horúce.
<P>
Teší ma, že pán Borloo spomenul stretnutie, ktoré sa má konať na budúci týždeň a ktoré by mohlo snahy v tejto oblasti posunúť dopredu. V súvislosti s obchodovaním s kvótami na elektrickú energiu je veľmi dôležité, aby sme pri tomto postupe vzali do úvahy integráciu tohto odvetvia v rôznych krajinách. V niektorých krajinách sú uzatvorené dlhodobé dohody, a preto bude postupná implementácia týchto kvót v krajinách s trhmi, v ktorých ešte nie je systém obchodovania s emisiami dostatočne integrovaný, vhodným riešením. Pozitívne hodnotím hľadanie riešenia zameraného na emisie uhlíka a myslím, že aktuálne informácie o tejto téme poskytnuté Komisiou pomôžu pri hľadaní riešení, ktoré ochránia priemysel v štátoch súperiacich so svojimi susedmi mimo Európskej únie.
<SPEAKER ID="062" NAME="Adina-Ioana Vălean" AFFILIATION="ALDE">
Vážený pán predsedajúci, EÚ má potenciál stať sa svetovým vodcom v boji proti zmene klímy a presne to od nás naši občania očakávajú. Preto je nesmierne dôležité, aby sme už v prvom čítaní dosiahli dohodu o klimatickom balíku a nielen splnili očakávania, ale odišli do Kodane s jednotným stanoviskom. Rada by som sa poďakovala svojim kolegom, ktorí do úmoru pracovali na dosiahnutí tohto výsledku.
<P>
Pridŕžanie sa ambicióznych cieľov je dôležité, ale zároveň nemôžeme ignorovať dramatický dosah finančnej krízy na konkurencieschopnosť európskeho priemyslu, ktorý kríza výrazne ovplyvňuje. V tomto novom hospodárskom kontexte je ešte dôležitejšie zvažovať v členských štátoch veľké množstvo priemyselných infraštruktúr a treba uznať, že niektorým štátom sa podarilo dosiahnuť rýchlu a rozsiahlu reorganizáciu a modernizáciu.
<P>
Preto musíme členským štátom a priemyslom ponúknuť rozumnú a primeranú flexibilitu, aby mohli spĺňať svoje ciele v oblasti znižovania emisií CO2.
<SPEAKER ID="063" NAME="Anders Wijkman" AFFILIATION="PPE-DE">
Vážený pán predsedajúci, zatiaľ čo diskutujeme o 20 % či prinajlepšom 30 % znížení emisií do roku 2020, čoraz viac vedcov nám hovorí, že musíme urobiť oveľa viac. Dôvodom sú najnovšie vedecké poznatky zverejnené po správach IPCC, z ktorých vyplýva, že zmena klímy je rýchlejšia a závažnejšia, ako sa odborníci domnievali iba pred niekoľkými rokmi.
<P>
Najalarmujúcejšie nové informácie sa týkajú vzájomného pôsobenia medzi klimatickým systémom, oceánmi a suchozemskými ekosystémami. Oceány a pozemská vegetácia zastierajú otepľovanie tým, že doposiaľ absorbovali viac ako polovicu emisií, ktoré vyprodukovali ľudia. Ich absorpčnú kapacitu teraz ohrozuje globálne otepľovanie a ešte viac ju zhoršujú nadmerné využívanie a ničenie veľkých ekosystémov, najmä lesov. Môžeme síce kontrolovať objem emisií, nemôžeme však nijako kontrolovať podobnú pozitívnu spätnú väzbu na planetárny systém. Preto nie je podľa môjho názoru naše úsilie dostatočné. Každopádne sa musíme rozhodnúť a dúfať, že budeme postupne zintenzívňovať svoju snahu v spolupráci s ostatným svetom.
<P>
V súvislosti s balíkom sa obávam, že sa spochybňuje obchodovanie formou aukcií. Aukcie potrebujeme na stimuláciu inovácií a získanie príjmov na prepotrebnú podporu prispôsobenia a ekologických investícií v rozvojových krajinách. Obávam sa tiež o navrhovanú úroveň kompenzácií. Podľa mňa tak v našej časti sveta odkladáme potrebnú technologickú transformáciu.
<P>
Zvlášť som sa angažoval v rokovaniach o obnoviteľných energiách. Najzložitejšou oblasťou boli kritériá udržateľnosti. V tomto smere sme spolu s Radou včera večer dosiahli zlom týkajúci sa ambicióznejších úspor emisií skleníkových plynov pri používaní biopalív a zaradenia nepriamych účinkov využívania pôdy do analýzy životného cyklu. To podľa mňa svedčí o zodpovednosti.
<P>
Dovoľte mi ešte poslednú poznámku. Zmena klímy sa líši od všetkých ostatných problémov, o ktorých diskutujeme. Môžeme napríklad rokovať o presných úrovniach rozpočtov, nemôžeme však rokovať s prírodou.
<SPEAKER ID="064" NAME="Libor Rouček" AFFILIATION="PSE">
- (CS) Dámy a páni, klimatický a energetický balík, o ktorom dnes diskutujeme, predstavuje kompromis. Kompromis medzi záujmami priemyslu, potrebami ochrany životného prostredia a tiež, samozrejme, potrebami zamestnanosti a ochrany pracovných miest v Európe, ktoré sú v súvislosti s aktuálnou hospodárskou krízou ešte akútnejšie. Klimatický a energetický balík tiež predstavuje kompromis medzi priemyselne rozvinutými štátmi Európskej únie a európskymi krajinami, ktorých priemysel nezohráva až takú významnú úlohu. Ako všetky dobré kompromisy aj tento predpokladá rozumné ústupky zo všetkých strán. Som hlboko presvedčený, že dokážeme prijať kompromis, ktorý bude vyhovovať všetkým členským štátom, starým aj novým, veľkým aj malým, viac či menej priemyselne vyspelým, na západe, východe, severe, juhu či v strede Európy. Napokon to potvrdzuje aj dohoda o navrhovaných nariadeniach v oblasti emisií CO2 z vozidiel a dohoda o smerniciach týkajúcich sa obnoviteľných zdrojov.
<P>
Dámy a páni, Európska únia v mnohých aspektoch života predstavuje vzor pre ostatné regióny sveta. Týka sa to aj oblasti energetickej a klimatickej politiky. V našom životnom záujme je prijať klimatický a energetický balík čo najrýchlejšie a na budúci rok v Kodani hrať po boku novej americkej administratívy vedúcu úlohu.
<SPEAKER ID="065" NAME="Samuli Pohjamo" AFFILIATION="ALDE">
(FI) Vážený pán predsedajúci, lepšie využitie obnoviteľnej energie a propagácia trvalo udržateľného rozvoja sú pre regióny pozitívne kroky vpred. Nielenže budú mať blahodarný vplyv na klímu, ale vytvoria aj pracovné miesta a uľahčia prístup k energii. Do úvahy je však viac potrebné brať rozdiely medzi jednotlivými regiónmi. Napríklad chladné podnebie na severe a životne dôležité lesnícke odvetvie musia byť pri konečných rozhodnutiach viditeľnejšie. Chcel by som tiež zdôrazniť, že na severe existuje množstvo odvodnených močarín. V takýchto regiónoch je pre výrobu energie nesmierne dôležité vyťažené drevo a trvalá ťažba rašeliny. Dúfam, že pri prijímaní konečných rozhodnutí sa bude brať do úvahy aj táto skutočnosť.
<SPEAKER ID="066" NAME="Jerzy Buzek" AFFILIATION="PPE-DE">
(PL) Vážený pán predsedajúci, chcel by som zablahoželať francúzskemu predsedníctvu k tomu, s akou vážnosťou pristupovalo k energetickému a klimatickému balíku. Predovšetkým by som sa predsedníctvu rád poďakoval za to, že si vypočulo pripomienky, ktoré opakovane zaznievali v Parlamente, avšak nepristupovalo sa k nim dostatočne vážne.
<P>
Kolegovia, Európska únia bola schopná zvládať aj tie najnáročnejšie situácie. Aj teraz prežívame ťažké chvíle. Životne dôležité je, aby sme sa navzájom počúvali a boli otvorení protichodným argumentom. Vždy sme to dokázali.
<P>
Tiež by som rád využil príležitosť a uistil pána Turmesa, že pokiaľ ide o môj štát, sme plne pripravení prijať tento balík čo najskôr. Parlament si plne uvedomuje predložené pozmeňujúce a doplňujúce návrhy. V žiadnom prípade neohrozujú základný cieľ balíka, ktorým je zníženie emisií.
<P>
Nepochybne potrebujeme klimatický balík a potrebujeme ho čo najskôr. Nikto si to neuvedomuje viac ako Poľsko. Sme zodpovední za rokovania o dohovore o zmene klímy a sme si vedomí, že bez tohto balíka nebudeme môcť pokročiť v medzinárodných rokovaniach. Na mysli mám balík, vďaka ktorému by sa dosiahli všetky navrhované ciele, opakujem, všetky ciele až do roku 2020, ktorý by však zároveň bol pre naše európske hospodárstvo prijateľnejší.
<P>
Len takýto balík môže slúžiť ako vzor pre iných a presne takýto balík máme na mysli. Navyše, len silné hospodárstvo, ktoré sa nemusí obávať hrozieb, bude schopné investovať do ochrany klímy. Ak hospodárstvo oslabíme, odkiaľ získame fondy na podporu boja proti zmene klímy? Preto je táto diskusia taká dôležitá a preto musíme navzájom počúvať svoje argumenty.
<SPEAKER ID="067" NAME="Riitta Myller" AFFILIATION="PSE">
(FI) Vážený pán predsedajúci, ako už povedali mnohí rečníci predo mnou, aj ja by som chcela zdôrazniť, že keď teraz hovoríme o rozhodnutiach, ktoré sa prerokúvajú, musíme mať na pamäti, že výsledkom bude len implementácia rozhodnutí, ktoré vedúci predstavitelia štátov alebo vlád prijali v marci 2007. Našou ambíciou popri tom musí byť implementácia rozhodnutí, ktoré už boli prijaté.
<P>
To, čo tu povedal pán komisár Dimas o vzťahu medzi flexibilitou a účinnou implementáciou, je v tomto zmysle nesmierne dôležité. Európska únia musí konať a ja by som rada podporila pani spravodajkyňu Satu Hassiovú, ktorá hovorí, že je našou povinnosťou prijímať v Európskej únii rozhodnutia. Len týmto spôsobom môžeme zaručiť to, o čom mnohí z nás hovoria, teda zdolanie hospodárskej krízy prostredníctvom ekologických inovácií a investícií do nových technológií a nového rozvoja. Kým nezaistíme, aby sa tieto požiadavky vzťahovali aj na nás, priemysel nebude mať motiváciu začať vyvíjať nové technológie. Mám preto trochu obavy, keď chceme niektorým štátom povoliť špeciálnu flexibilitu, na ktorú potom v prípade najhoršieho scenára doplatia. Konkrétne sa môže stať, že nezískajú technologické výhody, ktoré budú mať ostatné štáty EÚ.
<SPEAKER ID="068" NAME="Mariela Velichkova Baeva" AFFILIATION="ALDE">
(BG) Dlhodobá kontinuita politík na národnej a európskej úrovni v oblasti využívania energie z obnoviteľných zdrojov a dlhodobá kontinuita investícií - to sú kľúčové faktory trvalého rozvoja trhu so zelenou energiou a dosiahnutia cieľov stanovených na rok 2020 hospodárnym spôsobom. Využívanie rôznorodého portfólia zelených technológií vyžaduje rozmanité nástroje. Nástrojom môžu byť napríklad tarifné systémy, investičné granty, a to v závislosti od úrovne rozvoja a využívania alternatívnych zdrojov. Tento prístup by sa mal uplatniť bez škodlivej konkurencie medzi rôznymi aktérmi na energetickom trhu. Takáto komplexná stratégia má potenciál vplývať na znižovanie škodlivých emisií a zvyšovanie energetickej bezpečnosti. Predstavuje základnú podmienku efektívneho fungovania hospodárstva a spokojného života našich občanov.
<SPEAKER ID="069" NAME="Françoise Grossetête" AFFILIATION="PPE-DE">
- (FR) Pán Borloo, pán Piebalgs, pán Dimas, dámy a páni, v prvom rade by som chcela zablahoželať francúzskemu predsedníctvu k úsiliu vynaloženému na dokončenie tohto klimatického balíka.
<P>
Tak už to však chodí. Práve keď diskutujeme o probléme zmeny klímy, čo iné sa objaví na rokovacom stole, ak nie téma finančnej krízy. Je to práve hospodárska kríza a znižovanie zdrojov surovín, ktoré by mali umožniť trvalo udržateľnú priemyselnú revolúciu v pravom zmysle slova.
<P>
Preto súhlasím s cieľom 3 x 20, čistými motormi a obnoviteľnými energiami so súborom energetických zdrojov. Nesúhlasím však s presunom emisií CO2 a premiestňovaním. Musíme podporovať výskum a inovácie a pomáhať našim podnikom a hospodárstvu prekonať toto prechodné obdobie čo najbezbolestnejšie.
<P>
Dohoda o emisiách CO2 z vozidiel je výsledkom skvelej práce, hoci som stále presvedčená o tom, že modulácia pokút je neadekvátna. V oblasti zachytávania a skladovania uhlíka čakáme na dohodu o financovaní. V súvislosti s emisnými kvótami je životne dôležité nájsť spravodlivé a realistické kroky na ceste vpred. Privítať treba aj zavedenie kvantifikovaných prahov. Vieme však, že nás ešte čaká veľa práce. Dosiahnutie dohody už v prvom čítaní je kľúčové. Naše podniky a priemysel očakávajú, že ich budeme informovať o budúcich záväzkoch. Musia si naplánovať svoje investície.
<P>
Čo by ľudia povedali o Európskej únii, keby nezaručila dohodu do konca tohto roka? O Európskej únii, ktorá sa tak rada stavia do úlohy vzoru v boji proti zmene klímy. O Európskej únii, ktorá má také veľké ambície v oblasti boja proti zmene klímy. Netrúfam si ani len predstaviť, aké by bolo absurdné, keby sa Európe nepodarilo dosiahnuť dohodu, ale napriek tomu by chcela na budúci rok v Kodani všetkých presvedčiť, že má pravdu.
<P>
Chcela by som preto francúzskemu predsedníctvu popriať veľa šťastia a ešte raz mu zablahoželať k vykonanej práci.
<SPEAKER ID="070" NAME="Edite Estrela" AFFILIATION="PSE">
(PT) Vážený pán predsedajúci, zmena klímy je najväčším problémom našich čias. Musíme podniknúť bezodkladné kroky, aby sme spomalili globálne otepľovanie. Konferencia v Kodani predstavuje poslednú šancu, ako predísť kolapsu v čase, keď USA vysielajú pozitívne signály. Po zvolení prezidenta Obamu musí Európska únia predložiť vierohodný a ambiciózny návrh, aby zmobilizovala ostatné regióny.
<P>
Čo sa týka rozdeľovania záťaže, teda otázky, ktorej som sa dôkladnejšie venovala ako tieňová spravodajkyňa Skupiny socialistov v Európskom parlamente a v súvislosti s ktorou, dúfam, budeme schopní dosiahnuť dohodu, myslím si, že členské štáty sa musia zaviazať znížiť emisie CO2 interne a nielen z externých úverov. Hospodárska kríza nie je, ako podaktorí hovoria, dôsledkom politík v oblasti životného prostredia. Spôsobil ju škodlivý manažment a pravdepodobne by sa o celú záležitosť mala zaujímať polícia a nie politici.
<P>
Európsky parlament si robí domácu úlohu. Nezostáva nám iné, len veriť, že Rada si ju robí tiež bez toho, aby podliehala národnej sebeckosti a lživým argumentom. Rozvoj nových technológií prináša príležitosti pre hospodárstvo a tvorbu nových pracovných miest.
<P>
Vážený úradujúci predseda Rady a vážení kolegovia, svoj príspevok uzatváram výzvou určenou nám všetkým, aby sme sa snažili dosiahnuť dohodu už v prvom čítaní. Svet potrebuje medzinárodnú dohodu a občania od nás očakávajú, že prijmeme príslušné opatrenia.
<SPEAKER ID="071" NAME="Vladko Todorov Panayotov" AFFILIATION="ALDE">
(BG) Zmena klímy prebieha stále rýchlejšie, ako sa predpokladalo. Ak chce Európska únia na stretnutí OSN v roku 2009 v Kodani vystupovať ako vodca na rokovaniach o dosiahnutí medzinárodnej dohody, ktorá by bola reálnou zbraňou v boji proti zmene klímy po roku 2012, musí na svojom území znížiť emisie skleníkových plynov. Ak chcú nové členské štáty dosiahnuť účinné zníženie škodlivých emisií, bolo by vhodné v odvetví výroby elektrickej energie zvážiť postupné zavedenie 100 % obchodovania formou aukcie a tiež predĺženie prechodných období. Nové členské štáty ešte stále vo veľkej miere ako hlavný primárny zdroj energie využívajú uhlie. V takýchto štátoch je prechod na alternatívne zdroje energie pomalší, a preto by mohli mať tvrdé opatrenia na zníženie škodlivých emisií nežiaduce sociálne dôsledky. Žiadam teda Komisiu a Radu, aby vzali do úvahy doterajšie plnenie záväzkov vyplývajúcich z Kjótskeho protokolu a skutočnú pripravenosť všetkých členských štátov, aby boli stanovené opatrenia účinné.
<SPEAKER ID="072" NAME="Pilar del Castillo Vera" AFFILIATION="PPE-DE">
(ES) Vážený pán predsedajúci, predovšetkým by som sa chcela poďakovať všetkým predchádzajúcim rečníkom vrátane členov Komisie, zástupcov predsedníctva a poslancov za ich prácu a ochotu riešiť tento problém.
<P>
Začnem vymenovaním štyroch bodov, ktoré sú podľa mňa v súvislosti s riešením tohto problému kľúčové. Prvý sa týka neustále rastúcej spotreby uhlia, a to pre očividné príčiny, v dôsledku rozvoja rozľahlých oblastí planéty, ku ktorému predtým nedochádzalo. Výsledkom väčšej spotreby uhlia je druhý aspekt, teda zvyšovanie emisií CO2. Po tretie, nesmieme zabúdať, že konkurencieschopnosť priemyslov sa v súčasnosti vníma vo svetovom meradle. V štvrtom, ale nie menej dôležitom bode chcem pripomenúť, že nesmieme zabúdať, že keď hovoríme o hospodárstve, hovoríme predovšetkým o ľuďoch. Ak sa teda darí hospodárstvu, darí sa aj ľuďom. A to isté platí aj naopak.
<P>
Posledné dva body hovoria, že konkurencieschopnosť európskeho priemyslu nesmieme zbytočne narúšať v dnešných zvlášť ťažkých časoch, keď neexistujú žiadne medzinárodné pravidlá ani požiadavky, ktoré by sa vzťahovali na rovnaké priemysly inde vo svete. Prvé dva body hovoria, že potrebujeme realistickú, životaschopnú, a preto účinnú medzinárodnú dohodu zahŕňajúcu veľké štáty produkujúce emisie CO2, ktoré majú práve preto vysokú spotrebu uhlia. Bez takejto dohody nemôžeme efektívne dosiahnuť konečný cieľ, ktorým je zníženie emisií CO2.
<P>
Vážení zástupcovia predsedníctva a členovia Komisie, dámy a páni, schopnosť viesť v zásade znamená navrhnutie vzorcov, ktoré nám umožnia spĺňať určené ciele. Zvyšok je len o čosi viac ako číra fantázia.
<SPEAKER ID="073" NAME="Justas Vincas Paleckis" AFFILIATION="PSE">
(LT) Žiadny zo štátov Európskej únie ešte nečelil problémom takých rozmerov, aké na budúci rok čakajú Litvu. Mám na mysli problémy v energetickom odvetví. Podľa zmluvy o pristúpení do EÚ bude musieť Litva zatvoriť jadrovú elektráreň Ignalina, ktorá v krajine vyrába približne 70 % elektrickej energie. Návrh Komisie pre Litvu schválil mierne zvýšenie emisií skleníkových plynov v porovnaní s rokom 2005, avšak nezohľadnil dôsledky odstavenia jadrovej elektrárne Ignalina a ani to, že litovské elektrárne potom budú produkovať takmer dvojnásobok skleníkových plynov. Po roku 2009 bude Litva jediným novým členským štátom Európskej únie bez povolení na emisie. To všetko bude mať negatívny vplyv na priemysel, celé hospodárstvo, ako aj súkromných používateľov. Predpokladá sa, že ceny elektrickej energie sa v porovnaní so súčasnou úrovňou zvýšia dvojnásobne alebo aj viac.
<P>
Stále častejšie využívanie fosílnych palív ako zdrojov energie zvýši emisie o päť miliónov ton ročne. Litva preto dúfa, že získa výnimku, ktorá bude približne zodpovedať objemu uvedenému v pravidlách systému obchodovania s emisiami pre ročné nepredajné povolenia na emisie, kým nevybuduje novú elektráreň. Klimatický balík je nesmierne dôležitý a citlivý. Chápem, že každý štát má vlastné problémy a osobitné črty. Bolo by veľmi smutné, keby žiadosti o výnimky ohrozili tento citlivý dokument, ktorý Európa a celý svet tak veľmi potrebujú. Situácia v Litve je ale naozaj dramatická a zároveň jedinečná, pretože nie sme pripojení k rozvodnej sieti elektrickej energie v západnej Európe. Vyzývam účastníkov trojstranného dialógu, aby tieto skutočnosti vzali do úvahy.
<SPEAKER ID="074" NAME="John Bowis" AFFILIATION="PPE-DE">
Vážený pán predsedajúci, pozornosť všetkých je momentálne upriamená na kľúčové problémy, a preto sa podľa môjho názoru posúvame vpred. Avšak, pán minister a pán komisár, dnes ste ešte nepočuli názor, ktorý by ste podľa mňa mali počuť - názor krajín s nízkymi príjmami. Niektorí sme sa práve vrátili zo stretnutia AKT v Papue-Novej Guinei a vieme, že krajiny s nízkymi príjmami sú najväčšími obeťami nášho rastu v minulosti a potrebujú podporu.
<P>
Ostrovy v Tichomorí sa doslova topia vo vlnách. Globálne otepľovanie prináša do tohto regiónu nové choroby a moskytov prenášajúcich maláriu a tropickú horúčku. Po návrate sme si prečítali listy z okrajových prímorských regiónov Európy, ktoré sa sťažujú viac-menej na to isté. Ľudia sú zúfalí a žiadajú od nás kroky na ich podporu.
<P>
Na stretnutí AKT sme rozoberali dôsledky situácie v prípade, že by sa nám nepodarilo predísť zmene klímy alebo ju zvládnuť. Aj keby sme splnili svoj druhý cieľ, znamenalo by to 25 % zníženie dostupnosti vody, 10 % zníženie úrody plodín, ďalších 50 miliónov ľudí trpiacich maláriou, ďalších 10 miliónov ľudí postihnutých pobrežnými záplavami, dramatické zvýšenie počtu respiračných, kardiovaskulárnych, vektormi prenášaných chorôb, rakoviny kože a porúch zraku.
<P>
Ak zlyhajú oni, zlyháme aj my. Ich choroby sú už našimi chorobami. Ich migrácia sa stane našou migráciou. Ich zúfalstvo by mohlo spôsobiť naše zúfalstvo, pretože prechádzajú aj našimi hranicami. Vo vlastnom aj v ich záujme im musíme pomôcť posunúť sa dopredu, a to čo najrýchlejšie.
<SPEAKER ID="075" NAME="Britta Thomsen" AFFILIATION="PSE">
(DA) Vážený pán predsedajúci, pán komisár, dámy a páni, na úvod by som rada poďakovala nášmu spravodajcovi pánovi Turmesovi za pôsobivú prácu v súvislosti so smernicou o obnoviteľnej energii. Rovnako rada by som sa poďakovala rôznym parlamentným sekretariátom, poradcom a asistentom. Nanešťastie sme neboli v noci schopní uzavrieť rokovania s Radou, hoci cieľom Parlamentu bola dohoda a boli sme pripravení urobiť ústupky. Ale ako všetci vieme, na tango treba dvoch tanečníkov a na uzatvorenie dohody treba dve ochotné strany. Ako spravodajkyňa Socialistickej skupiny v Európskom parlamente pre túto smernicu som sa tešila na to, ako tu dnes ráno budem stáť s kompletne prerokovaným balíkom. Balíkom, ktorý by jasne niesol našu pečať. Táto smernica predstavuje revolúciu v európskej energetickej politike. Umožní nám ukončiť viac ako storočnú závislosť od ropy a plynu. Závislosť, ktorá škodí nášmu životnému prostrediu a vyvolala vojny, nepokoje a nerovnosť po celom svete. Preto je životne dôležité, aby sme dohodu konečne dotiahli do konca.
<P>
Už sme zaručili, že v oblasti výroby biopalív pre naše automobily predložíme jasné a silné kritériá udržateľnosti. Zaručili sme, že sa obmedzí vysoká spotreba energie v budovách a že výrobcovia veterných turbín a solárnych článkov dostanú záruku, že Európa bude investovať do obnoviteľnej energie. Posledným kameňom úrazu je, že trváme na všetkých záväzných cieľoch pre rok 2020. Problémom je, že dohode bráni jediný členský štát. Môžem teda iba dôrazne vyzvať Radu, aby prehodnotila svoje stanovisko a umožnila tak Európe dosiahnuť dohodu o energetickom balíku, ktorý tak zúfalo potrebujeme.
<SPEAKER ID="076" NAME="Gunnar Hökmark" AFFILIATION="PPE-DE">
(SV) Vážený pán predsedajúci, zaručenie dosiahnutia medzinárodného záväzku, ktorý potvrdí, že globálne ciele zamerané na politiku zmeny klímy berieme vážne, je jednou z najdôležitejších úloh Európy a Európskej únie. Zaistenie medzinárodného záväzku na konferencii v Kodani bude zároveň jednou z najdôležitejších úloh švédskeho predsedníctva.
<P>
Myslím si, že pri diskusiách o týchto problémoch môže byť dôležité pamätať na to, že úspech v Kodani a dosiahnutie veľkého medzinárodného záväzku znamená oveľa viac ako rôzne detaily balíka, o ktorom práve rokujeme. Preto je také dôležité zaručiť, aby sme teraz vytvorili klimatický balík, prostredníctvom ktorého splníme stanovené ciele.
<P>
Myslím si, že je dôležité, aby sme pri zvažovaní rôznych prostriedkov postupovali pragmaticky. Ak budeme pri rôznych prostriedkoch postupovať pragmaticky a zároveň zaistíme splnenie cieľov, získame tým aj širokú podporu pre to, čo je potrebné urobiť, a zaručíme, že rôzne členské štáty nebudú ochabovať v snahe plniť rozličné záväzky. Presne to je dôležité a predstavuje to perspektívu, z ktorej budeme vychádzať pri rôznych typoch úloh.
<P>
Chcel by som zdôrazniť, že si tiež musíme ujasniť jednu vec - vždy musíme vytvárať priestor pre iniciatívy, ktoré prinášajú najlepšie výsledky. To znamená, že musíme vytvárať priestor pre investície v iných krajinách, v ktorých dosiahneme najlepšie výsledky. Neznamená to poľavovať v nárokoch na seba, ale je veľmi dôležité si uvedomiť, že sa musíme zameriavať na to, čo môžeme urobiť, aby sme pomohli ostatným krajinám.
<P>
Napokon, zdroje, ktoré teraz uvoľňujeme prostredníctvom aukcií, by mali smerovať do členských štátov na rôzne opatrenia v jednotlivých krajinách.
<SPEAKER ID="077" NAME="Dorette Corbey" AFFILIATION="PSE">
(NL) Vážený pán predsedajúci, robíme posledné úpravy na klimatickom balíku, a preto sú nervy napnuté na prasknutie. Niektorí tvrdia, že problém klímy by mal počkať, teda aspoň dovtedy, kým neprekonáme krízu. To však nepovažujem za dobrý nápad. V prvom rade je absolútne nevyhnutné, aby sme promptne konali a zabránili globálnemu otepľovaniu, ktoré je vraj ešte rýchlejšie, ako sa predpokladalo. Po druhé, dochádza nám ropa. Naozaj sa musíme posunúť smerom k trvalo udržateľným dodávkam energie. Po tretie, efektívna politika zmeny klímy je účinnou zbraňou proti recesii.
<P>
Investície do udržateľnej energie, infraštruktúry v oblasti zelenej energie a energetickej účinnosti v budovách vytvárajú milióny pracovných miest a nad tým by sme nemali ohŕňať nos. Musíme, samozrejme, zaručiť, že pracovníci z oceliarskeho, papierenského alebo automobilového priemyslu neodídu do zahraničia. Podľa toho, ako sa veci momentálne javia, možno povedať, že balík sa hýbe správnym smerom, hoci musíme zaručiť, aby nebol len prázdnou schránkou.
<P>
V každom prípade môžeme byť spokojní s dohodou o smernici týkajúcej sa palív. 10 % zníženie emisií CO2 na základe analýzy "well-to-wheel" (od vrtu po koleso) vysiela pozitívnu a pôsobivú správu v čase, keď ropné spoločnosti spotrebúvajú čoraz viac energie na výrobu benzínu a nafty. Smernica o palivách tak poskytuje dôležitý impulz v oblasti celosvetového znižovania emisií, spotreby energie, väčšieho využívania elektrickej energie v cestnej doprave a rozhodovania sa pre účinnejšie biopalivá, ktoré spĺňajú prísne požiadavky udržateľnosti. Európa tak udáva tón. Aj v USA prišli s podobnými iniciatívami a prekonanie éry benzínu je teraz na dohľad.
<SPEAKER ID="078" NAME="Karl-Heinz Florenz" AFFILIATION="PPE-DE">
(DE) Vážený pán predsedajúci, srdečne ďakujem Komisii a Rade za to, že nám predstavili tento klimatický balík. Myslím si, že v tomto balíku nie je potrebné zmeniť jediné číslo, jediný cieľ ani jediné percento. Pán úradujúci predseda Rady, som si však až pridobre vedomý, ako veľmi nás tlačí čas. V rámci svojich dnešných dvoch minút nemám čas na to, aby som sa dotkol všetkých otázok.
<P>
Rád by som sa zbližša pozrel na jednu skutočnosť, ktorú veľmi dobre poznáte. Chcel by som upozorniť Európsku úniu na otázku, či by sme sa naozaj mali rázne pustiť do predaja formou aukcie už v roku 2013, keď veľmi dobre vieme, že naši americkí, indickí a čínski priatelia dovtedy ešte podobné nástroje k dispozícii mať nebudú. Navrhujem, aby sa tieto nariadenia prijali v Kjótskom protokole II alebo v rámci dohody v Kodani a aby sme predaj formou aukcie v Európe spustili v deň, keď prijmeme dohodu v Kodani alebo Kjótsky protokol.
<P>
Prosím, neberte podnikom kapitál, ktorý momentálne nedostávajú z bánk. Tento kapitál potrebujeme na doplnenie prostriedkov. Veľmi ho potrebujeme, a to do roku 2012. Považujem za nesprávne, že EÚ posiela európsky priemysel na svetový trh v olovených topánkach, zatiaľ čo naši americkí priatelia poskakujú po Indii v teniskách. To nie je spravodlivé. To nesmieme pripustiť. Všetci musia mať porovnateľnú obuv. Pre túto myšlienku som zapálený, práve preto, aby sa podarilo splniť ciele.
<P>
Je mi celkom jasné, že peniaze potrebujeme aj na kompenzáciu mimo Európy v krajinách Latinskej Ameriky. O tom netreba ani diskutovať. Mali by sme však vytvoriť také nástroje obchodovania s emisiami, aby mal priemysel rovnocenné podmienky. To podporujem úplne bez potreby zmeniť jediný parameter. Len som to chcel zopakovať, pretože v tomto Parlamente sú ľudia, ktorí naznačujú, že chceme meniť svoje ciele. To, pán Dimas, nechceme.
<SPEAKER ID="079" NAME="Åsa Westlund" AFFILIATION="PSE">
(SV) Vážený pán predsedajúci, Rada a Parlament teraz napokon predsa len rokujú o klimatickom balíku. Hoci by to bol skvelý úspech spolupráce všetkých strán, keby sa nám ho podarilo dokončiť ešte pred Vianocami, musím povedať, že mám veľké obavy o smer, ktorým sa rokovania uberajú. Podľa najnovšieho výskumu by sme museli znížiť emisie o viac, ako je objem stanovený v klimatickom balíku. A predsa sa Rada ministrov a zvlášť viaceré pravicové vlády v nej zastúpené pokúšajú tento balík zmierniť.
<P>
Ako Švédka navyše s ťažkým srdcom pozorujem, že švédska vláda ovládaná konzervatívcami je jedným z hlavných aktérov, ktorí bránia EÚ, aby v súvislosti s klimatickým balíkom pokročila dopredu. Z rôznych dôvodov sa musí väčšina znižovania emisií v EÚ uskutočniť na domácej pôde. V prvom rade preto, lebo máme morálnu zodpovednosť znižovať vlastné emisie. Po druhé preto, lebo len na základe toho, že vezmeme do rúk opraty a dokážeme, že zníženie emisií je zlučiteľné s vysokým hospodárskym rastom, môžeme ostatné krajiny presvedčiť, aby podpísali medzinárodnú dohodu o zmene klímy. Po tretie preto, lebo musíme mať k dispozícii stimuly, ak má náš priemysel vyvinúť novú ekologickú technológiu potrebnú na zachovanie našej konkurencieschopnosti v budúcnosti.
<P>
Preto Parlament naliehavo žiadam, aby neprijal stanovisko švédskej vlády a trval na tom, že podstatná časť znižovania emisií sa musí uskutočniť v Európe a tiež že určitá časť príjmov z obchodovania s emisiami by mala prúdiť do rozvojových krajín. Potom budeme vierohodní a na jeseň roku 2009 môžeme v Kodani dosiahnuť medzinárodnú dohodu o zmene klímy.
<SPEAKER ID="080" NAME="Paul Rübig" AFFILIATION="PPE-DE">
(DE) Vážený pán predsedajúci, rád by som sa poďakoval úradujúcemu predsedovi Rady pánovi Borloovi. V najbližších mesiacoch a rokoch budete bojovať proti nezamestnanosti a chudobe. Preto trváme na citlivom balíku. Nepotrebujeme voľné prideľovanie až do 100 % v priemysle ovplyvnenom presunom emisií CO2. Potrebujeme 100 % prideľovanie a ex ante referenčné kritériá. Myslím si, že pre tie podniky, ktoré neohrozuje presun emisií CO2, je riešenie 20/20 najlepšie, pretože tak môžeme začať s 20 % zvyšovaním a zároveň môžeme dosiahnuť cieľ v oblasti 20 % zvyšovania.
<P>
Chceme tiež, aby malé a stredné podniky boli oslobodené, konkrétne podniky s objemom 25 000 ton, ktorý sa má zvýšiť na 50 000 ton. Aj vtedy ešte dosiahneme, že 80 % malých a stredných podnikov bude produkovať len 27 % emisií CO2. Mali by sme sa tiež snažiť nechávať peniaze v podnikoch a nie ich zdaňovať a posielať do zahraničia. Súrne potrebujeme peniaze v podnikoch, aby sme mohli podporovať inovácie a výskum. Postarajte sa, prosím, tiež o zníženie odpisov, aby mohli podniky v týchto oblastiach investovať rýchlo a v správnom čase.
<P>
V medzinárodnej dohode tiež potrebujeme vzorec, ktorý bude 30 % špecifikovať ako hornú hranicu a nie ako absolútne číslo. Musíme mať tiež jasnú predstavu o tom, čo musí medzinárodná dohoda obsahovať. V súvislosti s tepelnými čerpadlami žiadam, aby sme naozaj zaručili, že do dohody budú patrične začlenené aj vzduchové tepelné čerpadlá, pretože týmto spôsobom spolu so solárnou energiou môžeme prirodzenou cestou predísť veľkému objemu emisií CO2.
<P>
Žiadam tiež o to, aby sme bezpečnostné štandardy Medzinárodnej atómovej komisie zaviedli pre európsky jadrový priemysel ako povinné a aby boli v Európe nezávislí regulátori, ktorí sa tiež môžu podieľať na rozhodovaní v ostatných členských štátoch s cieľom zaistiť bezpečnosť.
<SPEAKER ID="081" NAME="Gyula Hegyi" AFFILIATION="PSE">
Vážený pán predsedajúci, mnohé z nových členských štátov, napríklad Maďarsko, na konci osemdesiatych rokov 20. storočia a po kolapse starého priemyslu znížili svoje emisie skleníkových plynov. V dôsledku tohto postupu stratil každý šiesty Maďar prácu - spolu približne milión ľudí. Keďže podkladom znižovania v aktuálnom návrhu je rok 2005 a nie rok 1990, niektoré staršie členské štáty by mohli zvýšiť svoje emisie bez akýchkoľvek dôsledkov. Voči novým členským štátom je to veľmi nespravodlivé. Po utŕžení strát v našom hospodárstve potrebujeme spravodlivú kompenzáciu.
<P>
Diaľkové vykurovanie je v mnohých nových členských štátoch predovšetkým sociálny problém. Rozhodnutie Výboru pre životné prostredie, verejné zdravie a bezpečnosť potravín, ktoré v rámci obchodovania s emisnými kvótami umožňuje poskytovanie bezplatných kvót na diaľkové vykurovanie, je pre nás mimoriadne dôležité a tohto úspechu sa nesmieme zriecť ani v priebehu trojstranného dialógu.
<P>
Myslím si, že využívanie technológie zachytávania a skladovania uhlíka by sa malo posudzovať podľa jednotlivých trhov a hospodárskej súťaže. Keďže ide o úplne novú a nákladnú technológiu, musíme byť veľmi opatrní, kým sa ju rozhodneme podporovať z verejných financií.
<P>
Na záver by som rád podotkol, že bez vhodného systému pokút celý balík zlyhá. Ak neprinútime členské štáty dodržiavať emisné limity, všetko naše úsilie vyjde navnivoč. Preto vyzývam tento Parlament, aby trval zachovaní dohôd týkajúcich sa systému pokút, pretože bez neho celý systém vôbec nebude fungovať.
<SPEAKER ID="082" NAME="Predsedajúci">
Dámy a páni, prosím o vašu pozornosť. Hoci sme už takmer na konci rozpravy, v tejto chvíli ju preruším pre dôvody, ktoré určite pochopíte. Ďalším bodom programu je slávnostná schôdza o 11.30 hod. s Jeho Svätosťou dalajlámom. V tejto rozprave teda budeme pokračovať po slávnostnej schôdzi. Na zozname mám ešte dvoch rečníkov a, samozrejme, v rámci postupu "catch-the-eye" budú môcť vystúpiť všetci poslanci, ktorí budú chcieť prehovoriť, a tiež zástupcovia Rady a členovia Komisie. Po skončení rozpravy o stave rokovaní o klimatickom a energetickom balíku štandardne pristúpime k hlasovaniu.
<P>
(Rozprava bola prerušená o 11.30 hod. pre slávnostnú schôdzu)
