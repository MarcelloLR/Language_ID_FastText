<CHAPTER ID="022">
Prechodné opatrenia týkajúce sa bilaterálnych investičných dohôd medzi členskými štátmi a tretími krajinami (rozprava)
<SPEAKER ID="183" NAME="Predsedajúca">
Ďalším bodom programu je správa Carla Schlytera v mene Výboru pre medzinárodný obchod o návrhu nariadenia Európskeho parlamentu a Rady, ktoré stanovuje prechodné opatrenia týkajúce sa bilaterálnych investičných dohôd medzi členskými štátmi a tretími krajinami
<P>
- C7-0172/2010 -.
<SPEAKER ID="184" NAME="Carl Schlyter" LANGUAGE="SV">
Riešenie tejto otázky bolo komplikované. Máme vyše tisíc bilaterálnych investičných dohôd. Podľa Lisabonskej zmluvy patrí táto oblasť do pôsobnosti EÚ. Ako by sme mali zvládnuť túto situáciu?
<P>
Ukazuje sa, že to nie je také ľahké. Mali sme množstvo stretnutí a pokúšali sme sa nájsť spoločné stanovisko, ale neúspešne. Hovorím to otvorene. Budeme o tom musieť hlasovať a zistiť pozíciu Parlamentu. Bol by som radšej, keby sme prijali stanovisko, na ktorom by sme sa všetci zhodli, aby sme mali lepšiu pozíciu na začatie rokovaní s Radou. Potom by sme dokázali brániť právomoci a zásady Parlamentu, ktoré ustanovuje zmluva. To sa nestalo, pretože ide o citlivú tému, predovšetkým pokiaľ ide o to, ako naložiť so starými dohodami. Pokiaľ ide o nové dohody, ktoré členské štáty naďalej uzatvárajú a sú na to oprávnené, určite bolo možné dohodnúť sa na politike, v rámci ktorej by sa našla rozumná rovnováha medzi právami investorov a ostatnými právami.
<P>
Bolo však ťažké dohodnúť sa, pokiaľ ide o staré dohody, a preto som zachoval kompromisy, ktoré sme navrhli vo výbore, keďže hlasovanie bolo veľmi vyrovnané. Dúfam však, že máme aktuálnejší prehľad o investičných dohodách ako v prípade mnohých týchto starých dohôd, keď sme to boli my, kto investoval v iných krajinách. Dnes do našich členských štátov prichádza aspoň toľko investícií. Musíme preto zabezpečiť, aby naša politika mala potrebný rozsah a tiež aby sa investície prispôsobili rozvinutejšej, modernej práci v súvislosti so životným prostredím a sociálnymi vecami. Musíme brániť túto časť zmluvy. Ani investičná politika ju nesmie ignorovať. Ako som povedal, budeme musieť počkať na výsledky zajtrajšieho hlasovania.
<P>
Ďalším naším problémom je to, že nemôžeme argumentovať za poskytnutie maximálnej ochrany investícií. To nie je správny spôsob vytvárania právnej istoty. Keďže je nová obchodná politika vyváženejšia, musíme tiež mať vyváženejší pohľad na to, čo môže maximálna ochrana zahŕňať. Určite nechceme poskytnúť maximálnu ochranu zahraničným štátnym podnikom ani podnikom, ktoré vlastnia diktátori, na úkor ľudských práv a životného prostredia. Dúfam, že túto rovnováhu sa nám podarí dosiahnuť. Zámerom nie je využívať investičné dohody na dosahovanie sociálnych cieľov, ale ani by nám v dosahovaní sociálnych a environmentálnych cieľov nemali brániť. Ide o ďalekosiahlu diskusiu.
<P>
Ďalšou dôležitou témou na diskusiu je transparentnosť. Vieme, že Parlament a EÚ dostali nové právomoci. Teraz je zodpovedná Komisia. Preto tiež musí mať prístup k dokumentom. Musíme zvýšiť transparentnosť. Mnohé z týchto dohôd vznikli v čase, keď neboli takmer žiadne prípady urovnávania sporov. Teraz máme vyše 300 prípadov a prebiehajúcich konaní. V tejto oblasti je preto potrebná lepšia kontrola. Nemôžeme tolerovať úplnú utajenosť a ja bez ohľadu na to, čo si myslíme o prepojení medzi politikou a investíciami, pevne dúfam, že pokiaľ ide o transparentnosť, môžeme vystupovať jednotne a brániť otvorenosť a nové právomoci, ktoré nám poskytla zmluva. Naozaj dúfam, že sa tak stane. Preto dúfam, že pozmeňujúci a doplňujúci návrh 13 získa podporu. Bez neho nebudeme mať vôbec žiadnu demokratickú kontrolu nad týmito postupmi. Potrebujeme ho, ak chceme zachovať a brániť právnu istotu.
<P>
Aj v prípade mnohých iných krajín, ako napríklad USA, Austrália a Kanada, vidíme tendenciu uvažovať o obnove ich dohôd. Bude dobré, ak sa dokážeme dohodnúť na aktualizácii existujúcich mechanizmov na riešenie sporov a súdnych postupov, pretože sú zastarané a musia sa zmodernizovať a stransparentniť. Potom budeme mať investičnú politiku do budúcnosti. Tým sa budeme zaoberať v inej súvislosti - počas diskusie o budúcnosti ako takej.
<SPEAKER ID="185" NAME="Karel De Gucht">
člen Komisie. - Nariadenie o prechodných opatreniach týkajúcich sa bilaterálnych investičných dohôd je dôležitou legislatívnou iniciatívou. Lisabonská zmluva poskytla Únii novú výhradnú právomoc, pokiaľ ide o priame zahraničné investície.
<P>
Pokračujúca existencia viac ako 1 200 medzinárodných dohôd súvisiacich s investíciami, ktoré uzatvorili členské štáty, nie je ani po nadobudnutí platnosti Lisabonskej zmluvy podľa medzinárodného práva sporná. Podľa práva EÚ však nie je zlučiteľná s novou výhradnou právomocou v oblasti priamych zahraničných investícií. Tieto dohody zároveň slúžia ako cenný zdroj právnej ochrany pre európskych investorov pôsobiacich v zahraničí. Keďže Lisabonská zmluva neobsahuje ustanovenia, ktoré by objasňovali postavenie bilaterálnych dohôd, musíme pre investorov, ktorí z týchto dohôd profitujú, vytvoriť právnu istotu tým, že povolíme ďalšiu platnosť.
<P>
Je dôležité povoliť existujúce investičné dohody, ale rovnako dôležité je uvažovať o možnosti podniknúť spoločné kroky s cieľom riešiť dôležité otázky, ktoré by mohli vzniknúť v súvislosti s obsahom dohôd a ich vzťahom s investičnou politikou EÚ. Musíme zabezpečiť príslušné mechanizmy pre opatrenia Únie, ktoré umožnia rozvoj a vykonávanie tejto politiky na úrovni EÚ. Chápem, že v súvislosti s návrhom Komisie je najťažšou otázkou rozsah takýchto opatrení, a to pre Parlament a ešte vo väčšej miere pre Radu.
<P>
Takže našou úlohou je nájsť riešenie, ktoré bude chrániť zásady, ktoré som práve načrtol a ktoré bude prijateľné pre Parlament aj Radu. V tejto súvislosti si uvedomujeme, že medzi inštitúciami ešte treba prekonať niektoré dosť veľké rozdiely, ale v konečnom dôsledku budeme musieť nájsť kompromis v záujme EÚ a jej investorov.
<P>
Sme presvedčení, že pozmeňujúce a doplňujúce návrhy prijaté Výborom pre medzinárodný obchod sú základom dosiahnutia takéhoto riešenia. Naďalej preukazujú hlbokú dôveru v návrh Komisie, ale zároveň hľadajú potenciálny kompromis. S uspokojením konštatujeme, že články 5 a 6 by Komisii stále ponechali právomoc kontrolovať investičné dohody a odňať povolenie, ak by takéto dohody spôsobili vážne problémy.
<P>
Vzhľadom na pozície hlavných protagonistov v tomto procese budeme všetci musieť preukázať určitú flexibilitu. Komisia je pripravená zohrať svoju úlohu, byť flexibilná a umožniť dohodu medzi Parlamentom a Radou, ale to neznamená, že za každú cenu. Budeme ostražití, pokiaľ ide základné princípy nášho návrhu. Existenciu bilaterálnych investičných dohôd treba chrániť, ale zároveň nemôžeme bezvýhradne schvaľovať dohody, ak spôsobujú vážne problémy.
<P>
Komisia sa úplne stotožňuje s názorom Parlamentu, že právomoc v oblasti investícií by sa mala vykonávať primárne na úrovni EÚ, a podporujeme cieľ europeizácie investičných rokovaní. Musím však jasne povedať, že Komisia nedokáže rokovať so všetkými krajinami, ktoré sú cieľom investičnej ochrany zo strany členských štátov. Naše členské štáty majú investičné zmluvy s viac ako 100 krajinami. Ich nahradenie bude prebiehať len postupne a bude trvať roky. Preto je dôležité vytvoriť účinný mechanizmus, ktorý bude členské štáty za určitých podmienok oprávňovať pokračovať v rokovaniach a v uzatváraní bilaterálnych investičných dohôd. Takýto mechanizmus by mal rešpektovať postupy a výsady dotknutých inštitúcií.
<P>
Nakoniec treba zdôrazniť, že sa blížime k rozhodujúcej fáze legislatívneho procesu a čas sa stáva významným faktorom. Je to dôležité, pretože čím dlhšie bude trvať prijatie nariadenia, tým dlhšie bude trvať vákuum, čo môže potenciálne vytvoriť právnu neistotu pre investorov. Dúfam, že po hlasovaní si Parlament a Rada budú môcť spolu sadnúť s cieľom nájsť rýchlu dohodu o tejto otázke. Sme pripravení aktívne ich podporiť v tomto úsilí.
<SPEAKER ID="186" NAME="Paweł Zalewski" LANGUAGE="PL">
Na úvod by som chcel poďakovať pánovi Schlyterovi, ktorý ako hlavný spravodajca vytvoril príslušný rámec pre prácu výboru na budovaní väčšiny s cieľom vypracovať návrh, ktorý podporí - a podporila - väčšina vo výbore. Ako povedal pán Schlyter, nech sa zajtra stane čokoľvek, výsledky hlasovania sa nedajú odhadnúť, ale dúfam, že budú odrážať prácu výboru. Vytvorenie spoločnej investičnej politiky pre Európsku úniu je veľmi dôležitý krok k integrácii Európskej únie. Ak si budú podniky v Európskej únii konkurovať v rovnakom rámci a podľa rovnakých zásad, malo to by to platiť aj navonok - mali by mať rovnaký systém právnej ochrany.
<P>
Súhlasím aj s pánom De Guchtom. Som veľmi rád, že podporuje návrh dohodnutý vo výbore, pretože naozaj ide o veľmi dobrý kompromis medzi rôznymi stanoviskami. Ide o kompromis medzi stanoviskom Komisie na jednej strane a názormi, ktoré predstavili členské štáty. Na druhej strane je tiež v súlade so záujmami investorov, ale predovšetkým prináša dobré vyhliadky pre budúcu investičnú politiku Únie, ktorá bude slúžiť Únii ako celku. Je veľmi dôležité, že vytvárame nový systém a začíname ustanovením pevného právneho základu vyplývajúceho z platných dohôd, ktoré dohodli členské štáty, takže konečne bude možné zriadiť spoločný systém ochrany pre celú Európsku úniu. Je dôležité, aby došlo k rýchlej dohode s Radou o nariadení, o ktorom budeme zajtra hlasovať. To je veľmi dôležité. Dúfam, že sa to stane ešte tento rok, s aktívnou účasťou a podporou Komisie.
<SPEAKER ID="187" NAME="Monika Flašíková Beňová">
za skupinu S&D. - (SK) Dobrý večer pani predsedajúca, pán komisár, kolegyne, kolegovia. V období globalizovanej ekonomiky sa nám zdá spoločná obchodná ekonomika Európskej únie už niečo celkom prirodzené.
<P>
Rovnako normálna je teda aj iniciatíva koordinovať na úrovni Európskej únie investičnú politiku. Súčasný systém založený na množstve prekrývajúcich sa niekedy protichodných bilaterálnych investičných dohôd členských štátov by sa mal v rozumnom časovom rámci nahradiť novým rámcom investičných dohôd Európskej únie. Tie by mali byť v súlade s horizontálnymi cieľmi politík Únie a osobne by som sa chcela prihovoriť za to, aby hlavný dôraz bol kladený najmä na rozvojovú politiku. Súhlasím so spravodajcom, že prechod na nový režim by nemal nastať zo dňa na deň. Mal by sa odohrať v rámci vopred naplánovaného prechodného obdobia, ktorého dĺžka a pravidlá by mali byť vopred známe, aby sa predišlo vzniku právnej neistoty. Bez takéhoto časového plánu by totiž nariadenie umožnilo vznik paralelných, potenciálne nekompatibilných režimov pre investície.
<P>
Dostatočne dlhé prechodné obdobie je potrebné, aby duálny systém s otvoreným koncom bol v tejto investičnej politike Únie pre Parlament neprijateľný. Investičná politika je totiž podľa Zmluvy o fungovaní Európskej únie plne v právomoci Európskej únie.
<SPEAKER ID="188" NAME="Niccolò Rinaldi" LANGUAGE="IT">
Ďakujem pánovi Schlyterovi za jeho výbornú správu o citlivej otázke, pri ktorej treba použiť veľa zdravého rozumu. Všetky investičné dohody sa nedajú nahradiť európskymi dohodami, ale ani Komisia nemôže ignorovať dohody, ktoré porušujú európske predpisy, a súhlasíme s pánom spravodajcom, že treba zdôrazniť transparentnosť.
<P>
V ideálnom prípade by sme mali mať doložku, ktorá automaticky zruší 1 200 platných dohôd. Žiaľ, znamenalo by to právnu neistotu pre investorov a možno príliš veľa práce pre Komisiu. Naše pozmeňujúce a doplňujúce návrhy vo Výbore pre medzinárodný obchod boli úspešné, pretože po prvé zabezpečili úplné dodržiavanie právomocí Komisie a po druhé uvádzajú, že treba zaručiť právnu istotu.
<P>
Niektoré návrhy, o ktorých budeme zajtra na schôdzi hlasovať, teraz môžu zmeniť tento kompromisný a vyvážený návrh. Vyzývam kolegov poslancov, predovšetkým spravodajcu a tieňových spravodajcov, aby predložili vyvážané nariadenie, ktoré bude prijateľné pre všetkých.
<SPEAKER ID="189" NAME="Helmut Scholz" LANGUAGE="DE">
Aj ja by som chcel poďakovať spravodajcovi pánovi Schlyterovi za usilovnú prácu a za to, že sa snaží v duchu Európskeho parlamentu nájsť kompromis prijateľný pre všetky strany a hľadá najlepšie riešenie, a to na základe spolupráce. Nejde o ľahkú vec.
<P>
Ide o spoločnú investičnú politiku Európskej únie v kontexte medzinárodnej obchodnej politiky so všetkými sprievodnými vplyvmi na situáciu v EÚ a členských štátoch, pokiaľ ide o sociálnu a hospodársku politiku a politiku v oblasti zamestnanosti, pričom sa na jednej strane musia zvážiť záujmy finančných skupín a veľkých spoločností a na druhej strane záujmy odborových zväzov a pracovníkov.
<P>
Preto je dôležité, aby sa takáto dohoda dosiahla na demokratickom základe a aby mali občania naďalej dôveru v kontrolnú funkciu Parlamentu. Z tohto dôvodu dúfam, že zajtrajšie hlasovanie ukáže, že Parlament podporuje kompromis, o ktorý sa snažíme.
<SPEAKER ID="190" NAME="William  Dartmouth" AFFILIATION="The Earl of">
v mene skupiny EFD. - Pôsobnosť Lisabonskej zmluvy sa zvyčajne považuje za ústavnú, ale tento prípad je príkladom, ako Lisabonská zmluva ovplyvní, a to negatívne, obchod členských štátov. Viem, že diskutujeme o prechodných dohodách, ale podstatné je to, že Lisabonská zmluva členským štátom odobrala právo rokovať o bilaterálnych investičných dohodách.
<P>
Niekedy v budúcnosti, a ešte stále nie je jasné, kedy budú investičné dohody patriť do pôsobnosti Komisie. V dôsledku Lisabonu sa môžu stať investičné dohody nástrojom na dosahovanie politických cieľov Komisie - a nielen cieľov Komisie. Môžeme si byť úplne istí, že zelení sa budú snažiť presadzovať svoj politický program, čoho sme boli opakovane svedkami pri obchodných dohodách. Budú sa pokúšať pripojiť ku každej investičnej dohode úplný zelený program.
<P>
Nuž, zelení sú talentovaní politici - a hovorím to s obdivom. Často dosiahnu úspech a v dôsledku toho ochromia a podlomia investície, a teda obchod vo všetkých členských štátoch. Naopak, krajiny mimo EÚ nebudú vystavené predstaveniu Entov zo strany zelených, ak si pamätáte na postavy z Pána prsteňov. Všetko je to veľmi, veľmi deprimujúce.
<SPEAKER ID="191" NAME="Daniel Caspary" AFFILIATION="PPE">
(DE) Istota investícií doma aj v zahraničí má kľúčový význam pre hospodársky rozvoj v Európe aj v príslušných partnerských krajinách. Jediným spôsobom, ako zaistiť existujúce alebo vytvoriť nové pracovné miesta, je chrániť investície.
<P>
Preto považujem za dôležité dve veci. Po prvé, musí sa zachovať viac ako tisíc existujúcich dohôd. Nemá zmysel dostať investorov, členské štáty a ostatných do stavu právnej neistoty.
<P>
Po druhé, a to je pre nás mimoriadne dôležité, v budúcnosti budeme musieť mať veľa spoločných európskych dohôd, ktoré budú platiť pre všetkých 27 členských štátov a investorov z týchto členských štátov, ak tiež chceme mať jednotnú úroveň ochrany na európskom vnútornom trhu.
<P>
Preto som veľmi vďačný kolegom poslancom - pánovi Schlyterovi, ako aj pánom Zalewskému, Sturdymu a Rinaldimu -, pretože sa pokúsili nájsť široký konsenzus a aj sa im to podarilo. Myslím si, že by bolo dobré, keby ostatné skupiny prehodnotili túto otázku a uznali, že predložený kompromis je naozaj veľmi dobré riešenie, ktoré sa snaží zohľadniť všetky potreby.
<P>
Za náš poslanecký klub by som chcel znova jasne vyhlásiť, že chceme dobré riešenie pre investorov, pracovníkov a členské štáty. Priali by sme si rýchle rokovania s Radou, aby sa táto otázka neodkladala, ale aby sa čoskoro našlo riešenie.
<P>
Vzhľadom na rozdiely medzi skupinami uprednostňuje náš poslanecký klub dokončenie prvého čítania tento týždeň. Na záver by som chcel dodať, že sme veľmi naklonení dosiahnutiu rýchleho riešenia v druhom čítaní a boli by sme veľmi vďační, keby to bolo možné. Inými slovami, navrhujeme, aby sme sa namiesto dodržania riadneho postupu druhého čítania snažili dosiahnuť takzvanú skorú dohodu v druhom čítaní.
<P>
Ešte raz by som sa chcel poďakovať všetkým zainteresovaným. Myslím si, že prijatím tohto legislatívneho postupu Výbor pre medzinárodný obchod ukazuje, že sa dokážeme zaoberať komplexnými problémami a komplexnými dokumentmi v rozumnom časovom rámci.
<SPEAKER ID="192" NAME="George Sabin Cutaş" AFFILIATION="S&amp;D">
(RO) Od roku 2009 prechádza obchodná politika do výlučnej pôsobnosti Európskej únie a teraz musíme nájsť spoločného menovateľa pre veľkú časť zahraničnej investičnej politiky.
<P>
Preto budeme mať prechodné obdobie, počas ktorého sa právomoci súvisiace s bilaterálnymi investičnými dohodami medzi členskými štátmi a tretími krajinami presunú na úroveň EÚ. V tejto situácii som presvedčený, že prijatie postupu na overovanie a kontrolu bilaterálnych investičných dohôd na úrovni EÚ je lepšie ako formálna medzivládna dohoda. Úlohu dokončiť vykonanie zmien treba zveriť Európskej komisii a nie členským štátom, aby sa zabezpečila ochrana spoločného záujmu.
<P>
Preto musí európska exekutíva zaručiť právnu istotu pre investorov, ktorých má ovplyvniť proces prechodu, ako aj rovnaké investičné podmienky pre spoločnosti zo všetkých členských štátov Európskej únie.
<SPEAKER ID="193" NAME="Bastiaan Belder" AFFILIATION="EFD">
(NL) Môj rodný členský štát Holandsko bol po stáročia obchodujúcim národom a pán komisár by to mal rešpektovať, pretože sme spoluprácou vytvorili jednu krajinu. Holandské obchodné spoločenstvo patrí medzi najväčších investorov na svete. Holandsko uzatvorilo 98 bilaterálnych investičných dohôd s veľmi vysokou úrovňou ochrany.
<P>
Navrhovaný systém povolení poskytuje Komisii príliš rozsiahle právomoci, pokiaľ ide o odnímanie povolení pre súčasné investičné dohody, a príliš málo istoty v tejto oblasti. Hrozba, že členské štáty možno budú musieť zrušiť svoje súčasné bilaterálne investičné dohody na podnet Komisie predtým, ako EÚ uzatvorí novú dohodu s rovnakou úrovňou ochrany, je neprijateľná. Povolenia by sa mali odňať, len ak už EÚ uzatvorila novú dohodu s rovnakou úrovňou ochrany.
<SPEAKER ID="194" NAME="Godelieve Quisthoudt-Rowohl" AFFILIATION="PPE">
(DE) Veľmi stručne by som chcela hovoriť o štyroch veciach. Po prvé, tento projekt by mal byť zastrešený obrovskou zárukou istoty a spoľahlivosti pre investorov, ktorí chcú investovať v EÚ, ako aj pre investorov v EÚ, ktorí chcú investovať inde. Obe skupiny sa musia vedieť spoľahnúť na podporu existujúcich zmlúv.
<P>
Po druhé, hoci by sme mali byť veľmi vďační pánovi spravodajcovi za jeho skutočne komplexnú prácu, nemali by sme sa snažiť vtesnať do obchodných dohôd príliš veľa. Musím pánovi spravodajcovi protirečiť, pretože ide o dosť typický postup urovnania rozdielnych názorov na úrovni výboru alebo Parlamentu a všetko sa nedá vyriešiť kompromismi. Vzhľadom na to by som chcela pánovi spravodajcovi poďakovať za otvorenú spoluprácu. Počkajme si na to, ako dopadne zajtrajšie hlasovanie.
<P>
Po tretie, vítam vyhlásenie pána De Guchta, že Komisia nespochybňuje existujúce dohody. To neznamená, že EÚ by nemala po zmene štruktúry Únie podľa Lisabonskej zmluvy rýchlo uzatvárať nové dohody. Ak je však pán De Gucht presvedčený, že je to tak, určite bude súhlasiť s výrazným oslabením nástroja na kontrolu existujúcich dohôd, o ktorom sme hlasovali v rámci pozmeňujúceho a doplňujúceho návrhu, a s obmedzením dôvodov na odňatie povolenia na štyri jasné kritériá.
<P>
Tým sa dostávam k poslednej veci. Z týchto diskusií a z práce výboru úplne jasne vyplýva, že tu ide o rôzne záujmy v závislosti od toho, koľko bilaterálnych dohôd tá-ktorá krajina uzatvorila. Preto je dobré, že prechodné obdobie je v tejto smernici jasne stanovené.
<SPEAKER ID="195" NAME="John Bufton" AFFILIATION="EFD">
Z približne 2 500 bilaterálnych investičných dohôd vo svete sa 1 500 týka členských štátov EÚ. Vonkajší obchod a investície sú nevyhnutné na hospodársku obnovu. Pochybujem, že veľa externých trhov dôveruje obchodným balíkom s EÚ vzhľadom na zlyhávajúce euro a diletantské pokusy Komisie zachrániť tri hospodárstva svojich členských štátov. Aký vplyv bude mať výhradná právomoc EÚ v oblasti bilaterálnych investícií na členské štáty?
<P>
Spojené kráľovstvo má deficit obchodu s EÚ a spolieha sa na rokovania s tretími krajinami, z ktorých mnohé prebiehajú už roky a týkajú sa nášho Spoločenstva národov.
<P>
Som zhrozený, že EÚ sa snaží zaviesť nástroj, ktorý prenechá národné balíky Únii a väčšinovému hlasovaniu, čím podkope schopnosť jednotlivých členských štátov získavať alebo zachovávať výhody, ktoré môžu významne podporovať domáce hospodárstva. Chcel by som sa Komisie spýtať, či naozaj uznáva princíp pacta sunt servanda v medzinárodnom práve.
<SPEAKER ID="196" NAME="Georgios Papastamkos" AFFILIATION="PPE">
(EL) Prijatie spoločnej zahraničnej investičnej politiky, ktorá chráni rovnaké zaobchádzanie so všetkými európskymi investormi, je veľmi dôležitý krok. Kým však bude možné uzatvárať investičné dohody na úrovni Únie, je potrebné vyhnúť sa právnemu vákuu - právnej neistote, ktorú spomínal pán Caspary - a európski investori musia mať potrebnú právnu istotu. Chcel by som upozorniť na to, že právne predpisy členských štátov Únie v spojení so zjednocujúcimi právnymi predpismi poskytujú všetky záruky, ktoré potrebujú investori z tretích krajín. Na druhej strane, ak chceme zabezpečiť vysokú úroveň ochrany pre Európanov, ktorí investujú v tretích krajinách, musia naďalej ostať v platnosti existujúce bilaterálne dohody uzatvorené jednotlivými členskými štátmi Únie.
<P>
Návrh uznesenia podľa mňa vôbec nezabezpečuje potrebnú právnu istotu. Odvolávam sa predovšetkým na body, ktoré sa týkajú po prvé právomoci Komisie podľa vlastného uváženia odnímať povolenie zachovať existujúce dohody alebo schvaľovať nové rokovania o zmene a doplnení súčasných alebo uzatvorení nových dohôd. Po druhé ide o ustanovenie o revízii právneho rámca do piatich rokov. Po tretie ide o mimoriadne časovo náročné postupy pri uzatváraní nových dohôd. Pozmeňujúce a doplňujúce návrhy prijaté Výborom pre medzinárodný obchod sú podľa mňa krokom správnym smerom. Opakujem, cieľom by malo byť zachovanie existujúcich dohôd a zjednodušenie postupu uzatvárania a uplatňovania nových bilaterálnych dohôd.
<SPEAKER ID="197" NAME="Elena Băsescu" AFFILIATION="PPE">
(RO) Investičné politiky členských štátov musia byť harmonizované na úrovni EÚ ako súčasť spoločnej obchodnej politiky. Členské štáty by mali zabezpečiť, aby boli bilaterálne investičné dohody zlučiteľné s rozvojovými politikami Únie. Komisia musí postupne nahradiť existujúce dohody novými, ktoré budú ideálnym systémom na ochranu investícií. Vzhľadom na rizikovú povahu priamych zahraničných investícií sa musí počas prechodného obdobia zaručiť vysoká úroveň právnej istoty.
<P>
V tejto súvislosti vítam prístup, ktorý zaujali Komisia a spravodajca, založený na koexistencii. Je nevyhnutné, aby bilaterálne dohody ostali v platnosti a aby boli členské štáty schopné uzatvoriť rokovania alebo iniciovať nové. Na záver by som chcela povedať, že podporujem stanovenie časového rámca s lehotou na prechod od bilaterálnych dohôd členských štátov k medzinárodným dohodám EÚ.
<SPEAKER ID="198" NAME="Jaroslav Paška" AFFILIATION="EFD">
(SK) Vážená pani predsedajúca, vážený pán komisár, problematika ochrany cezhraničného investovania krajín Európskej únie sa po prijatí Lisabonskej zmluvy stala nesmierne zložitou a chúlostivou.
<P>
Viac ako 1200 bilaterálnych investičných dohôd uzavretých členskými krajinami podľa rozličných právnych režimov, v mnohých prípadoch nekompatibilných, je potrebné komplexne previesť pod gesciu Európskej únie pri zachovaní práv zúčastnených strán. Princíp koexistencie platnosti dohôd počas prechodného obdobia, ktorý by umožnil členským štátom opätovne prerokovať existenciu bilaterálnej dohody, či v súlade s investičnou politikou Európskej únie dokončiť rokovania o tých dohodách, ktoré boli rozpracované, je asi jediným možným východiskom zo vzniknutého právneho marazmu, ktorý prenesením kompetencií členských štátov na Európsku úniu vznikol.
<P>
Dôležité však bude zachovať korektnú spoluprácu Komisie s členskými štátmi počas celého tohto procesu, aby naozaj nedošlo k strate právnej istoty u investorov a zmluvných strán.
<SPEAKER ID="199" NAME="Karel De Gucht">
člen Komisie. - Chcel by som sa dotknúť otázky, na ktorú upozornili niekoľkí poslanci tohto Parlamentu, a to otázky súladu s politikami EÚ. Chceme byť flexibilní a dosiahnuť dobrý kompromis o prechodnom nariadení.
<P>
Tieto pozmeňujúce a doplňujúce návrhy zachádzajú ešte ďalej ako pôvodný návrh nariadenia od Komisie, pretože značne rozširujú pôsobnosť mechanizmov kontroly a odnímania povolení, ktoré sú už teraz zdrojom veľkých obáv členských štátov a mnohých poslancov Parlamentu. Tieto nové kritériá, ktoré sa týkajú nezlučiteľnosti so zavedenými politikami Únie alebo so všeobecnými zásadami Únie stanovenými v článku 21 zmluvy, by sa mohli považovať za otvorenie dverí všetkým druhom dodatočných požiadaviek, ktoré by mali existujúce investičné dohody spĺňať. Som presvedčený, že proti takémuto prístupu by sa ostro stavali členské štáty, pretože značne zvyšuje úroveň právnej neistoty pre investorov, ktorí z týchto dohôd profitujú.
<P>
Vrátim sa k ďalším krokom tohto postupu. Som presvedčený, že zajtrajšie hlasovanie bude dôležitým signálom pre všetkých zainteresovaných v tomto procese a predovšetkým pre Radu, pokiaľ ide o legislatívny postup. O výsledku zajtrajšieho hlasovania budú diskutovať ministri počas verejnej rozpravy budúci piatok. Budúci piatok sa uskutoční zasadnutie Rady pre zahraničné veci o obchode a toto bude jedna z tém, o ktorých budeme diskutovať.
<P>
Dúfam a som presvedčený, že vaše hlasy poskytnú základ pre dohodu. Rozumiem, že zajtra sa bude hlasovať o pozmeňujúcich a doplňujúcich návrhoch a o správe ako celku, ale ako povedal okrem iných aj pán Caspary, dúfam, že nám to nezabráni dosiahnuť skorú dohodu v druhom čítaní.
<SPEAKER ID="200" NAME="Carl Schlyter" LANGUAGE="SV">
Chcel by som poďakovať všetkým, ktorí sa zúčastnili tejto rozpravy. Bola náročná. Niektoré poznámky, ktoré uviedla pani Quisthoudtová-Rowohlová a iní, sa týkajú istoty a spravodlivosti. Presne na tom sa všetci zhodneme. Investície musia byť spravodlivé, s ľuďmi by sa malo zaobchádzať spravodlivo a musíme mať rozumnú úroveň istoty. Zároveň ich nemôžeme chrániť prehnane ako dieťa v bavlnke. Niekedy je to ako mínové pole - občas dostaneme zásah a zlepšujeme si vnímavosť. Na druhej strane musia byť riziká primerane predvídateľné a musíme chápať, aké riziká podstupujeme. Ak to budeme s ochranu preháňať, zachováme si naše staré odvetvia a premeškáme zmenu a obnovu, ktoré potrebujeme, pretože nebudeme mať odvahu prijímať nové rozhodnutia. To by bolo nešťastné. Preto celkom nerozumiem kritike pána komisára v súvislosti s niektorými kompromismi, ktoré sa tu znova predkladajú, keďže sa odvolávame na zmluvu a práve vy máte poskytnúť výklad, ako ju treba uplatňovať. Veľmi dobre si uvedomujeme, že nemôžete skontrolovať každú jednu dohodu a všetko preveriť, ale môžete prešetriť iba vážne porušenia predpisov.
<P>
Je tiež dobré, že sa zhodneme na tom, že články 5 a 6 treba zachovať. Bolo by nešťastné, keby jediným spôsobom, ktorým by Komisia mohla spochybniť dohodu, bolo postúpiť príslušnú vec Európskemu súdnemu dvoru. Ak sa dohoda spochybní a Európsky súdny dvor vyhlási dohodu za neplatnú, zrazu a bez varovania sa stanú neplatnými stovky dohôd. Takéto konanie by určite neviedlo k právnej istote. Je dôležité zachovať články 5 a 6.
<P>
Úplne súhlasím s pánom Casparym, že naše rokovania by mali prebehnúť rýchlo. Bez ohľadu na výsledok zajtrajšieho hlasovania je dôležité rýchlo rokovať. Už som hovoril s maďarským predsedníctvom a je pripravené a ochotné zaoberať sa touto vecou po hlasovaní. Vedelo by si predstaviť rozhodnutie v prvom čítaní, ale nevyzerá, že k nemu v tomto prípade dôjde.
<P>
Podľa mňa sa pán gróf z Dartmouthu nemusí obávať, že zelení ovládnu investičnú politiku. Existuje veľa síl, ktoré ju chcú zachovať presne takú, aká bola v posledných 50 rokoch. Musím povedať, že hoci obdivujete našu politickú schopnosť presadzovať návrhy, nezveličujte ju, prosím. Pokiaľ ide o mňa, obdivujem vaše rečnícke schopnosti. S ich pomocou by sme možno mohli presadiť ešte viac zelenej politiky.
<P>
Ako som už povedal, budeme musieť tento týždeň hlasovať a uvidíme, ako to dopadne. Chcel by som poďakovať všetkým zainteresovaným a tiež maďarskému predsedníctvu, s ktorým som sa už niekoľkokrát stretol.
<SPEAKER ID="201" NAME="Predsedajúca">
Rozprava sa skončila.
<P>
Hlasovanie sa uskutoční v utorok 10. mája 2011.
<P>
Písomné vyhlásenia (článok 149)
<SPEAKER ID="201" NAME="Andreas Mölzer" LANGUAGE="DE">
Na úrovni WTO aj OECD prebieha pokus zaviesť komplexné nadnárodné nariadenia v oblasti priamych zahraničných investícií, ktoré by platili pre všetky hospodárske odvetvia. Právna ochrana, ktorú poskytujú bilaterálne investičné dohody, je dôležitá, pretože podniky podporuje v zahraničných investíciách, čo môže stáť milióny. EÚ je príjemcom aj poskytovateľom priamych zahraničných investícií. Uvidíme, či krok koordinovať až 200 fungujúcich bilaterálnych investičných dohôd v Európskej únii môže konečne vyriešiť problém, keď záväzné rozsudky z arbitráže týkajúcej sa bilaterálnych investičných dohôd, založené na medzinárodnom práve, majú za následok záväzky voči investorom zo strany členských štátov, ktoré vedú ku konaniam o porušení zmluvy EÚ. Priame investície určite nie sú zázračným liekom, ako sa tvrdilo napríklad počas hospodárskej premeny strednej a východnej Európy. Hoci treba uvítať väčšiu predvídateľnosť v súvislosti s príležitosťami v oblasti priamych zahraničných investícií pre investorov EÚ, potenciálne negatívne aspekty investičnej politiky, napríklad strach miestneho obyvateľstva z prepúšťania a znižovania miezd z dôvodu outsourcingu a premiestnenia výroby, netreba zamiesť pod koberec. Podobne musíme rozvojovým krajinám vysvetliť, že priame zahraničné investície môžu zlepšiť životné podmienky len vtedy, ak budú splnené základné inštitucionálne požiadavky, napríklad jasné vlastnícke práva, nezávislosť právneho systému a politická stabilita. Som presvedčený, že túto pseudohumanitárnu rozvojovú pomoc sprevádza nedostatok poctivosti.
