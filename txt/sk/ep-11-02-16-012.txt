<CHAPTER ID="012">
Situácia v Egypte (rozprava) 
<SPEAKER ID="460" NAME="Predsedajúca">
Ďalším bodom programu je vyhlásenie podpredsedníčky Komisie a vysokej predstaviteľky Únie pre zahraničné veci a bezpečnostnú politiku o situácii v Egypte.
<P>
V mene podpredsedníčky Komisie a vysokej predstaviteľky Únie pre zahraničné veci a bezpečnostnú politiku bude mať slovo pán komisár Füle.
<SPEAKER ID="461" NAME="Štefan Füle">
člen Komisie. - Som rád, že som tu dnes s vami. Ako určite viete, vysoká predstaviteľka a podpredsedníčka Komisie je momentálne na návšteve južného Stredozemia a požiadala ma, aby som sa tu v jej mene vyjadril k udalostiam v Egypte.
<P>
Politická realita sa v Egypte minulý piatok výrazne zmenila, keď prezident Mubarak odstúpil po 30 rokoch vo funkcii. Jeho odchodom sa otvorila cesta možnej transformácii Egypta. Dovoľte mi, aby som pred týmto Parlamentom zopakoval, že Európska únia vzdáva poctu odvahe egyptského národa, ktorý pokojne a dôstojne bojoval za demokratickú zmenu.
<P>
Na pleciach najvyššej vojenskej rady je teraz veľká zodpovednosť, aby viedla Egypt k demokratickej budúcnosti, o ktorú sa národ usiloval. Dobre sme si všimli záväzok revidovať ústavu, zorganizovať parlamentné a prezidentské voľby, dodržiavať medzinárodné zmluvy a záväzky a obmedziť vojenskú vládu na šesť mesiacov.
<P>
Máme už správy o prvých prijatých opatreniach. Návrh na zmenu a doplnenie ústavy by mal byť predložený do desiatich dní a do dvoch mesiacov by sa o ňom malo uskutočniť ľudové hlasovanie. Podniknuté kroky budeme pozorne sledovať a dúfame, že vydláždia cestu k demokratickým, slobodným a spravodlivým voľbám koncom tohto roka.
<P>
Európska únia reagovala na udalosti v Egypte, len čo sa vyhrotili verejné protesty. Opakovane sme vyzývali egyptské orgány, aby zabezpečili okamžitý prechod a reagovali na demokratické požiadavky ľudí. Keď sa objavili obavy týkajúce sa narastajúceho násilia alebo porušovania ľudských práv, vysoká predstaviteľka priamo kontaktovala egyptského viceprezidenta Omara Sulejmana.
<P>
Európska únia okamžite informovala, že je pripravená poskytnúť plnú podporu demokratizačnému procesu v Egypte. Európska rada požiadala vysokú predstaviteľku, aby pripravila balík opatrení na podporu procesu transformácie v Egypte a Tunisku. Spolu s Komisiou ju požiadala aj o to, aby prispôsobila nástroje Európskej únie na stimulovanie prechodu a hospodárskeho a sociálneho rozvoja krajiny.
<P>
Začali sme pracovať na tom, ako by sme najlepšie mohli podporiť Egypt. Cieľom je istý druh spoločnej zahraničnopolitickej reakcie, ktorý umožňuje Lisabonská zmluva. Počúvame pritom všetky hlasy vrátane hlasov poslancov tohto Parlamentu. Keďže ste demokraticky zvolení zástupcovia a súčasť rozpočtového orgánu, je váš prínos veľmi dôležitý.
<P>
O niekoľko dní budem spolu s vysokou predstaviteľkou podávať správu o tomto procese Výboru pre zahraničné veci. Rád by som v tejto súvislosti dodal, že vysoká predstaviteľka pani Ashtonová zvolala na túto nedeľu osobitné zasadnutie Rady pre zahraničné veci.
<P>
V Egypte i v Tunisku Európska únia jednoznačne podporuje začatý proces transformácie. Je tu však významný rozdiel. V prípade Tuniska je politická situácia trocha jasnejšia. Podarilo sa nám nadviazať dialóg s prechodnou vládou, pokiaľ ide o potreby krajiny a o možnú reakciu Európskej únie.
<P>
Vysoká predstaviteľka je po celý čas v úzkom kontakte s medzinárodnými lídrami s cieľom diskutovať o problémoch regiónu a zabezpečiť koordinovanú, a teda silnú medzinárodnú reakciu.
<P>
Keď sa veci vyjasnia, budeme sa usilovať prispôsobiť aktuálne programy tak, aby podporovali reformné úsilie egyptského národa. Európska únia už má v Egypte zavedené široké portfólio programov, ktoré každoročne financuje sumou 150 miliónov EUR.
<P>
Niekoľko rokov financujeme projekty týkajúce sa demokratických reforiem, dobrej správy vecí verejných a dodržiavania ľudských práv. V období rokov 2007 - 2010 sa na tento cieľ vyčlenilo 40 miliónov EUR a na roky 2011 - 2013 sa plánuje 50 miliónov EUR. Prostredníctvom európskeho nástroja pre demokraciu a ľudské práva máme mobilizované aj ďalšie finančné prostriedky najmä pre občiansku spoločnosť. Nová situácia v Egypte by mala vytvoriť správne prostredie na maximálne využívanie týchto fondov a na uskutočňovanie ambicióznejších programov, než bolo možné v minulosti.
<P>
Okrem existujúcich programov a fondov máme v úmysle počúvať Egypťanov, keď nám budú hovoriť, v ktorých oblastiach podľa nich krajina najviac potrebuje našu podporu. Je potrebné splniť ich požiadavky v oblasti demokracie, sociálnych a hospodárskych perspektív a slobodných, spravodlivých a inkluzívnych volieb. Európska únia je pripravená podporiť tento reformný proces založený na dodržiavaní ľudských práv a základných slobôd.
<P>
Egyptské orgány sa na nás už obrátili s prvými žiadosťami vrátane riešenia podozrení zo sprenevery verejných finančných prostriedkov. Činnosť v tomto smere koordinujeme s členskými štátmi a tejto záležitosti sa má venovať Rada pre zahraničné veci. Keď prídu ďalšie požiadavky, urobíme, čo bude v našich silách, aby sme boli reaktívni, a zmobilizujeme svoje znalosti v oblasti demokratizácie, volieb, ľudských práv, hospodárskych a sociálnych reforiem, ako aj v ďalších oblastiach, ktoré by Egypťania považovali za potrebné.
<P>
Niečo si však ujasnime. Nie je na nás, aby sme diktovali výsledky alebo nanucovali riešenia. Budúcnosť má pevne v rukách egyptský národ.
<P>
V úvode som spomenul, že vysoká predstaviteľka a podpredsedníčka je momentálne na ceste v regióne. V rámci svojej cesty chcela navštíviť Egypt a o tomto želaní informovala egyptských partnerov. Egyptské úrady ju teraz pozvali do Káhiry, kde odcestuje v pondelok večer po zasadnutí Rady pre zahraničné veci. Bude to pre ňu príležitosť vypočuť si Egypťanov a zhodnotiť prioritné potreby krajiny na ceste k demokracii.
<SPEAKER ID="462" NAME="José Ignacio Salafranca Sánchez-Neyra" LANGUAGE="ES">
Mubarak zmizol zo scény a zdá sa, že všetci si vydýchli od úľavy. Po prvé egyptský národ, ktorému sa splnili legitímne očakávania väčšej dôstojnosti a demokracie, a po druhé medzinárodné spoločenstvo, ktoré sa nie bez istého cynizmu zo včerajšieho spojenca stalo dnešným kritikom a zajtra sa možno stane obžalovaným.
<P>
Nemyslím si však, že by sme mali klamať sami seba. Odchod Mubaraka a Bin Alího je nevyhnutnou, no nie dostatočnou podmienkou na zabezpečenie demokratizačného procesu, nad ktorým stále visí veľa otáznikov. Najdôležitejšou vecou je konsolidácia demokracie.
<P>
Rovnako je jasné, že hoci šestnásť dní protestov a verejnej angažovanosti môže iniciovať demokratické slobody a ľudské práva, ktoré sa dajú zákonom zakotviť zo dňa na deň, hospodársky a sociálny pokrok sa nedá regulovať rovnakým spôsobom. Vidíme to na ťažkých hospodárskych stratách, ktoré Egypt i Tunisko utrpeli v nedávnych dňoch.
<P>
Ak sa mám vrátiť k vystúpeniu pána komisára, rád by som povedal, že po počiatočnom váhaní a určitých problémoch s obrazom EÚ sa zdá, že veci sa vracajú spať do svojich koľají. Pani barónka Ashtonová je v regióne a návrhy pána Füleho sú veľmi zmysluplné.
<P>
Po prvé ide o pevnú a jednoznačnú podporu procesu demokratickej premeny a politických reforiem v týchto krajinách a po druhé o uskutočnenie kritickej revízie európskej susedskej politiky tak, aby sa posilnila doložka o demokracii.
<P>
Na schôdzi rozšíreného predsedníctva sme sa dnes od poľského ministra zahraničných vecí, ktorý je budúcim úradujúcim predsedom Rady, dozvedeli o jeho iniciatíve týkajúcej sa založenia poľskej nadácie pre oblasť demokracie a ľudských práv. Mohlo by sa to rozšíriť na celú EÚ.
<P>
EÚ vo svojej euro-stredomorskej politike mobilizuje veľké sumy finančných prostriedkov s chabými výsledkami. Obraz EÚ v tomto konflikte utrpel ešte viac než obraz ďalších medzinárodných aktérov. Výzva EÚ však zostáva nevypočutá.
<P>
Rád by som povedal, že je to dobrá príležitosť zdôrazniť, že EÚ raz a navždy pochopila, že dnešné dejiny sa píšu v súčasnosti a že v týchto historických časoch, ktoré prežívame, musíme konať ako globálny aktér a plniť si nevyhnutné povinnosti. V opačnom prípade sa budeme musieť uspokojiť s tým, že na medzinárodnej scéne nebudeme hrať úlohu, ktorú si chceme udržať, a budeme sa musieť obmedziť na platenie účtov za najvýznamnejšie svetové problémy, ako to bolo doteraz.
<SPEAKER ID="463" NAME="Adrian Severin">
v mene skupiny S&D. - Euroatlantickí aktéri si roky mysleli, že islam nemôže priniesť demokratické správanie a inštitúcie. Preto sa rozhodli buď podporovať autoritárske režimy, alebo mechanicky prenášať západný model demokracie do arabských krajín. Nielenže boli obe stratégie neúspešné, no sú zodpovedné aj za to, že sa objavili islamskí fundamentalisti a došlo k odcudzeniu sekulárnych častí občianskej spoločnosti.
<P>
Súčasné udalosti v Egypte sú dôkazom toho, že islam nemusí byť len fundamentalistický, ale že môže byť aj demokratický, ak akceptujeme, že geometria demokracie môže byť variabilná, a ak ho necháme prirodzene rásť na osobitnom podloží. Zároveň musíme pripustiť, že ľudové povstanie bolo na jednej strane výsledkom vývinu egyptských elít v počítačovej a internetovej spoločnosti a na druhej strane následkom existenciálnych ťažkostí, ktoré priniesla svetová hospodárska kríza. Ak sa Európska únia nebude ihneď dôsledne venovať potrebe prekonať tieto ťažkosti, z revolúcie sa môže stať anarchia a z tej zas ďalšia diktatúra.
<P>
Napokon musíme nielen uvítať skutočnosť, že počas nedávnych udalostí v Egypte sa nepálili izraelské zástavy, no vziať na vedomie aj to, že pocit zlyhania, ktorý znechutil arabskú spoločnosť a podnietil jej neurózu, má korene v neexistencii dlhodobého riešenia izraelsko-palestínskeho konfliktu. Európska únia musí preto ihneď prijať iniciatívu zameranú na využitie transformácie v Egypte - v ktorú dnes len dúfame - a na jej premenu na skutočnú príležitosť pre vnútroštátnu demokraciu a mier v regióne.
<P>
V tejto súvislosti sú dobrou správou cesty vysokej predstaviteľky a podpredsedníčky do regiónu a jej pripravenosť prispôsobiť a aktualizovať potrebné európske nástroje na zvládnutie úloh. My všetci musíme podporiť jej činnosť.
<SPEAKER ID="464" NAME="Guy Verhofstadt">
v mene skupiny ALDE. - Spolu s pánom Cohnom-Benditom sme boli pred dvoma týždňami veľmi kritickí voči pani barónke Ashtonovej a vidím, že pán Severin trocha zmenil svoj prejav a vyjadruje sa odvážnejšie. Toto vystúpenie bolo absolútne nevyhnutné pred dvoma týždňami, lebo Európska únia zaujala nejednoznačný postoj.
<P>
Je jasné, že situácia v Egypte si vyžaduje tri veci. Komisia musí predovšetkým predložiť dôveryhodný globálny plán pre Tunisko a Egypt - ako posilniť občiansku spoločnosť, ako bojovať proti korupcii, ako prispieť k budovaniu demokratických inštitúcií, ako vytvoriť nezávislý súdny systém a ako podporiť budovanie a rozvoj hospodárstva. Nie je to otázka miliónov, ale miliárd, pán komisár. Myslím si, že budete musieť čo najrýchlejšie predložiť globálny plán.
<P>
Po druhé mala naša skupina včera videokonferenciu s pánom Aymanom Nourom, jedným z najdôležitejších opozičných lídrov v Egypte, a je tu množstvo obáv. Môžem vám povedať, že sekulárne demokratické politické strany sa zatiaľ nezúčastňujú na celej diskusii o zmene ústavy v Egypte, a to je posolstvo, ktoré treba odovzdať. Okrem toho nesmie dôjsť k tomu, že to vyriešime za dva mesiace a v priebehu dvoch mesiacov zorganizujeme voľby, pretože by to znamenalo, že sa na nich nezúčastnia normálne politické strany. Ďalej je tu otázka systému pomerného zastúpenia alebo individuálneho zastúpenia.
<P>
Pani vysokej predstaviteľke Ashtonovej som poslal správu so žiadosťou, aby na pondelkových rokovaniach otvorila tieto tri otázky, ktoré sú zásadné pre skutočnú demokratickú spoločnosť v Egypte v blízkej budúcnosti. Myslím si, že Parlament by ju mal v týchto troch požiadavkách podporiť, a dúfam, že na rokovaniach v Egypte vyjadrila tieto tri veci, tieto tri obavy.
<P>
Po tretie to nie je koniec. Vidíme, čo sa deje v Bahrajne, v Jemene, v Alžírsku, v Iráne, v Líbyi, v Maroku a v Kuvajte. Teraz potrebujeme aj odvážne posolstvo zo strany vysokej predstaviteľky v súvislosti s udalosťami v týchto krajinách. Nemali by sme čakať, kým sa stanú niektoré veci. V týchto záležitostiach je potrebná aj jasná komunikácia zo strany Komisie a najmä pani barónky Ashtonovej, pokiaľ ide o udalosti v týchto krajinách, s vyjadrením podpory ľuďom v týchto krajinách.
<SPEAKER ID="465" NAME="Daniel Cohn-Bendit" LANGUAGE="FR">
Som presvedčený, že naozaj čelíme viacerým problémom. Prvý problém, ktorý sa nevyrieši za dva týždne, spočíva v tom, že Komisia si kladie otázku, čo znamená reálpolitika v prostredí, ktoré roky existuje v oblasti Stredozemia a možno aj inde. Inými slovami, aké vzťahy by Európska únia mohla a mala mať s týmito diktatúrami a akú by mali mať podobu. Pretože je to všetko dosť pozoruhodné. Dnes každý hovorí, že Mubarak bol diktátor. Pred mesiacom som to v Európskom parlamente nepočul. Vtedy nebol diktátor. Ak teda chcete zmraziť aktíva, nezmrazte len aktíva priateľov pána Mubaraka, ale aj aktíva pána Mubaraka a jeho rodiny, ako ste to urobili v prípade pána Bin Alího. Nezmrazili ste len aktíva ľudí v jeho okolí.
<P>
Po druhé som presvedčený, že to, čo dnes vidíme v Egypte a v Tunisku, je demokratické cunami. Čo sme urobili, keď si cunami vyžiadalo mnoho obetí? Zmobilizovali sme mimoriadne finančné prostriedky práve preto, aby sme pomohli postihnutým ľuďom. Teraz musíme zmobilizovať mimoriadne finančné prostriedky na pomoc ľuďom v Tunisku a v Egypte, lebo dôvodmi revolty boli predovšetkým hlad a chudoba, a ak sa táto chudoba počas demokratickej premeny nezmierni, existuje nebezpečenstvo, že niektorí protestujúci sa pripoja napríklad k fundamentalistom a zástancom tvrdej línie. Musíme konať rýchlo.
<P>
Som preto presvedčený, že Komisia by mala Tunisku a Egyptu ponúknuť významný balík a povedať, že demokracia je dobrá vec, lebo prináša aj finančné prostriedky. Zároveň si nemyslím, že cesta pani barónky Ashtonovej je v momentálnej situácii postačujúca. Potrebujeme osobitného vyslanca, lebo musíme pokračovať v diskusiách s výbormi. V Tunisku a v Egypte napríklad členovia opozičných strán a ženy nie sú súčasťou výborov, ktoré pripravujú návrh novely ústavy. Sú tam len muži, hoci ženy sa zúčastnili na demonštráciách. Musíme preto podporiť tento proces a som presvedčený, že Komisia by mala konať tak, ako v minulosti konala v súvislosti s Východom, a ponúknuť pomoc v každom potrebnom ústavnom ohľade. Inými slovami, musí byť prítomná na politickej, právnej a hospodárskej úrovni.
<P>
A ešte jedna vec na záver. Čo sa týka tohto regiónu, viete, že momentálne prebiehajú diskusie o technickej aktualizácii dohôd o pridružení s Izraelom. Nemyslím si, že je to správne riešenie. Nemyslím si, že je to správny signál, ktorý môžeme vyslať. Izrael je potrebné chrániť, no treba prehodnotiť politiku všetkých zúčastnených v danom regióne vrátane izraelskej vlády. Nejde o spochybňovanie Izraela, ale skôr politiky jeho vlády. Keby sme dnes Izraelu darovali technickú aktualizáciu dohody o pridružení, vyslali by sme zlý signál do celého regiónu.
<P>
(potlesk)
<SPEAKER ID="467" NAME="Charles Tannock">
v mene skupiny ECR. - Počas prvých tridsiatich rokov existencie Izraela bol Egypt jeho nezmieriteľným nepriateľom. Posledných tridsať rokov tieto dve krajiny, našťastie, žijú v mieri.
<P>
Je ťažké vyjadriť, ako veľmi sú dohody z Camp Davidu dôležité pre bezpečnosť Izraela. Izraelčania sa skutočne obávajú, že radikálne Moslimské bratstvo naozaj vyplní vákuum vytvorené egyptskou revolúciou. Akoby nestačilo, že Izrael čelí hrozbe terorizmu Hizballáhu na hranici s Libanonom, fanatikom z Hamasu odpaľujúcim rakety z Gazy a existenčnej hrozbe zo strany Iránu, ktorý má k dispozícii jadrové zbrane. Keby sa však v Egypte dostali k moci islamisti, takmer určite by to viedlo k odvolaniu egyptsko-izraelskej mierovej dohody a k otvoreniu hraníc v Rafahu hnutiu Hamas.
<P>
EÚ by mala svoju pomoc podmieniť zachovaním mierovej dohody a neschvaľovať podporu takého politického vývoja v Egypte, ktorý ohrozuje bezpečnosť nášho strategického spojenca. Podpora demokratického Egypta je pre nás neuveriteľne dôležitá a hospodárske výzvy sú obrovské. Plne podporujem myšlienku mobilizovať finančnú pôžičku z Európskej investičnej banky a Európskej banky pre obnovu a rozvoj, ako to včera navrhla pani vysoká predstaviteľka vo Financial Times. Naše politické strany a skupiny v Európe musia tiež prispieť k vytvoreniu sekulárnych, pluralitných a demokratických sesterských strán v Egypte, ktoré budú slobodne súťažiť vo voľbách o šesť mesiacov, keď sa armáda, ako dúfame, vzdá moci.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="468" NAME="Krisztina Morvai" AFFILIATION="NI">
(HU) Nemôžem sa kolegu poslanca nespýtať, nakoľko vyvážený je podľa neho obraz Izraela a situácie na Blízkom východe, ktorý vykreslil, vzhľadom na to, že nepovedal ani slovo o závažnom porušovaní ľudských práv zo strany izraelského štátu vrátane nehanebného útoku na Gazu a takzvaného bezpečnostného oplotenia, ktoré nemá s bezpečnosťou nič spoločné, ani o všetkom tom porušovaní ľudských práv, ktoré odsúdila OSN spolu s viacerými ďalšími organizáciami a skupinami bojujúcimi za ľudské práva.
<SPEAKER ID="469" NAME="Charles Tannock" AFFILIATION="ECR">
Táto rozprava sa týka našej pomoci Egyptu. Samozrejme, zdôrazňujem aj potrebu pomôcť nášmu strategickému spojencovi Izraelu.
<P>
Nemusím teraz diskutovať o tom, prečo je Izrael naším spojencom, prečo súhlasí s našimi spoločnými demokratickými hodnotami, prečo bezpečnostný múr skutočne znížil počet teroristických útokov a samovražedných bombových atentátnikov o viac než 90 % alebo prečo je v Izraeli slobodná tlač a slobodné voľby na rozdiel od všetkých jeho susedov.
<P>
O tom môžeme diskutovať inokedy. V tejto chvíli hovorím len to, že mierová dohoda s Izraelom je základom stability a bezpečnosti v regióne. Samozrejme, musíte pamätať aj na to, že EÚ je veľmi dôležitým hráčom v rámci Kvarteta.
<SPEAKER ID="470" NAME="Willy Meyer" LANGUAGE="ES">
Európska únia má veľmi vážny problém so susedskou politikou, ktorý treba vyriešiť. Prešli sme od nevyhnutnej záštity nad Mubarakovým a Bin Alího režimom - spolupracujúceho prístupu, ktorý, ako som povedal, bol potrebný - k situácii, v ktorej sa teraz tiež usilujeme o istý stupeň záštity nad revolučným procesom smerujúcim k demokratickej zmene, ku ktorému dochádza v istých častiach občianskej spoločnosti.
<P>
Revolúcie v Tunisku a v Egypte majú niečo spoločné. Protestujúci sú veľmi mladí, úloha politických organizácií je zanedbateľná - hoci v prípade odborových zväzov to neplatí - a obe revolúcie požadujú demokratický sociálny štát, pričom náboženstvo ostáva úplne bokom, čo by nás malo tešiť.
<P>
Naša susedská politika však nie je dostatočne dôveryhodná. Nemôžeme jeden deň zohrávať nevyhnutnú spolupracujúcu úlohu vo vzťahu k dvom diktatúram len preto, aby sme ich nasledujúci deň očierňovali a usilovali sa získať záštitu nad egyptskými ústavnými reformami, od ktorých závisí podoba budúceho štátu.
<P>
Nechápeme, prečo sa článok 2 dohôd o pridružení nikdy neuplatňoval, pán Füle. Doložka č. 2 sa nikdy neuplatňovala v Egypte, v Tunisku, v Maroku ani v Izraeli. Nikdy. Táto doložka je kľúčovým prvkom dohôd o pridružení, no nikdy sa neuplatňovala. Jej podmienky sú veľmi jasné: všetky krajiny, ktoré podpíšu s Európskou úniou dohodu o pridružení, musia dodržiavať medzinárodné právo a ľudské práva. Táto kľúčová doložka sa nikdy neuplatňovala v praxi, nikdy nebola aktivovaná. Nesúhlasíme preto s touto filozofiou, podľa ktorej má voľný obchod v oblasti Stredozemia prednosť pred ľudskými právami.
<P>
Treba to zmeniť.
<SPEAKER ID="471" NAME="Fiorello Provera" LANGUAGE="IT">
Pád prezidenta Mubaraka vydláždil cestu demokracii, je to však aj úžasná príležitosť na oslobodenie egyptského národa. Reforma demokratických inštitúcií v krajine okrem iného umožní ďalší rozvoj hospodárstva a rozšírenie prosperity na všetkých členov spoločnosti, aj na tých najslabších.
<P>
Bez demokracie bude hospodársky rozvoj slúžiť len na obohatenie niekoľkých rodín, ako je to vždy v krajinách bez sociálnej spravodlivosti. Európska politika preto musí podporiť Egypt, ktorý sa púšťa do reforiem, a pomôcť egyptskému národu samostatne si vybrať vlastnú budúcnosť.
<P>
Na druhej strane musíme s budúcou káhirskou vládou jasne komunikovať a zdôrazniť, že podmienkou novej, veľkorysejšej politiky partnerstva bude bezpečnosť v regióne a mier s Izraelom.
<SPEAKER ID="472" NAME="Andreas Mölzer" AFFILIATION="NI">
(DE) Je úplne prirodzené, že revolučné udalosti sú sprevádzané silnými emóciami. Ako Európania, ktorí stoja mimo, by sme sa však mali pred takými emóciami chrániť a nespúšťať zo zreteľa reálnu situáciu. Ak sa teraz všeobecne tešíme z nástupu demokracie v Egypte alebo dokonca v Tunisku, ignorujeme realitu. Realita je taká, že v Egypte je vojenský režim, ktorý, ako dúfame, je len prechodný. V Tunisku zas vládne režim, ktorý nie je v stave zabrániť tisícom alebo desaťtisícom osôb v nezákonnej emigrácii.
<P>
Samozrejme, Európania musia byť priateľmi národov a spojencami slobody. Musíme však myslieť na budúcnosť a v súlade s tým konať vo vzťahu k režimom a diktatúram, ktoré majú ešte pevné postavenie v ďalších arabských krajinách. Som presvedčený, že sa nám to podarí len za predpokladu, že si nebudeme robiť ilúzie a že týmto národom pomôžeme pri rozvoji nevyhnutných podmienok demokracie: právneho štátu, slobodného trhového hospodárstva a štruktúr, ktoré sú potrebné na to, aby bola demokracia vôbec mysliteľná.
<P>
(Rečník prijal otázku podľa postupu zdvihnutia modrej karty (článok 149 ods. 8 rokovacieho poriadku).)
<SPEAKER ID="473" NAME="Daniel Cohn-Bendit" AFFILIATION="Verts/ALE">
(DE) Pán Mölzer, myslíte si, že je dôkazom dobrého vkusu EÚ, že momentálne rokuje s plukovníkom Kaddáfím o návrate utečencov, keď bolo dnes počas demonštrácií v Líbyi zranených 40 osôb? Myslíte si, že je teraz lepšie nútiť spolu s diktátorom utečencov k návratu? Myslíte si, že to svedčí o dobrom vkuse?
<SPEAKER ID="474" NAME="Andreas Mölzer" AFFILIATION="NI">
(DE) Pán Cohn-Bendit, povedal som, že EÚ musí zaujať stanovisko vo vzťahu k diktátorom, ktorí sú stále pri moci a v súčasnosti sú ešte akceptovanými partnermi Európskej únie. Mali by sme to urobiť, skôr než v dotknutých krajinách dôjde k revolučným zmenám v súvislosti s ľudskými právami, demokratizáciou a právnym štátom. Demokratizácia v týchto krajinách však nie je skutočným dôvodom na azyl, a ak tam teraz bude nastolená demokracia, ľudia musia byť schopní zostať tam.
<SPEAKER ID="475" NAME="Elmar Brok" AFFILIATION="PPE">
(DE) Musíme uznať jednu vec, ktorú sme sa ešte nenaučili. Ide o to, že sme často nútení pracovať s nedemokratickými režimami, pretože v mnohých krajinách tohto sveta vládnu diktátori. Nesmieme však pritom zabúdať na spoluprácu s občianskou spoločnosťou. Je to potrebné na podporu ľudských práv a na rozvoj demokracie.
<P>
Moja druhá poznámka sa týka toho, že musíme uznať, že stabilita nie je jediný rozhodujúci faktor. Skutočná stabilita nastane len vtedy, keď podporíme slobodu. Ak teraz nevyužijeme príležitosť a neposkytneme pomoc odvážnym ľuďom v týchto krajinách, existuje nebezpečenstvo, že sa ocitneme vo vákuu, nebudeme schopní dosiahnuť zmenu - vietor zmeny - ako v roku 1989 v strednej a východnej Európe a namiesto toho nastane situácia, akej sme boli svedkami v Iráne v roku 1979.
<P>
Poskytnutie pomoci pre nás znamená aj stabilitu a bezpečnosť - sloboda a stabilita idú ruka v ruke. Som preto vďačný za to, že po ťažkostiach počas úvodnej fázy nášho nového útvaru teraz Európska služba pre vonkajšiu činnosť a Komisia jednoznačne robia pokroky a prichádzajú s rozumnými návrhmi. V tomto smere je dôležité, aby sme svoju pomoc nielen zlepšili a posilnili zo štrukturálneho hľadiska, ale aby sme týmto krajinám ponúkli - je na tamojších ľuďoch, či naše ponuky prijmú - aj pomoc pri budovaní demokratických štruktúr, aby boli schopné začať demokratický boj a aby voľby vyhrali demokrati, a v konečnom dôsledku nie ľudia, ktorých možno organizuje vojenský režim alebo Moslimské bratstvo. V tomto zmysle musíme byť odvážnejší a možno by sme mali svoje programy predkladať trochu inteligentnejším spôsobom než v minulosti.
<P>
Dúfam, že sme na dobrej ceste. Ak sa nám to podarí, už sa nebudeme dopúšťať mnohých chýb minulosti. Mali by sme to využiť ako svoju príležitosť.
<SPEAKER ID="476" NAME="Saïd El Khadraoui" AFFILIATION="S&amp;D">
(NL) Mubarak možno odišiel, ale to môže byť len prechodný krok. Je potrebných mnoho ďalších opatrení a armáda, ktorá má teraz v rukách moc, musí nájsť dôveryhodný spôsob, akým bude riadiť proces premeny, ktorý sa už začal. Znamená to odvolanie stanného práva a zapojenie všetkých demokratických síl do krokov, ktoré sa teraz podnikajú. Vypracovanie novej ústavy bude v tomto smere prvou významnou skúškou.
<P>
Európska únia by mala na riadenie tohto procesu použiť všetky dostupné priame i nepriame prostriedky. Okrem iného to bude určite znamenať pomoc pri rozvoji demokratických strán a občianskej spoločnosti. Znamená to aj zmrazenie aktív osôb, ktoré zneužili štátne finančné prostriedky. Je jasné - a to bude omnoho ťažšie a bude si to vyžadovať viac práce -, že musíme prijať balík opatrení na podporu hospodárstva, lebo prechod sa môže považovať za skutočný úspech, len ak dôjde k oživeniu hospodárstva.
<P>
A napokon sme zaznamenali, že doložky o demokracii, ktoré existujú, no sa neuplatňujú, sa ukazujú ako neúspešné. Preto bude potrebné ich prehodnotenie.
<SPEAKER ID="477" NAME="Alexander Graf Lambsdorff" AFFILIATION="ALDE">
(DE) Priebeh revolúcie je ťažko predvídateľný. Platilo to pre Americkú a Francúzsku revolúciu, ako aj pre veľkú revolúciu v Európe v rokoch 1989/91. Je dôležité, aby sme si vyjasnili jednu vec: toto je a bude egyptská revolúcia. Nie je to európska revolúcia, ktorú by sme mohli riadiť. To, čo robí pani barónka Ashtonová, je správne, keď počúva a nepokúša sa tam diktovať udalosti tak, ako by si to želala Európa.
<P>
Jedna vec je však kľúčová: nestačí, že sa v Egypte v auguste uskutočnia voľby - Egypťania musia mať skutočné voľby. Je dobré, že Moslimské bratstvo sa zapojilo do procesu zmeny ústavy, založilo stranu a zúčastní sa na voľbách. Rovnako sa však musia zapojiť sekulárne sily, aby mali Egypťania v tejto revolúcii za slobodu skutočné voľby.
<P>
Rád by som sa niekoľkými slovami vyjadril k prispôsobeniu nástrojov. Je to žargón a sotva niekto chápe, čo to znamená. Čo to znamená? Po prvé to znamená poskytnúť viac peňazí, aby mohla Európska investičná banka niečo robiť. Čo to však znamená okrem toho? Potrebujeme európsku nadáciu pre demokraciu, vďaka ktorej budeme môcť v budúcnosti s týmito občianskymi spoločnosťami pracovať účinnejšie, rýchlejšie a demokratickejšie.
<SPEAKER ID="478" NAME="Mirosław Piotrowski" AFFILIATION="ECR">
(PL) V Parlamente sa opäť vedie rozprava o situácii v Egypte, ktorá je dynamická a vyžaduje si monitorovanie. Egyptský prezident sa medzičasom vzdal funkcie, no tým sa nezmenšili obavy z destabilizácie tejto krajiny a celého regiónu. Stále existuje hrozba, že sa k moci dostanú extrémistické živly. Predtým som navrhol, aby Parlament a Komisia vyslali do Egypta osobitnú pozorovateľskú misiu, a teraz by sme mali tejto delegácii udeliť rozhodovaciu právomoc. V hre nie je len podpora slobodných volieb, ale aj poskytnutie balíka núdzovej pomoci najmä vzhľadom na to, že samotní Egypťania žiadajú pre Egypt finančnú pomoc. Prehĺbenie existujúcej krízy by mohlo viesť k nárastu nepokojov a protidemokratického cítenia. Aby boli prijaté opatrenia účinné, je potrebná konzultácia s diplomatmi zo Spojených štátov, ktorí sa aktívne zapájajú do politiky v tomto regióne.
<SPEAKER ID="479" NAME="Bastiaan Belder" AFFILIATION="EFD">
(NL) Strašný nedostatok politickej slobody spolu s neznesiteľnou sociálno-ekonomickou situáciou viedol k týždne trvajúcim masovým demonštráciám a napokon k odstúpeniu prezidenta Mubaraka.
<P>
V uliciach Káhiry sa hovorilo o tom, že zákaz nočného vychádzania už naozaj dodržiava len jeden egyptský občan: Husní Mubarak. Samotné duchaplné poznámky však nezlepšia priemernú životnú úroveň egyptských obyvateľov. Bude to jednoznačne jedna z prvých úloh Mubarakových nástupcov, ak budú chcieť zabrániť riziku vypuknutia novej vlny protestov. Zároveň stále čakáme na rozbehnutie procesu vnútornej demokratizácie. Zabezpečenie pokojného priebehu tohto procesu bude veľmi dôležité nielen pre samotnú egyptskú občiansku spoločnosť, ale aj pre celý región.
<P>
Vítam každú pomoc, ktorú môže Európska únia poskytnúť tomuto dvojnásobnému procesu premeny. Týka sa to aj citlivého postavenia Koptov a pokračovania egyptsko-izraelských vzťahov.
<SPEAKER ID="480" NAME="Barry Madlener" AFFILIATION="NI">
(NL) Keď už v Egypte sadol prach, je čas, aby sme otvorili oči a uvideli, čo sa skutočne deje v Severnej Afrike.
<P>
Mnohí protestujúci sa neusilujú o demokraciu, ale o zavedenie práva šaría. Počas protestov bolo často počuť slogan "Alláh akbar". Novinári boli prenasledovaní, holandskému korešpondentovi hrozili smrťou a najsmutnejšie zo všetkého je, že vynikajúcu americkú novinárku Laru Loganovú sexuálne zneužil dav.
<P>
Ajatoláhovia, ktorí stoja za diktátorom Ahmadínedžádom a al-Káidou, majú určite svoj veľký deň. Moslimské bratstvo teraz môže pokračovať vo svojej svätej vojne proti Izraelu a Západu.
<P>
Vyzývam našim poslancov, aby dnes neboli naivní. Egypťania stoja pred dôležitým rozhodnutím. Dostane sa k moci Moslimské bratstvo alebo bude mať Egypt sekulárnu vládu? Ak bude v Egypte vládnuť šaría, koptskí kresťania, moslimskí odpadlíci, ženy a homosexuáli tam nebudú mať dôstojnú budúcnosť. Ak to bude záležať na islamistoch z Moslimského bratstva, Izrael sa opäť stane terčom násilia.
<P>
Dnes musíme zaujať jediný správny postoj: Egypťania, rozhodnite sa pre slobodu, nie pre šaríu! Islam a demokracia nejdú dohromady. Šaría nesmie ovládnuť novú egyptskú ústavu. Imámovia by nemali dostať možnosť ovládnuť politiku. Holandská Strana za slobodu má odvahu vysloviť to nahlas. Majú dnes túto odvahu Parlament a Európska komisia? Na túto otázku dnes musíme nájsť odpoveď.
<SPEAKER ID="481" NAME="Ioannis Kasoulides" AFFILIATION="PPE">
Odchod Husního Mubaraka je signálom prechodu na pluralitnú demokraciu zodpovedajúcu očakávaniam egyptského národa.
<P>
Egyptské ozbrojené sily sú teraz zodpovedné za to, aby krajinu v krátkom čase priviedli k skutočnej demokracii a právnemu štátu s nezávislým súdnictvom, dobrou správou vecí verejných a zodpovednosťou v prípade podozrenia z korupcie. Vojenské vedenie by si malo dať pozor na to, aby nesklamalo mladých ľudí, ktorí stáli na čele demonštrácií a ktorých predstaviteľov je potrebné vyzvať, aby zohrali svoju úlohu pri budovaní demokracie počas prechodného obdobia.
<P>
Egyptské posolstvo je posolstvom pre celý arabský svet. Arabské krajiny sú našimi partnermi. Nemáme v úmysle vyvyšovať sa nad ne ani im nič vnucovať zvonka. Posolstvo, ktoré im posielajú Egypťania a Tunisania, je však takéto: "Prijmite reformy a urobte to teraz. Demokratizujte, dobre riaďte, bojujte proti korupcii, lebo inak budete musieť čeliť hnevu ľudí."
<P>
Toto posolstvo nie je určené len arabskému svetu. Včera ho vyslali v tureckom meste Diyarbakir, v Teheráne a ďalších iránskych mestách. Ľudia to dokážu.
<SPEAKER ID="482" NAME="Richard Howitt" AFFILIATION="S&amp;D">
Som rád, že pani vysoká predstaviteľka bude prvým a najvyššie postaveným zahraničným diplomatom, ktorý navštívi Egypt. Po tejto rozprave si so sebou zoberie aj podporu Parlamentu v otázke okamžitého prepustenia politických väzňov, právnej zodpovednosti osôb, ktoré sú zodpovedné za násilné potlačenie pokojných protestov, a zmrazenia aktív a ďalších opatrení voči pôvodcom porušovania ľudských práv v minulosti.
<P>
Bola to revolúcia sociálnych médií naplánovaná v internetovej kaviarni, pričom jedným z jej hrdinov bol Wael Ghonim zo spoločnosti Google. Spoločnosti ako Vodafone sa však musia poučiť z vypnutia svojich služieb a mali by sme ich vyzvať, aby sa spolu s organizáciami bojujúcimi za ľudské práva pripojili k celosvetovej sieťovej iniciatíve, čím ukážu, že budú obhajovať zásadu slobody prejavu tam, kde je ohrozená.
<P>
Na záver chcem dodať, že tento Parlament bol pri diskusii o Tunisku nesmelý. Rozpravu o Tunisku sme viedli, keď vyšli do ulíc Egypťania, a teraz vedieme rozpravu o Egypte, keď by sme si možno mali položiť otázku, ako by sme mohli lepšie podporiť demokratickú premenu v Jemene, Sýrii, Líbyi a inde v arabskom svete, skôr než v uliciach hlavných miest zomrú ľudia, čo Európu a svet zahanbí a prinúti ich konať.
<SPEAKER ID="483" NAME="Marielle De Sarnez" AFFILIATION="ALDE">
(FR) Myslím si, že história by nám neodpustila, keby sa ukázalo, že nedokážeme reagovať na udalosti, ku ktorým práve došlo a bude dochádzať naďalej. Som preto presvedčená, že je veľmi dôležité, aby Európska únia dokázala rýchlo vyvodiť závery zo svojej relatívnej nenápadnosti, ak to mám povedať jemne, počas nedávnych udalostí.
<P>
Preto som presvedčená, že musíme vyvinúť všetko možné úsilie, musíme ponúknuť plnú a bezpodmienečnú podporu procesu demokratickej premeny v Tunisku i v Egypte, musíme stáť na strane týchto národov a dať im to najavo. Musíme tiež urobiť všetko, čo je v našich silách, aby sme zabezpečili, že z týchto revolúcií a zmien vyplynie silnejší právny štát predovšetkým v Egypte. Verím, že samotný právny štát bude prvkom stability a poslúži na stabilizáciu celého regiónu. Inak povedané, je to mimoriadne dôležité. Musíme zorganizovať konferenciu darcov a predovšetkým nesmieme mať strach. Ide o sekulárne revolúcie Tunisanov a Egypťanov, ktorí chcú len demokraciu a rozvoj, a tie sú neoddeliteľne spojené. Mali by sme však prehodnotiť susedskú politiku a preskúmať otázku vzťahov medzi štátmi, ale aj vzťahov medzi jednotlivými verejnými mienkami. To je práve úloha Európskeho parlamentu.
<SPEAKER ID="484" NAME="Sajjad Karim" AFFILIATION="ECR">
Dnešná rozprava sa veľmi líši od tej, ktorú sme v tomto Parlamente viedli len pred niekoľkými dňami. Je veľmi dôležité, aby ľudia v Egypte vedeli, že stojíme pri nich. Vítam skutočnosť, že naša vysoká predstaviteľka je momentálne v tejto časti sveta.
<P>
Obyvatelia Egypta sa teraz spoliehajú na to, že nastúpi armáda, zorganizuje slobodné a spravodlivé voľby a prinesie takú spoločnosť, za akú zaplatili životmi a krvou. Medzinárodné spoločenstvo teraz musí zabezpečiť, že vstúpime do hry a pomôžeme im budovať inštitúcie, aby sa mohli politické strany vytvoriť a zúčastniť na týchto volebných procesoch. Dúfam, že Európska únia v tom zohrá svoju úlohu.
<P>
Na záver chcem uviesť, že veľmi dobre vieme o odčerpávaní finančných prostriedkov lídrami rozvojových krajín. Európa už pred časom uviedla, že odmietame úlohu sprostredkovateľa, ktorý takýmto ľuďom zabezpečí ďalšie finančné prostriedky.
<SPEAKER ID="485" NAME="Pino Arlacchi" AFFILIATION="S&amp;D">
(Otázka pre pána Madlenera podľa postupu zdvihnutia modrej karty v súlade s článkom 149 ods. 8.) Tragický výsledok egyptskej demokratickej premeny bol opísaný. Bolo povedané, že demokratické prevzatie moci islamskými fundamentalistami je nevyhnutné a tak ďalej a tak ďalej.
<P>
Nemyslíte si, že tento obraz je katastrofický a nesprávny? Prečo nezohľadníme skutočnosť, že dôvody islamského fundamentalizmu a terorizmu na Blízkom východe úzko súvisia s tyranskými vládami a že teraz je príležitosť na to, aby demokratické režimy obmedzili jedno i druhé?
<SPEAKER ID="486" NAME="Barry Madlener" AFFILIATION="NI">
(NL) Naznačujem tu jedno z reálnych rizík, ktoré Egyptu hrozia, a to, že by sa mohol stať korisťou islamského Moslimského bratstva. Vyzývam tiež Parlament a Komisiu, aby sa tomuto riziku postavili a vyslali Egypťanom významný signál, podľa ktorého môžu na našu podporu zabudnúť, ak sa rozhodnú pre Moslimské bratstvo a právo šaría. Myslím si, že je to veľmi dôležitý signál, ktorý dnes musíme vyslať, a dúfam, že ma v tom podporíte.
<SPEAKER ID="487" NAME="Cristian Dan Preda" AFFILIATION="PPE">
(RO) Osemnásť dní trvajúce nepokoje, odstúpenie Husního Mubaraka a prevzatie kontroly Najvyššou vojenskou radou v podstate pripravili cestu premene. Dúfame, že to bude demokratická premena. Situácia sa bezpochyby vyvíja rýchlosťou, akou bežne napredujú revolučné udalosti. Ako viete, prednedávnom bola pozastavená platnosť ústavy, bol rozpustený parlament a výbor zriadený na revíziu ústavy navrhuje uskutočnenie zmien o 10 dní a parlamentné a prezidentské voľby o šesť mesiacov.
<P>
Som presvedčený, že Európska únia musí využiť všetky prostriedky na podporu akýchkoľvek krokov naznačujúcich demokratickú premenu. Na druhej strane by som chcel varovať pred istým stupňom náhlenia, pretože tieto procesy budovania si vyžadujú určitý čas. Nezabúdajme ani na to, že demokratické sily nevyhnutne potrebujú obnovu a posilnenie, aby sa zabránilo vyvolaniu nerovnováhy na politickej scéne.
<SPEAKER ID="488" NAME="Rosario Crocetta" AFFILIATION="S&amp;D">
(IT) Egypt: od virtuálneho spoločenstva na Facebooku k skutočnému, pričom milióny ľudí sa usilujú o spravodlivejšie rozdelenie bohatstva a väčšiu spravodlivosť a protestujú proti korupcii. Musíme sa posunúť od prechodného obdobia s vojakmi a tankami k skutočnej demokracii: nová ústava, nové voľby, zrušenie trestu smrti, humánnejšie väznice, sociálne práva a sloboda.
<P>
Bude to ťažké. Tí, čo sú v mene ideológie ochotní použiť akékoľvek prostriedky, čakajú v strehu. Chceme uveriť vo veľký egyptský národ, ktorý však nikdy nezažil demokraciu. Chceme sekulárnu demokraciu s jednoznačným oddelením náboženskej autority od politickej moci, demokraciu, do ktorej budú začlenené menšiny a ktorá zavedie skutočné práva: právo na verejnú zdravotnú starostlivosť, na sociálne zabezpečenie a na prácu.
<P>
Európa podporuje tento prístup tým, že investuje zdroje, ktoré sú schopné podporiť v Egypte skutočný rozvoj: už žiadne diktatúry, žiadna bieda, žiadna chudoba.
<SPEAKER ID="489" NAME="Edward McMillan-Scott" AFFILIATION="ALDE">
Kolegovia poslanci odo mňa v pondelok dostanú e-mail popisujúci moje skúsenosti počas neoficiálnej návštevy v Káhire minulý víkend. Bola to česť navštíviť toto mesto ako podpredseda pre demokraciu a ľudské práva.
<P>
Pán Kasoulides hovoril o úlohe mladých ľudí počas nedávnej revolúcie v Egypte. Má úplnú pravdu. Zohrali zásadnú úlohu. Len pred chvíľou som sa rozprával s jedným z organizátorov a opýtal som sa ho, či je stále optimistom. Odpovedal, že áno. Veci sa uberajú správnym smerom.
<P>
Existujú však problémy. Časový harmonogram volieb je nesprávny a časový plán na reformu ústavy je príliš krátky. Potrebujeme omnoho viac času. Hovoríme o Egypte, no tento proces sa šíri. Je to ako rok 1989 a Európska únia potrebuje osobitné postupy - tento Parlament, Komisia, Rada, Európska služba pre vonkajšiu činnosť. Vítame zálohu za demokraciu pani Cathy Ashtonovej, no musíme urobiť viac. Musíme odmeniť reformu.
<P>
Ako som v nedeľu uviedol v Káhire - a dúfam, že to poviem aj iným národom -, neprišiel som tam ako Brit alebo Európan, ale ako čestný Egypťan. Stále ním som.
<SPEAKER ID="490" NAME="Francisco José Millán Mon" AFFILIATION="PPE">
(ES) Potrebujeme ďalšie objasnenie plánov Najvyššej vojenskej rady v Egypte.
<P>
Osobitným podnikom je uskutočnenie demokratických volieb o šesť mesiacov po reforme ústavy pod vedením odborníkov. Čítal som však aj to, že budúci týždeň sa vytvorí nová vláda, v ktorej budú podľa britského ministra zahraničných vecí pravdepodobne aj zástupcovia opozície.
<P>
Myslím si, že všetci sa v každom prípade zhodneme na tom, že najlepšou cestou vpred je proces premeny s podporou čo najširšieho politického konsenzu, kým sa neuskutočnia voľby. Bolo by tiež žiaduce, aby sociálne sily spoločne zabezpečili, že túto premenu nebude zaťažovať veľké napätie.
<P>
Európska únia musí podporiť demokratický proces a prispieť k jeho úspechu. Egypt je kľúčová krajina a vývoj v nej pocíti celá oblasť Stredozemia a celý arabský svet. Vítam preto budúcotýždňovú návštevu pani barónky Ashtonovej v Káhire.
<P>
Ešte jedna vec: Tunisania a Egypťania nám dali lekciu z túžby národa po slobode. Dúfam, že ministri zahraničných vecí túto lekciu neprehliadnu, keď prídu zhodnotiť spoločnú pozíciu týkajúcu sa Kuby, ktorej osobitným cieľom je dosiahnutie demokratickej premeny v tejto krajine a ktorá obhajuje tých, čo bojujú za slobodu.
<SPEAKER ID="491" NAME="Kader Arif" AFFILIATION="S&amp;D">
(FR) Nikdy nebude dosť slov o tom, že to, čo sa deje v južnom Stredozemí a všeobecne v arabskom svete, je historické najmä pre ľudí, ktorí pol storočia po tom, čo ich krajiny získali nezávislosť pri rozpade koloniálneho impéria, dnes získavajú individuálne a kolektívne slobody. Je to historické, ale tiež neočakávané ako všetky ľudové revolúcie, poviete mi. Táto nová situácia si však vyžaduje, aby sme úplne prehodnotili svoj pohľad na tieto krajiny, svoju politiku a vzťahy s nimi. Návrhy sú vypracované.
<P>
Opatrnosť, s ktorou sme doteraz reagovali, sa dá naozaj jednoducho a znepokojivo vysvetliť našou posadnutosťou stabilitou, čím myslím prístup s prvoradým zdôrazňovaním bezpečnosti, ktorý živil náš strach, prístup, ktorého jedinou prioritou bol boj proti prisťahovalectvu, terorizmu a radikálnemu islamu spolu s niekoľkými hospodárskymi záujmami, v neposlednom rade prístupom k energii.
<P>
Akceptovali sme autoritárske režimy, keď ich jediným cieľom bolo potvrdiť naše obavy. Ľudová revolta jasne ukázala, že naša politika zlyhala. Už nemáme právo naďalej zakladať svoje analýzy na tom istom strachu alebo, čo je ešte horšie, na tom istom presvedčení s nádychom xenofóbie. Preto musíme stáť bok po boku s tými, ktorí žiadajú o väčšiu slobodu a demokraciu tam, kde je možné byť moslimský, demokratický a sekulárny. Toto posolstvo nám vysielajú.
<SPEAKER ID="492" NAME="Georgios Koumoutsakos" AFFILIATION="PPE">
(EL) Povstanie v Tunisku a Egypte už vyvoláva politický dominový efekt v mnohých moslimských krajinách. Spoločenstvá povstávajú so žiadosťami a požiadavkami, ktoré boli desaťročia potlačované.
<P>
Ale pozor, nič sa neskončilo. Všetko sa len začína. Nové výzvy a nové vyhliadky. Otázkou je, čo robí Európa. Čo môže a čo musí urobiť? Určite nie to, čo robila doteraz. Je v podstate neprítomná bez súdržnosti a bez reakcií. Čo napríklad urobí s novým prílevom prisťahovalcov? Hádam nie to, čo robila doteraz bez solidarity severu vo vzťahu k južným partnerom?
<P>
Preto sme spolu s kolegami poslancami z Cypru, Malty, Francúzska, Španielska a Talianska položili v tomto smere Komisii otázku. Vývoj v našom širšom susedstve sa stáva štandardom pre európsku zahraničnú politiku. Uspejeme alebo zlyháme? Čas sa kráti. Lampedusa volá.
<SPEAKER ID="493" NAME="Carmen Romero López" AFFILIATION="S&amp;D">
(ES) Aj ja sa pripájam k oceneniu nedávnej návštevy pani barónky Ashtonovej v Tunisku a jej budúcotýždňovej cesty do Egypta.
<P>
Predchádzajúci rečník sa spýtal, čo môže urobiť Európa. V tomto období je týmto krajinám veľmi dôležité jasne ukázať našu podporu. Vďaka zemepisu a dejinám je Európa prirodzeným spojencom krajín v oblasti Stredozemia. Toto je správny čas, aby sme im ukázali, nakoľko sú pre nás dôležití, akú radikálnu zmenu priniesli do našej susedskej politiky a aké veľké nádeje vkladáme do tejto novej oblasti Stredozemia, ktorá na naše prekvapenie vznikla vďaka mladým ľuďom v Egypte a Tunisku, čomu je ťažké vôbec uveriť.
<P>
Mali by sme teraz podporiť túto premenu, ako uviedli ďalší rečníci. Predovšetkým by sme mali zničiť mašinériu represie - nezabúdajme, že diktatúra pokračuje, hoci diktátor odstúpil -, zrušiť núdzový stav a pomôcť prodemokratickým silám, aby Európa mohla naozaj prispieť k tomuto procesu, aby sa demokracia skutočne skonsolidovala a aby sa mohli vytvoriť nové partnerstvá.
<P>
To, čo bolo povedané v súvislosti s potrebou prispôsobiť nástroje, nie je vôbec zbytočné. Pravda je, že jedna strana sa otočila a teraz prechádzame na novú.
<SPEAKER ID="494" NAME="Boris Zala" AFFILIATION="S&amp;D">
(SK) Aj v kontexte toho, čo hovoril tu pán Verhofstadt, je celkom zrejmé, že sa egyptským demokratickým opozičným silám nepodarilo zorganizovať jednotnú reprezentáciu revolučných síl z ulice. Vyhnať diktátora je jedna vec a realizovať demokratický režim je vecou druhou.
<P>
Jedna z podstatných skúseností revolúcií z roku 89 v strednej Európe bola schopnosť okamžite vytvoriť reálnu organizáciu, ktorá by reprezentovala demokratické sekulárne revolučné sily.
<P>
Tu je niekde priestor, kde by Európska únia mala pomôcť. Možno, že je to dôležitejšie ako finančné a iné veci. Tie sú dôležité v ďalšej fáze.
<P>
Kto si v túto chvíľu sadne za stôl a bude reálne diskutovať s armádnym vedením? Kto pôjde reálne do volieb ako reprezentant týchto demokratických síl? Táto otázka nie je rozhodnutá a tu niekde by Európska únia mohla pomôcť. Ak sa to podarí, potom nemusíme mať obavy, že v Egypte bude iránska cesta, ale opačne, môžeme mať istotu, že v Iráne sa zrealizuje egyptská cesta.
<P>
Rečník súhlasil s tým, že odpovie na otázku položenú zdvihnutím modrej karty (článok 149 ods. 8 rokovacieho poriadku).
<SPEAKER ID="495" NAME="Richard Howitt" AFFILIATION="S&amp;D">
Svojmu priateľovi pánovi Zalovi by som chcel povedať, že jeho slová o osobnej skúsenosti s účasťou na revolúcii mi priniesli veľmi veľa. Pán Zala, v tejto rozprave sa objavili dve otázky, na ktoré by som rád poznal váš názor. Čo sa týka ľudí v teréne, ak sa zahraničné krajiny nezasadia za demokraciu, nepodporuje to extrémizmus namiesto toho, aby sa mu zabránilo? Ak sa zahraničné krajiny zasadia za demokraciu, považuje sa to za nenáležitý zásah? Rád by som poznal váš názor.
<SPEAKER ID="496" NAME="Boris Zala" AFFILIATION="S&amp;D">
(SK) Ďakujem pekne za otázku. Ja si myslím, že dnes aj skúsenosti z revolúcií voči diktátorským režimom sú dosť univerzálne na to, aby sme sa museli báť, že by sme našimi radami zasahovali do vnútorných vecí iných krajín. Nepochybne aj u nás v osemdesiatom deviatom sme vedeli a konzultovali sme s mnohými ľuďmi zo zahraničia. Mohli sme sa oprieť o naše historické skúsenosti. Je množstvo a množstvo vecí, ktoré je možné v týchto krajinách poradiť, a myslím si, že ak tá rada bude rozumná, tak je akceptovateľná.
<SPEAKER ID="497" NAME="Laima Liucija Andrikien" AFFILIATION="PPE">
Vzhľadom na obrovský význam vývoja v Egypte pre celý región a vzťahy EÚ s touto časťou sveta je veľmi dôležité, aby sme včas prejavili svoju pozornosť a záujem a zohrali aktívnu, nie reaktívnu úlohu.
<P>
Keď sa národ - egyptský alebo ktorýkoľvek iný - spojí, aby sa dožadoval svojho práva na demokraciu, EÚ by mala týmto ľuďom ponúknuť pomoc, aby mohli svoj sen premeniť na skutočnosť.
<P>
Keďže platnosť ústavy je pozastavená, Parlament je rozpustený a prezidentské voľby sú naplánované na koniec tohto roka, je veľmi dôležité zaručiť v tejto krajine slobodné a spravodlivé voľby. Ľudia si budú uplatňovať právo na slobodu médií a slobodu prejavu.
<P>
Zároveň čelíme riziku, že ak sa voľby uskutočnia bez toho, aby boli položené základy hlbokej demokracie, potom bude skutočne možné, že zvíťazia extrémisti.
<SPEAKER ID="498" NAME="Zuzana Roithová" AFFILIATION="PPE">
- (CS) Dôrazne podporujem všetky kroky podniknuté pani vysokou predstaviteľkou s cieľom pomôcť Egyptu dosiahnuť demokraciu a prosperitu bez ďalšieho krviprelievania. Neznamená to však, že by sme mali zatvárať oči pred narastajúcim násilím, ktoré radikálni moslimovia páchajú na koptských kresťanoch. Som v kontakte s európskymi občanmi a Čechmi, ktorí pomáhajú Koptom, no doslova pritom riskujú život. Európska únia musí otvorene požiadať egyptskú armádu, aby vytvorila precedens a potrestala tých, ktorí prenasledujú kresťanov. Zároveň by mala Európska únia Koptom, ktorí sú v nebezpečenstve, aktívne pomáhať pri dočasnom presídlení do bezpečnej krajiny.
<P>
Rada by som vás požiadala, aby ste navrhli, aby Rada iniciovala dočasné ochranné opatrenia podľa smernice 2001/55/ES s cieľom zachrániť životy Koptov, kým sa pre nich Egypt nestane bezpečnejšou vlasťou. Môžete to urobiť, pán komisár?
<SPEAKER ID="499" NAME="Simon Busuttil" AFFILIATION="PPE">
(MT) Odteraz budeme potrebovať tri veci. Po prvé je potrebné, aby sa Egyptu, ako aj Tunisku počas prechodného obdobia poskytla okamžitá pomoc, aby mohli smerovať k plnej a stabilnej demokracii. Po druhé potrebujeme dlhodobý plán - ktorý nazývam Marshallovým plánom - pre každú krajinu, ktorá chce podobne ako Tunisko a Egypt nastúpiť cestu demokracie. Takýmto spôsobom môžeme ukázať, že sme pripravení podať pomocnú ruku tým, ktorí si vyberú demokraciu, a ukázať, že demokracia je predzvesťou úspechu.
<P>
Napokon potrebujeme úplne revidovať svoju politiku v oblasti Stredozemia. Musíme ju zhodnotiť a pripustiť, že jej chýba potrebná vízia, aby sme mohli pochopiť, čo sa v arabských krajinách mohlo stať a čo sa v skutočnosti stalo.
<SPEAKER ID="500" NAME="Ioan Mircea Paşcu" AFFILIATION="S&amp;D">
Niektorí z nás naposledy vyjadrili frustráciu z mierneho tónu našich verejných - opakujem, verejných - vyhlásení, nie aktivít, pokiaľ ide o udalosti v Egypte pred Mubarakovým odstúpením. Samozrejme, pani Ashtonová je vo svojom postavení medzi dvoma mlynskými kameňmi, no ak chceme, aby bolo počuť hlas EÚ, musí byť dostatočne silný.
<P>
Aby som sa vrátil k Egyptu, na základe vlastných skúseností Rumuna by som očakával, že skutočné ťažkosti sa len začínajú objavovať. Odchod bývalého prezidenta zďaleka nevyrieši obavy egyptskej spoločnosti, no skomplikuje a znásobí jej problémy. Niektoré z týchto problémov, napríklad armáda, ktorá nesplní sľub zorganizovať slobodné voľby v stanovenom čase, alebo vypovedanie zmluvy s Izraelom, nás priamo ovplyvnia.
<P>
Povzbudzuje ma však naša vôľa pokúsiť sa prostredníctvom neustálych kontaktov s miestnymi orgánmi predvídať takéto problémy a pripraviť sa na zásah tými najvhodnejšími prostriedkami.
<SPEAKER ID="501" NAME="Alexandra Thein" AFFILIATION="ALDE">
(DE) Pochádzam z Berlína a celý svet sa s nami Berlínčanmi tešil, keď v našom meste padol múr a v celej východnej Európe sa otvorili hranice. Teraz sme v prípade Egypta zareagovali príliš neskoro, príliš opatrne a predovšetkým príliš chladne. Kde bola naša radosť? Každé naše druhé slovo bolo len "udržanie stability". Sloboda je však to najdôležitejšie pre všetkých ľudí na svete.
<P>
Zvlášť my Nemci vieme, čo hovoríme. V Egypte nebola stabilita, bol to útlak. Sloboda a stabilita kráčajú vždy ruka v ruke. Preto by sme Egypťanom nemali diktovať, koho majú voliť. Ak sa voľby uskutočnia spravodlivo a demokraticky, budeme musieť uznať ich výsledok a nesmieme byť natoľko arogantní - ako sme kedysi boli v Palestíne a dokonca aj v Alžírsku -, aby sme rozhodovali, či zvolených predstaviteľov uznáme alebo nie. Musíme uznať ich rozhodnutie.
<SPEAKER ID="502" NAME="Franziska Katharina Brantner" AFFILIATION="Verts/ALE">
Chcela by som povedať pánovi Fülemu, že sa skutočne musíme zamerať na to, aby sme trvali na prechode k civilnej vláde. Musíme tiež zabezpečiť, že nastolený vojenský režim splní svoje sľuby.
<P>
Myslím si, že bol teraz zriadený výbor na vypracovanie ústavy, no medzi jeho členmi nie je žiadna žena. Je to dosť škoda, keď vezmeme do úvahy, koľko žien - mladých žien - vyšlo do ulíc, aby zabezpečili, že táto demokratická premena, táto revolúcia bude zahŕňať celú spoločnosť. Musíme ich teda podporiť, musíme požiadať o stretnutie so ženami, keď tam pôjdete a keď tam pôjde pani barónka Ashtonová. Aby ste sa nestretli len s tými, ktorých môžeme nazvať "bežnými podozrivými", no aj s tými, ktorí sa zapojili do revolúcie a ktorých hlasy tak často nie sú vyslyšané.
<P>
Musíme nástojiť na tom, aby boli prepustení všetci väzni a aby sa vyšetrilo spáchané násilie. A napokon si myslím, že pani barónka Ashtonová má pravdu: je čas, aby sme mysleli vo veľkom. Ide o obchod EÚ, o víza, o peniaze - a tiež o odvahu.
<SPEAKER ID="503" NAME="Struan Stevenson" AFFILIATION="ECR">
Na začiatku tejto rozpravy pán komisár ocenil odvahu mladých ľudí, ktorí v Egypte a Tunisku vyšli do ulíc a vytvorili povstanie.
<P>
V pondelok vyšli do ulíc Teheránu a ďalších iránskych miest státisíce ľudí, ktorí boli brutálne potlačení. Boli rozdrvení. Jeden mladý študent bol zabitý. Ďalší boli mučení a uväznení, pričom vo väzení budú bezpochyby popravení za pokus o povstanie proti tomuto fašistickému režimu.
<P>
Prečo nikdy nepovieme nič na ich povzbudenie? Prečo sme ako králiky paralyzované reflektormi, keď ide o rokovania s mullahmi v Teheráne? Prečo nepovieme nič na odsúdenie krutého psychického mučenia a obliehania 3 400 členov iránskej opozície v tábore Ašraf? Je čas, aby sme konali a ukázali, že podporujeme iránsku opozíciu.
<SPEAKER ID="504" NAME="Nikolaos Salavrakos" AFFILIATION="EFD">
(EL) Nedávne ľudové povstania a všetky ďalšie, ktoré hrozia na africkom pobreží Stredozemného mora, by nás mali hlboko znepokojovať. Musíme identifikovať príčinu týchto povstaní. Je ňou chudoba, nespravodlivosť, korupcia alebo nedostatok demokracie a slobody? Čo presne chcú títo ľudia, ktorí sa búria proti režimom, ktoré si za posledných 30 alebo 40 rokov zvolili, aby ich viedli a riadili?
<P>
Zdá sa mi, že v tomto Parlamente si myslíme, že sme alfou a omegou úplnej demokracie. Prvé riešenie, ktoré navrhujeme, sú peniaze. Peniaze mali a zopár prefíkaných ľudí si ich prisvojilo. Musíme však pochopiť, že významnou problematikou je geopolitická nestabilita, zmeny, ktoré môže do oblasti priniesť, vplyv ľudovej reakcie a nová rovnováha, ktorá nastane.
<SPEAKER ID="505" NAME="Štefan Füle">
člen Komisie. - Rád by som poďakoval poslankyniam a poslancom za cenné pripomienky a otázky. Dnes si veľmi cením možnosť výmeny názorov v súvislosti s udalosťami v Egypte a s najlepšou reakciou na ne. Vypočul som si množstvo konštruktívnych poznámok a návrhov a vaše posolstvá odovzdám podpredsedníčke Komisie a vysokej predstaviteľke pre zahraničné veci a bezpečnostnú politiku.
<P>
Spolu porozmýšľame nad tým, ako najlepšie riešiť tieto problémy, ktoré budú počas rozvoja našej reakcie na udalosti v Egypte stále patriť medzi naše najväčšie priority. Dovoľte mi, aby som vás ubezpečil, že počas prebiehajúceho procesu revízie sa budeme komplexne zaoberať oboma dôležitými prvkami: v prvom rade potrebami dotknutých krajín, pokiaľ ide o prechod a reformu, ale v druhom rade aj strategickým odrazom týchto úžasných historických zmien v našej okolitej oblasti a v našej susedskej politike. Tento Parlament v tom môže zohrať dôležitú úlohu.
<P>
Egypťania dokázali, že sú schopní vziať svoju budúcnosť do vlastných rúk. Požadujú demokraciu, požadujú sociálno-hospodárske reformy a Európska únia musí byť schopná poskytnúť plnú podporu procesu demokratických reforiem. Ako som povedal, je ešte skoro, no Európska únia je plne zmobilizovaná, aby mohla počúvať a reagovať na požiadavky prichádzajúce od samotných Egypťanov.
<SPEAKER ID="506" NAME="Seán Kelly" AFFILIATION="PPE">
Vážený pán predsedajúci, chcel by som vám zablahoželať k tomu, ako ste dnes zvládli postup "catch the eye". Po prvý raz som počul, že mená boli pri obmedzenom počte rečníkov vyhlásené vopred, takže ďalší poslanci, ktorí nemohli vystúpiť, sa mohli venovať svojim záležitostiam. V tejto rozprave som nežiadal o vystúpenie v rámci postupu "catch the eye", ale všimol som si, čo ste urobili, a dúfam, že ďalší predsedajúci budú nasledovať tento príklad.
<SPEAKER ID="507" NAME="Predsedajúci">
Rozprava sa skončila.
<P>
Písomné vyhlásenia (článok 149)
<SPEAKER ID="508" NAME="Mariya Nedelcheva" LANGUAGE="FR">
Egyptské orgány vypracovali plány na revíziu ústavy krajiny. Skupina právnikov dostala informácie a bude mať 10 dní na predloženie pozmeňujúcich a doplňujúcich návrhov. Je to veľmi dobrá správa. Najkontroverznejšie články, najmä pokiaľ ide o neobmedzený počet volebných období prezidenta, reštriktívne podmienky v súvislosti s možnými kandidátmi v prezidentských voľbách, metódy dohľadu nad voľbami a obmedzené možnosti odvolania sa po parlamentných voľbách, bude potrebné revidovať. Demokratická premena je teda na ceste. Revízia ústavy však nie je jediný problém, ktorý treba vyriešiť. Hospodársky blahobyt a sociálna súdržnosť sú nevyhnutnými podmienkami emancipácie národa a bezproblémového fungovania krajiny. Európska únia zas nemôže len nečinne stáť, zatiaľ čo dochádza k týmto zmenám. Keď pani barónka Ashtonová uvíta demokratickú premenu, bude musieť aktualizovať dohody o partnerstve a sústrediť sa predovšetkým na právny štát, spravodlivosť a ľudské práva. Nesmieme dopustiť, aby tieto hodnoty upadli do zabudnutia pod zámienkou stabilizovania našich vzťahov.
<SPEAKER ID="509" NAME="John Attard-Montalto" AFFILIATION="S&amp;D">
písomne. - Je veľmi dôležité definovať úlohu EÚ v kríze, ku ktorej dochádza v mnohých arabských krajinách vo všeobecnosti a v Egypte zvlášť. Kríza každého prekvapila a zdá sa, že nie je pripravený žiadny náhradný plán pre takúto situáciu, ktorá nie je lokalizovaná, ale rozšírená. Sociálno-politický základ, ktorý vyvolal zmeny v arabskom svete, je podobný vo všetkých týchto krajinách, ktoré teraz, ako dúfame, prechádzajú na demokratické prostredie.
<P>
Pani barónka Ashtonová podľa záznamov uviedla, že je "demokratickým poslaním" EÚ vypočuť si ľudí, ktorí chcú zmenu. Sme svedkami zmien vo svete, lebo to, čo sa udeje v arabských krajinách, ovplyvní politické, sociálne a hospodárske záležitosti na celom svete. Zvlášť dôležitá je otázka bezpečnosti a stability a je nepochybné, že "demokratické poslanie" sa týka krajín, ktoré sa väčšinou považujú za spojencov ďalších, ktoré v súčasnosti majú demokratický politický systém. V tomto okamihu nevieme, kam povedie demokratizačný proces ani aký postoj zaujmú tradičné demokracie a zvlášť EÚ.
