<CHAPTER ID="019">
Súdne príkazy USA a pravidlá ochrany údajov EÚ (rozprava) 
<SPEAKER ID="204" NAME="Predsedajúci">
Ďalším bodom programu sú vyhlásenia Rady a Komisie o súdnych príkazoch USA a pravidlách ochrany údajov EÚ
<SPEAKER ID="205" NAME="Enikő Győri">
úradujúca predsedníčka Rady. - (HU) Parlament zastupuje záujmy mnohých európskych občanov, pretože venuje zvýšenú pozornosť americkým orgánom, ktoré po úniku štátnych tajomstiev USA na stránke WikiLeaks požadujú údaje od spoločností v oblasti mediálnej komunikácie. Rada prirodzene súhlasí s obavami Parlamentu v súvislosti s dodržiavaním pravidiel ochrany údajov EÚ. Nemá však k dispozícii informácie, na základe ktorých by určila, či sa postupom súdu USA porušili právne predpisy EÚ o ochrane údajov. Pokiaľ ide o prípad WikiLeaks, ako spomínali niektorí poslanci, generálny prokurátor Spojených štátov amerických verejne priznal, že prebieha trestné vyšetrovanie. Pokiaľ viem, prokurátori USA v súvislosti s týmto vyšetrovaním naliehavo žiadali, aby americký súd rozhodnutím nariadil spoločnosti Twitter odovzdať konkrétne údaje, a súd príslušné rozhodnutie prijal.
<P>
Úlohou Rady nie je komentovať spôsob prijímania rozhodnutí súdnych orgánov USA. Okrem toho Rada ani nemá informácie, na základe ktorých by mohla spochybňovať platnosť odôvodneného rozhodnutia súdu. V Spojených štátoch amerických sa uskutočnili súdne konania, v rámci ktorých mohla spoločnosť Twitter obhajovať svoje stanovisko. Dokazuje to aj skutočnosť, že americký súd vyhovel požiadavke spoločnosti Twitter informovať svojich klientov o rozhodnutí súdu. Európska únia vo všeobecnosti rešpektuje súdne konania v tretích krajinách. Je samozrejmé, že orgány činné v trestnom konaní musia pri vyšetrovaní podozrenia z trestného činu získavať informácie. Všeobecne známe je aj to, že postup USA pri získavaní informácií sa líši od postupu, ktorým sa riadi väčšina členských štátov EÚ. Hlavný rozdiel spočíva v širšom rozsahu pôsobnosti. Znamená to, že umožňuje požadovať oveľa viac informácií od oveľa väčšieho množstva osôb než v rámci trestného vyšetrovania alebo konania v Európe vo všeobecnosti.
<P>
Je to jednoducho dôsledok vývoja právnych predpisov USA. To znamená, že Rada by v tejto otázke nemala vyjadrovať svoje stanovisko. Presadzovanie pravidiel ochrany údajov EÚ je vo všeobecnosti zodpovednosťou orgánov členských štátov, konkrétnejšie orgánov na ochranu údajov. Tieto orgány musia zabezpečiť dodržiavanie pravidiel ochrany údajov a práve tieto orgány majú právomoci v súvislosti s otázkami jurisdikcie a zlučiteľnosti s európskymi alebo vnútroštátnymi právnymi predpismi o ochrane údajov. Nebolo by vhodné, keby sa otázky vyšetrované v súdnych konaniach stali predmetom politického posudzovania. Vzhľadom na širšie súvislosti tejto otázky si Rada nie je vedomá, že by v minulosti bolo prijaté podobné súdne rozhodnutie. Keď sa americké orgány v minulosti snažili o získanie informácií o občanoch EÚ, ktoré sa nachádzali na jej území, Európska únia začala rokovania so Spojenými štátmi s cieľom uzavrieť medzinárodnú dohodu o poskytovaní a spracovaní uvedených údajov.
<P>
Bolo to tak napríklad v prípade osobných záznamov o cestujúcich (PNR). V súvislosti s nimi bola v roku 2007 uzatvorená so Spojenými štátmi dohoda o PNR, o ktorej sa v súčasnosti znova rokuje práve na základe iniciatívy Parlamentu. Podobný prípad sa týka poskytovania údajov obsiahnutých vo finančných správach a uložených v Európskej únii do Programu na sledovanie financovania terorizmu (TFTP) Ministerstva financií USA. Príslušnú dohodu o programe TFTP schválil Parlament v júli 2010.
<P>
Na záver by som chcela zdôrazniť, že prípad spoločnosti Twitter je úplne odlišný od prípadov PNR alebo programu TFTP. Tieto dva prípady zahŕňajú systematické a nepretržité požiadavky na poskytovanie osobných údajov zo strany amerických orgánov s cieľom bojovať proti zločinu a najmä proti terorizmu. Na druhej strane sa prípad spoločnosti Twitter týka konkrétneho rozhodnutia súdu, ktoré súd prijal v rámci konkrétneho trestného vyšetrovania. Je dôležité, aby sme v čo najväčšej miere uznávali rozhodnutia súdov iných krajín. Netýka sa to, samozrejme, prípadov, keď určité faktory odôvodňujú opačné konanie. Ďakujem veľmi pekne, pán predsedajúci.
<SPEAKER ID="206" NAME="Viviane Reding">
podpredsedníčka Komisie. - V globalizovanom svete predstavuje ochrana osobných údajov prenášaných do tretích krajín čoraz dôležitejšiu a z právneho hľadiska veľmi zložitú otázku. Je úplne samozrejmé, že základné právo na ochranu osobných údajov sa uplatňuje aj v elektronickom svete a pri cezhraničnom spracovaní údajov. Ale tak ako iné základné práva, aj toto právo môže mať obmedzenia. Všetky takéto obmedzenia musia byť v súlade so zákonom a musia byť primerané. Musia byť tiež odôvodnené legitímnymi záujmami, ako sú národná bezpečnosť, bezpečnosť verejnosti, predchádzanie nepokojom a zločinnosti, ochrana zdravia alebo morálky a podobne.
<P>
Podľa právnych predpisov USA je súdny príkaz správnym nariadením, na základe ktorého je jednotlivec povinný poskytnúť štátnemu alebo miestnemu správnemu orgánu konkrétnu informáciu. Zákonnosť takéhoto aktu musí byť stanovená na základe zákonov krajiny, v ktorej je akt vykonávaný. Posúdenie zákonnosti, primeranosti a nevyhnutnosti požiadaviek vlády USA musí preto vychádzať z ústavy Spojených štátov a z jej právneho systému. Komisia nemá právomoc v súvislosti so spôsobom, akým tretia krajina vedie súdne konanie pri vyšetrovaní podozrenia z trestných činov.
<P>
Keď európski občania používajú Twitter, musia súhlasiť s jeho politikou ochrany osobných údajov. V tejto politike sa opisujú postupy spoločnosti v súvislosti so zberom, využívaním a zverejňovaním osobných informácií tretím stranám vrátane prípadov, keď je to potrebné na dodržiavanie zákonov, predpisov a splnenie právnych požiadaviek vlády USA. Navyše vzhľadom na to, že o získanie týchto osobných údajov od spoločnosti Twitter sa snažia americké orgány v súvislosti s trestným vyšetrovaním, nemožno uplatňovať právne predpisy EÚ o ochrane údajov. Smernica EÚ o ochrane údajov sa nevzťahuje na štátnu činnosť v oblasti trestného práva. V tomto prípade sa neuplatňuje ani rámcové rozhodnutie o ochrane osobných údajov spracúvaných v rámci policajnej a justičnej spolupráce vzhľadom na to, že do vykonávania amerického súdneho príkazu nie je zapojený žiadny orgán členského štátu EÚ a príslušné orgány iného členského štátu neposkytujú ani nesprístupňujú žiadne osobné údaje. Taký je teda súčasný stav v oblasti právnych predpisov.
<P>
Globálny rozmer spracovania osobných údajov by však nemal spôsobiť zníženie úrovne ochrany v prípade občanov EÚ. Spracovávanie údajov na celosvetovej úrovni naozaj potvrdzuje dôležitosť a nevyhnutnosť ochrany práv dotknutých osôb a objasnenia príslušných pravidiel. Je to mimoriadne dôležité v súčasnosti, keď sa na vzdialených serveroch ("v oblaku") nachádza čoraz viac údajov.
<P>
Ako teda budeme túto situáciu riešiť? Po prvé, budúci návrh Komisie v súvislosti s reformou rámca EÚ pre ochranu údajov bude zameraný najmä na problémy, ktoré spôsobuje globalizácia a moderné technológie, predovšetkým keď sa prevádzkovatelia z tretích krajín sústredia na spotrebiteľov EÚ.
<P>
Po druhé, ako viete, Rada dala 3. decembra 2010 Komisii jasný mandát so zreteľne vymedzenými cieľmi EÚ v súvislosti s rokovaniami o budúcej dohode medzi EÚ a USA o ochrane údajov v oblasti policajnej a justičnej spolupráce. Jedným z hlavných cieľov EÚ na nadchádzajúcich rokovaniach je zabezpečiť vymožiteľné práva na ochranu údajov dotknutých osôb na oboch stranách Atlantického oceánu bez ohľadu na národnosť a zároveň poskytovať účinné administratívne a súdne odškodnenie. Spolieham sa, že Parlament pomôže pri splnení tohto cieľa.
<P>
Čo teda robíme medzitým, pred nadobudnutím účinnosti nového nástroja? Chcela by som dôrazne odporučiť prevádzkovateľom, aby sa vo vzťahu k svojim spotrebiteľom správali veľmi transparentne už vopred a aby jasne uvádzali, že ich služba je v súvislosti s trestným vyšetrovaním poskytovaná predovšetkým v súlade s právnymi predpismi USA. Je preto zrejmé, že spotrebitelia opúšťajú súdnu pôsobnosť EÚ, aj keď neopustia územie EÚ.
<SPEAKER ID="207" NAME="Axel Voss" LANGUAGE="DE">
Chcel by som poďakovať Rade a Komisii za vysvetlenia. Stretávame sa s problémom, ktorý je príznačný pre globalizovaný svet, v ktorom žijeme. Skutočnosť je taká, že, samozrejme, dodržiavame právne predpisy USA. Faktom je aj to, že si uvedomujeme ťažkosti, ktoré vznikajú v súvislosti s globálnym médiom internetom a presadzovaním práva.
<P>
To, že orgány činné v trestnom konaní majú v súčasnosti bežne prístup k súkromným databázam, si však vyžaduje našu reakciu. Pani komisárka, vaše vyjadrenia na mňa zapôsobili, pretože súhlasím s vašimi predstavami o spôsobe nášho postupu, konkrétne s tým, že by sme túto otázku mali regulovať v rámci systematickej budúcej revízie rámca EÚ pre ochranu údajov a zároveň by sme mali využiť príležitosť a povedať, že chceme regulovať a podporovať aj rámcovú dohodu medzi EÚ a USA o ochrane údajov, pretože vnímame potrebu regulovať prenos spomínaných údajov v tomto globálnom svete.
<P>
Ako som uviedol predtým, z uvedených dôvodov je dôležité, aby sme sa na túto otázku sústreďovali aj naďalej. Prirodzene, nie je naším zámerom, aby tento proces vrhal negatívne svetlo na spracovanie údajov. V tejto súvislosti je však správne poskytnúť pozitívny príklad prostredníctvom návrhov kvalitných právnych predpisov, vypracovania rámcovej dohody a predovšetkým prostredníctvom dôraznejšieho objasnenia a dôslednejšej regulácie oblasti presadzovania práva v súvislosti s prístupom k súkromným údajom. Ďalej je potrebné regulovať kritériá na povolenie a ukončenie tohto prístupu.
<SPEAKER ID="208" NAME="Claude Moraes">
v mene skupiny S&D. - Myslím si, že pani komisárka očakávala naše otázky so svojou zvyčajnou pohotovosťou. Najprv sa chcem spýtať, čo robíme v súčasnosti, keď je verejne známe, že Spojené štáty vydali niekoľko súdnych príkazov zameraných na sociálne siete a poskytovateľov internetových služieb, akými sú Yahoo, Twitter a Google. Tento krok jasne poskytuje Spojeným štátom prístup k informáciám o poskytovaní údajov medzi WikiLeaks a tretími subjektmi. Cieľom tohto režimu údajov a poškodenými budú, samozrejme, tretie subjekty, európski občania, ľudia, ktorí úplne nevinne používajú internet, mladí ľudia, ľudia, ktorí sú zvedaví.
<P>
Tento krok má obrovské dôsledky na právo na súkromie všetkých občanov EÚ. Tí, ktorí sa prihlásili na odber správ zo služby Twitter týkajúcich sa WikiLeaks z dôvodu záujmu o prebiehajúci prípad pána Juliana Assangea, sa, paradoxne, stali zraniteľnými voči súdnym príkazom USA a zberu svojich osobných údajov. Na stránky ako Twitter sa vzťahujú právne predpisy USA. Ich servery totiž sídlia v USA. Aj keď rozumiem vašim vyjadreniam o tom, že nemôžeme ovplyvňovať zákony tretích krajín, môžeme prijať určité predbežné opatrenia.
<P>
Myslím si, že všetci v tomto Parlamente máme opodstatnenú obavu z toho, že svojim voličom musíme vysvetliť, akú ochranu im môže poskytnúť Európska únia. Aký zmysel má zabezpečenie noriem na ochranu údajov pre občanov EÚ, ak ich možno jednoducho zrušiť súdnym príkazom Spojených štátov?
<P>
Je zrejmé, že na zabezpečenie ochrany osobných údajov občanov EÚ, ktorí by mali byť chránení prísnymi právnymi predpismi EÚ na vysokej úrovni, musíme vykonať viac. Viem, že sa snažíte o splnenie tohto cieľa. Doteraz poskytovala rámcová smernica 94/46/ES veľmi dôslednú ochranu na vnútornom trhu. Nastal však čas túto smernicu preskúmať, zvýšiť úroveň ochrany a rozšíriť tie isté ochranné opatrenia na policajnú a justičnú spoluprácu.
<P>
Našou budúcou legislatívnou prácou zabezpečíme dosiahnutie týchto cieľov. To ste spomínali. V tejto súvislosti spočíva jeden z hlavných prvkov, ktoré chce Komisia v preskúmaní zaviesť, v ochrane EÚ s cieľom odolávať súdnym príkazom USA. Nesmieme zabúdať, že táto otázka sa nekončí pri stránkach, ako je Twitter, ale môže sa týkať prípadov vnútroštátnej jurisdikcie. Táto situácia sa v súčasnosti týka jedného z našich členských štátov v súvislosti so sčítaním obyvateľov v Spojenom kráľovstve. Ide o rozsiahlu úlohu, na ktorú dohliada americká spoločnosť. Ide o skutočnú a nepretržitú obavu občanov EÚ. Dnes ste poskytli niektoré čiastočné odpovede. Domnievam sa však, že je správne, ak túto otázku kladieme, aby sme dostali podrobnejšie odpovede.
<SPEAKER ID="209" NAME="Sophia in 't Veld">
v mene skupiny ALDE. - Chcela by som poďakovať Rade a Komisii. Teší ma, že sa stotožňujú s našimi obavami. Povedzme si to úplne jasne. Nemyslím si, že tu niekto tvrdí, že Spojené štáty prekročili svoju súdnu právomoc. To nie je problém. Problém je, že ich súdna právomoc sa prostredníctvom internetu mimoriadne rozšírila. Zdá sa, že ich súdna právomoc sa rozšírila až do Európskej únie, pretože problém tu spočíva v tom, že aj keď má drvivá väčšina internetových spoločností, o ktorých rozprávame, sídlo v Spojených štátoch, mnohí užívatelia pochádzajú z Európskej únie.
<P>
Mala by som zdôrazniť, že táto otázka na ústne zodpovedanie je už trochu neaktuálna. Medzitým sa totiž prijalo ďalšie rozhodnutie súdu. Ale argument, ktorý používajú americké súdy, spočíva v tom, že ak používate službu Twitter, ako to bolo v tomto prípade, už nemôžete mať legitímne očakávania v súvislosti so súkromím. Znamená to, že občania EÚ už nemajú žiadnu právnu ochranu, pretože spoločnosť Twitter má sídlo v Spojených štátoch. Ako upozornila pani komisárka Redingová, je to obrovský problém, ktorý je nevyhnutné riešiť v súvislosti s preskúmaním smernice o ochrane údajov.
<P>
Pani komisárka, tvrdíte, že pri použití služby Twitter poskytujete súhlas. Čo však slovo "súhlas" znamená? Znamená to, že sa dostávame mimo zákon, že sa zbavujeme svojich práv na právnu ochranu. Uvedomujem si, že v tejto súvislosti môžeme urobiť veľmi málo. Chcela by som sa však spýtať, aké opatrenia Komisia a Rada prijmú, aby poskytli občanom EÚ právnu ochranu. Budú diskutovať s našimi americkými partnermi a pokúsia sa získať viac informácií? Súdny príkaz bol pravdepodobne vydaný aj v súvislosti s inými spoločnosťami.
<P>
Na záver, pani komisárka, tvrdíte, že tento prípad nemožno porovnávať s dohodou SWIFT, pretože sa týka veľmi osobitného vyšetrovania. To je pravda. Zároveň však požadovali veľké množstvo...
<P>
(Predsedajúci prerušil rečníčku.)
<SPEAKER ID="210" NAME="Jan Philipp Albrecht" LANGUAGE="DE">
Najprv by som rád uviedol, že ide o ďalší prípad, keď rokujeme o tom, že pokiaľ ide o ochranu osobných údajov a najmä o policajnú a justičnú spoluprácu, na dvoch stranách Atlantického oceánu fungujú dve rozdielne právne prostredia.
<P>
Skutočne ma šokuje reakcia Rady, ktorá tvrdí že spoločnosť Twitter sa nachádza na území Spojených štátov, a preto sa nás opatrenia a právny rámec, ktoré sa v tejto krajine uplatňujú, vôbec netýkajú. Myslím si, že to nie je správny prístup. Okrem toho som presvedčený, že občania Európskej únie budú situáciu vnímať inak. V konečnom dôsledku neustále prehlbujeme medzinárodnú spoluprácu na policajnej a justičnej úrovni, a to najmä so Spojenými štátmi. Občania sú čoraz viac konfrontovaní s právnymi predpismi iných štátov. Nemyslím tým iba právne predpisy jednotlivých členských štátov v Európskej únii, ale tiež predovšetkým právne predpisy USA. Týka sa to najmä ochrany osobných údajov.
<P>
Očakával by som, že Rada ako riadiaci orgán Európskej únie začne riešiť tento problém a umožní občanom Európskej únie dôverovať právnym predpisom, s ktorými sa stretávajú na internete, predovšetkým preto, že ovplyvňujú ich občianske práva a slobody.
<SPEAKER ID="211" NAME="Daniël van der Stoep" AFFILIATION="NI">
(NL) Delegácia holandskej Strany za slobodu prisudzuje súkromiu každého jednotlivca a ochrane údajov mimoriadny význam. V tejto oblasti nie sme krátkozrakí, iba pragmatickí. Súkromie však má svoje hranice. Súkromie by malo byť zabezpečené tam, kde je to možné, ale bezpečnosť občanov musí byť podriadená prevencii a odhaľovaniu terorizmu.
<P>
Pán predsedajúci, terorizmu v súčasnosti dominuje islamský terorizmus. Z tohto dôvodu musíme my všetci, nanešťastie, obetovať kúsok svojho súkromia, aby sme chránili bezpečnosť našich občanov. Osobné údaje užívateľov internetu, ako napríklad IP adresy, by mali, samozrejme, podliehať ochrane. Toto právo na ochranu však v niektorých prípadoch prevážia silné podozrenia, že jednotlivci, ktorí sa skrývajú za týmito údajmi, majú teroristické motívy.
<P>
Ak americké orgány požadujú údaje o jednotlivcoch na území EÚ, ktorí sa spájajú s terorizmom, jednoducho by sme im ich mali poskytnúť. Samozrejme, iba na základe riadnej konzultácie a v prípade silných argumentov v prospech takéhoto kroku, aby sme tak predišli zneužitiu. Nezabúdajme však predovšetkým na to, že informácie nepožadujú bezdôvodne. Na tento postup majú veľmi dobré dôvody.
<SPEAKER ID="212" NAME="Juan Fernando López Aguilar" AFFILIATION="S&amp;D">
(ES) Pani Redingová, som vďačný, že ste na tejto plenárnej schôdzi v Bruseli zostali tak neskoro do večera, aby ste si vypočuli poslancov Európskeho parlamentu. Chcel by som vás povzbudiť vo vašej práci v súvislosti s opätovným vymedzením noriem na ochranu údajov EÚ. Osobitne by som rád spomenul oznámenie Komisie o ochrane údajov, ktoré by ste mali predložiť ako skutočnú príležitosť na zosúladenie revolúcie v oblasti technológie a nástrojov na získavanie vedomostí na jednej strane a na strane druhej pokroku európskeho ústavného práva, ako je napríklad Lisabonská zmluva a Charta základných práv Európskej únie, ako sú základné práva na súkromie a všetky práva súvisiace s prístupom k akýmkoľvek osobným údajom, ich opravou a odstránením v súlade so slobodou európskej verejnosti poskytovať svoj súhlas, ale aj v súlade s medzinárodným právom. Dôvodom je to, že v tejto chvíli tu rozprávame o bilaterálnom rámci pre Európsku úniu a jej členské štáty s cieľom rokovať s tretími krajinami a najmä so Spojenými štátmi.
<P>
Posolstvá týkajúce sa tejto otázky musia byť veľmi jasné. Rámcové rozhodnutie Rady 2008/977 a smernica 95/46/ES sa musia aktualizovať a prispôsobiť súčasnej situácii. Nejde len o to, aby sme Spojeným štátom mohli poskytnúť policajnú a justičnú spoluprácu v súlade s postupom pomoci v oblasti súdnych príkazov alebo s akýmikoľvek právnymi rozhodnutiami, ktoré by mohli vplývať na základné práva. Cieľom je tiež posilniť zásadu poskytnúť súhlas na základe dobrovoľnosti, byť informovaný o tom, ktoré osobné údaje tretie krajiny vlastnia a ktoré sa do nich prenášajú, a tiež to, ako môžeme aktualizovať toto právo na opravu a odstránenie akýchkoľvek údajov, ktoré vplývajú na osobné súkromie a ktoré sú predmetom automatického spracovania osobných údajov. Preto sa spracúvajú prostredníctvom internetu.
<P>
Znepokojuje ma najmä otázka práv dieťaťa. Dôvodom je to, že možnosť neplnoletých konať a ich možnosť uplatňovať právo na vykonávanie základných práv je obmedzená. Potrebujeme informácie o tejto otázke. Techniky a nástroje na ochranu súkromia na internete nevplývajú len na neplnoleté osoby, ale aj na ich okolie.
<P>
Chcem preto, aby ste vedeli, že túto diskusiu budeme veľmi dôsledne sledovať. Budeme veľmi dôsledne sledovať proces aktualizácie práv na ochranu údajov, ich prispôsobenie súčasnej situácii a predovšetkým budeme sledovať rokovania o bilaterálnych nástrojoch s tretími krajinami, a to najmä so Spojenými štátmi.
<SPEAKER ID="213" NAME="Andreas Mölzer" AFFILIATION="NI">
(DE) Staré príslovie "milujem zradu, ale nenávidím zradcu" sa neustále ukazuje ako pravdivé. Každého, kto poukáže na pochybenie, oslavujú verejnosť a médiá ako hrdinu, ale dotknuté inštitúcie ho považujú za zradcu. Takto, ako vieme, sa dostal do väzenia americký vojak Bradley Manning za poskytnutie informácií WikiLeaks. Spôsob zaobchádzania s týmito nebezpečnými informáciami v krajine neobmedzených možností a slobody a fakt, že spoločnosť Twitter bola prinútená odhaliť osobné údaje, je viac než hrozivý. Uvidíme, či sa rozšírené klebety o požiadavkách amerických orgánov v súvislosti s užívateľskými údajmi od iných internetových spoločností, ako sú napríklad Google, Facebook a Amazon, ukážu byť pravdivé.
<P>
Prístup amerických orgánov a fakt, že súdy nepovažujú zverejňovanie mien, emailových adries a bankových údajov za porušenie súkromia, je určite príznačný pre ustanovenia o zámorskej ochrane údajov, ktoré sú zjavne ešte stále v plienkach.
<SPEAKER ID="214" NAME="Malcolm Harbour" AFFILIATION="ECR">
Budem reagovať na niektoré otázky z pozície predsedu Výboru pre vnútorný trh. Domnievam sa totiž, že tu ide o hospodárske otázky a otázky vnútorného trhu základného charakteru, ako aj o veľmi dôležité otázky o ochrane práv našich občanov, o ktorých sme dnes rozprávali.
<P>
O tejto otázke píšem správu pre náš výbor. Chcem poďakovať pani Redingovej za zelenú knihu, z ktorej správa vychádzala, pretože si myslím, že jedna z hlavných a ambicióznych otázok, ktoré v nej predložila, predstavuje základ problematiky, o ktorej dnes večer diskutujeme. Uviedla, že ak boli údaje o mojej osobe ako o európskom občanovi uložené na serveri alebo v databáze v krajine mimo súdnej právomoci Európy, mal by som mať v súvislosti s nimi rovnaké práva, aké by som mal, keby bol server v Európskej únii. Je to naozaj ambiciózny program. Dúfam, že tento cieľ sa nám podarí dosiahnuť. Bude si to vyžadovať mnohé rokovania. Svojim kolegom, najmä pani in 't Veldovej by som chcel povedať iba to, že ak to poskytneme, potom budú recipročné práva požadovať aj ostatné krajiny.
<SPEAKER ID="215" NAME="Viviane Reding">
podpredsedníčka Komisie. - Súhlasím s oprávnenými obavami tohto Parlamentu v súvislosti s ochranou osobných údajov európskych občanov. Keďže ma táto situácia tiež znepokojuje, predložila som počiatočnú analýzu o tom, ako by mohla vyzerať reforma smernice z roku 1995, s cieľom odpovedať na otázky, ktoré boli dnes predložené a na ktoré neexistuje právna odpoveď v rámci platných európskych právnych predpisov.
<P>
V súvislosti so vzťahmi s našimi americkými partnermi mám dobré správy. Biely dom uskutočnil 16. marca rozhodujúci krok a oznámil, že jeho cieľom je spolupracovať s kongresom na vypracovaní zákona o práve na súkromie. Ide o zásadnú zmenu v Spojených štátoch, ktorá by mohla pomôcť aj nám v našej snahe dosiahnuť všeobecnú dohodu medzi EÚ a USA o ochrane údajov v súvislosti s policajnou a justičnou spoluprácou.
<P>
Dúfam, že rokovania týmto smerom budeme môcť čoskoro začať. Spolieham sa na Parlament, že nám pomôže v tomto úsilí, ako aj s reformou smernice z roku 1995.
<SPEAKER ID="217" NAME="Enikő Győri">
úradujúca predsedníčka Rady. - (HU) Ďakujem vám za pochopenie. To znamená za to, že ste nenamietali, že odtiaľto nemôžeme zasiahnuť do prebiehajúceho trestného konania a že vo všetkých prípadoch je nevyhnutné uplatňovať zákony platné v čase spáchania trestného činu.
<P>
Chcela by som vás informovať, že nič nesvedčí o záväzku maďarského predsedníctva v súvislosti s ochranou údajov viac než to, že na zasadnutí Rady pre spravodlivosť a vnútorné veci vo februári sme prijali závery Rady o otázke ochrany údajov, ktoré pozostávajú približne z päťdesiatich položiek. V nich sme sa venovali aj dvom veľmi dôležitým otázkam pre Komisiu, ktoré sa týkajú dnešnej rozpravy. Upozornili sme na dôležitosť informovania občanov, ako aj na dôležitosť ochrany údajov súvisiacich s internetom. Som si istá, ako to, mimochodom, uviedla aj pani komisárka, že Komisia uvedené otázky pri vypracovaní tohto návrhu zohľadní.
<P>
Rada tiež v plnej miere súhlasí s dôležitosťou modernizácie právnych predpisov a s ich prispôsobením technickému vývoju. Tešíme sa na to, keď od Komisie dostaneme návrh v súvislosti s novou smernicou na ochranu údajov. Sľúbili sme, že sa predloží v júni. V tom období už nebude mať maďarské predsedníctvo veľa času, ale urobíme všetko, čo bude v našich silách. Som si istá, že poľské predsedníctvo pristúpi k otázke ochrany údajov rovnako odhodlane.
<P>
Pán predsedajúci, sme presvedčení, a týmto ukončím svoje vystúpenie, že si nemusíme vyberať medzi slobodou a bezpečnosťou, konkrétne bezpečnosťou údajov. Tieto ciele je možné dosiahnuť spoločne a naším cieľom je vytvoriť takéto právne predpisy o ochrane údajov pre EÚ.
<SPEAKER ID="218" NAME="Predsedajúci">
Rozprava sa skončila.
