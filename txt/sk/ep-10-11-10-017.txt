<CHAPTER ID="017">
Akt o jednotnom trhu (rozprava) 
<SPEAKER ID="164" NAME="Predsedajúca">
Ďalším bodom programu je vyhlásenie Komisie o Akte o jednotnom trhu.
<SPEAKER ID="165" NAME="Michel Barnier">
člen Komisie. - (FR) Vážená pani predsedajúca, dámy a páni, som rád, že poslancom tohto Parlamentu môžem oficiálne predložiť oznámenie o Akte o jednotnom trhu, ktoré Komisia prijala 27. októbra, a diskutovať tu s vami o ňom. Diskusiu sme vlastne začali už včera na podnet pána Harboura a pána Grecha, to však bolo niekde inde a diskutovali sme s niekoľkými stovkami zainteresovaných politických, hospodárskych a sociálnych subjektov činných na európskej, vnútroštátnej a regionálnej úrovni.
<P>
Ide o dôležitý dokument. Je dôležitý preto, dámy a páni, lebo si myslíme, že Európa je braná na zodpovednosť na mnohých frontoch. Vonkajší svet sa pýta na príčiny kríz. V priebehu uplynulých dvoch rokov sme zažili neuveriteľne tvrdú finančnú krízu, ktorej mnohé hospodárske, sociálne a ľudské dôsledky stále cítiť vo všetkých našich krajinách. Je tu všeobecná hospodárska kríza a sú tu iné krízy, ktoré si nemôžeme dovoliť ignorovať, ako je potravinová kríza, aj keď o tých sa hovorí menej. Približne jednej miliarde ľudí hrozí, že zomrú od hladu alebo v dôsledku nedostatku vody. Potom je tu environmentálna kríza, ktorá je asi najhoršia.
<P>
Na tieto otázky musíme odpovedať, ale popri týchto vonkajších otázkach sú tu aj vnútorné otázky, z ktorých najdôležitejšia je zaiste tá, ktorú si kladú európski občania, ktorí nechápu, čo sa deje, ktorí sú často znepokojení a niekedy nahnevaní, ktorí majú stále pochybnosti a otázky k tomuto veľkému jednotnému trhu, ktorý je základným kameňom už od založenia Európskeho spoločenstva pre uhlie a oceľ v roku 1950 - k tomuto veľkému európskemu trhu, ktorý spolu trpezlivo budujeme.
<P>
Otázka, ktorú kladú naši občania a malé a stredné podniky, znie: čo nám tento jednotný trh môže ponúknuť? Čo robí pre nás Európa? Na túto otázku musíme dať kladnú odpoveď, čo sa nám nie vždy darí.
<P>
To konštatoval pán Mario Monti v správe, ktorej vypracovanie zadal pán predseda Barroso, v správe, o ktorej ste diskutovali už veľakrát a ktorá obsahuje mnoho užitočných záverov. Pán Mario Monti napríklad konštatuje, že dôležitosť jednotného trhu stúpa, pritom je však čím ďalej, tým menej obľúbený. Dámy a páni, sme politici, každý so svojím vlastným mandátom a keď počujeme takéto konštatovania, musíme sa snažiť dosiahnuť, aby to, čo je dôležité, bolo obľúbené a aby to v každom prípade získalo podporu a aby tomu ľudia lepšie rozumeli.
<P>
Preto vzhľadom na všetky tieto krízy a otázky a v súlade s naším mandátom sme chceli prijať príslušné kroky v reakcii na závery pána Maria Montiho, ako aj v reakcii na dôsledné závery, ktoré pod vedením pána Grecha, ktorému ďakujem, predložil aj tento Parlament v súvislosti s nedokonalým, neúplným a niekedy neuspokojivým fungovaním tohto veľkého jednotného trhu.
<P>
Dokument, ktorý vám tu dnes predkladáme, pani predsedajúca, dámy a páni, je preto jedinečný. Nie je to niečo, čo môžete prijať alebo odmietnuť. Neobsahuje ani tak legislatívny návrh ako skôr akčný plán, akčný plán, ktorý v súčasnosti obsahuje 50 návrhov, ktoré predkladáme na diskusiu, z ktorých všetky majú za cieľ zlepšiť fungovanie jednotného trhu tak, aby mali z neho prospech malé a stredné podniky, rast a občania. Ako som už povedal, tento trh je nástrojom podpory rastu a spoločenského pokroku, nie naopak.
<P>
Práve sme diskutovali o smernici o hedžových fondoch a súkromných kapitálových fondoch. Chcel by som povedať, že mám veľmi jasnú stratégiu, ktorej sa chcem päť rokov tvrdošijne držať. Ako som vám povedal 13. januára, chceme dosiahnuť a dosiahneme, aby kľúčové finančné služby a finančné trhy opäť slúžili reálnemu hospodárstvu, nie naopak. Tým zaistíme, že reálne hospodárstvo a jednotný trh, ktorý je jeho pilierom, budú slúžiť rastu a spoločenskému pokroku.
<P>
Cieľom našej stratégie rastu, ktorá je v súlade so stratégiou EÚ 2020, je dosiahnutie lepšieho fungovania jednotného trhu. Na tento trh sa treba pozerať ako na základňu, na ktorej je vybudované európske hospodárstvo. Sme presvedčení, že ak bude táto základňa fungovať lepšie, ako funguje dnes - čo je cieľom akčného plánu -, bude lepšie fungovať aj všetko, čo je na nej postavené - súkromné a verejné iniciatívy, miestne, regionálne, vnútroštátne a európske iniciatívy, činnosti združení a celého súboru subjektov v rámci trhu.
<P>
Chceme reagovať na tieto otázky a problémy tým, že budeme spoločne s podnikmi pracovať na návrate k silnému, trvalo udržateľnému a spravodlivému rastu. Navrhujeme množstvo opatrení špeciálne zameraných na inovácie a malé a stredné podniky.
<P>
Akt o jednotnom trhu zahrnuje dôležitú otázku patentu, o ktorej práve teraz diskutujeme - z toho vyplývajú komplikácie s mojím rozvrhom, pani predsedajúca - v Rade pre konkurencieschopnosť pod vedením belgického predsedníctva. Vo všeobecnosti sa dá povedať, že chceme dosiahnuť väčšiu pružnosť celého regulačného a daňového prostredia z hľadiska podnikov a uľahčiť prístup k finančným prostriedkom, ktoré potrebujú na podporu svojich investícií.
<P>
A napokon, v rámci podpory európskej konkurencieschopnosti chceme posilniť svoju vonkajšiu stratégiu v zmysle reciprocity a vzájomnej výhodnosti.
<P>
S cieľom dosiahnuť, aby boli európski občania v centre jednotného trhu, chce Komisia ukázať, že trh nepredstavuje prekážku rozvoja služieb všeobecného záujmu a dôležitej infraštruktúry. Vypracujeme oznámenie, ktoré príspevky Parlamentu nepochybne podporia a vylepšia: oznámenie o službách všeobecného záujmu a verejných službách. Chceme, aby bolo jasné, že jednotný trh je pilierom sociálnych práv zakotvených v Charte základných práv, že dokáže ponúknuť nové rozvojové príležitosti pre sociálne inovatívne podniky, ktoré slúžia rovnako európskym zamestnancom, ako aj spotrebiteľom.
<P>
Dostávame sa teraz k tretej kapitole Aktu o jednotnom trhu. Tento komplexný prístup má zmysel len vtedy, ak je zasadený do kontextu lepšieho riadenia prostredníctvom zintenzívnenia dialógu a partnerstva s našimi podnikmi a našimi spoluobčanmi, ale aj medzi európskymi inštitúciami, členskými štátmi, regionálnymi a miestnymi úradmi, a prostredníctvom sociálneho dialógu. Sme presvedčení, že v rámci celej našej spolupráce si splnenie úlohy v oblasti konkurencieschopnosti, úlohy vytvárania rastu, ktorý európski občania očakávajú, vyžaduje pomoc každého jedného občana a každého jedného podniku. Vyžaduje si to pomoc každého jedného spoločenstva.
<P>
Takže toto je cieľom štyroch mesiacov európskej verejnej rozpravy, ktorú chceme spoločne s vami spustiť. Na Akte o jednotnom trhu, ktorý po dlhých vnútorných diskusiách Komisia schválila, pracovalo veľa komisárov, 13 z nás - za čo im ďakujem. Táto záležitosť patrí k našim hlavným prioritám a o týchto 50 návrhoch už diskutujeme. Pozorne si vypočujeme pripomienky rôznych našich inštitúcií a rôznych našich partnerov a po skončení našich konzultácií, pravdepodobne vo februári, dokončíme zoznam záväzkov, na základe ktorých sa príslušní komisári zaviažu najneskôr do dvoch rokov predložiť návrhy. Takže keď si v roku 2012 budeme pripomínať 20. výročie jednotného trhu, 20 rokov od záväzkov a návrhov prednesených Jacquom Delorsom, nebude toto výročie poznamenané nostalgiou alebo melanchóliou - v súčasnosti nie je nostalgia vôbec namieste -, ale skôr to bude aktívna a dynamická udalosť.
<P>
Preto dnes uvádzame veci do pohybu, ako sme to urobili aj včera. Štyri mesiace budeme moji kolegovia a ja k dispozícii na koordinovanie európskej verejnej rozpravy, ktorá dnes začala v Európskom parlamente. Budeme sa snažiť zohrať v nej veľmi konštruktívnu a veľmi pozornú úlohu.
<SPEAKER ID="166" NAME="Andreas Schwab" LANGUAGE="DE">
Vážená pani predsedajúca, pán komisár, dámy a pani, tento týždeň sme na takzvanom fóre o jednotnom trhu diskutovali o návrhu Európskej komisie, ktorého cieľom je dosiahnutie mimoriadne konkurencieschopného sociálneho trhového hospodárstva v Európe. Všetky tri prvky - konkurencieschopnosť, sociálne a trhové hospodárstvo - sú v tomto ohľade dôležité a jednoznačne vítame skutočnosť, že sa komisárovi zodpovednému za vnútorný trh pánovi Michelovi Barnierovi podarilo oživiť horizontálny, alebo, ako to opísal pán Grech vo svojej správe, komplexný prístup, ktorý sme chceli uplatniť na jednotný trh. Ide podľa nás o dôležitý krok, ale takisto si myslíme, že na dosiahnutie úplnosti horizontálneho prístupu tohto legislatívneho projektu sú potrebné ďalšie malé kroky. Tu nastupuje Európsky parlament.
<P>
Toto zapojenie Európskeho parlamentu bude úspešné len vtedy, ak sa nám podarí prekonať technické, inštitucionálne a politické rozdiely, ktoré takýto druh legislatívneho projektu so sebou prináša, pretože len tak sa nám podarí plne využiť legislatívny potenciál vlastný tomuto návrhu. To je to, čo chceme.
<P>
Som si istý, že verejné vypočutie s účasťou občanov a zainteresovaných subjektov môže pomôcť zapojiť každého do tohto legislatívneho návrhu a dať každému pocit, že môže prispieť k rozhodovaniu o tom, čo v konečnom dôsledku z tohto legislatívneho návrhu vzíde. Pán komisár Barnier, aj Parlament zohrá svoju úlohu v dosiahnutí tohto cieľa. Chceme zrevidovať program 50 návrhov, chceme stanoviť priority, chceme pomôcť zaistiť zapojenie všetkých výborov Európskeho parlamentu a dosiahnutie inštitucionálneho konsenzu, ktorý takéto právne predpisy vyžadujú.
<P>
V konečnom dôsledku, dámy a páni, sa nám musí podariť dosiahnuť, že každý bude mať svoje miesto na tomto jednotnom trhu a že všetci dokážeme spoločne vo svoj prospech tento jednotný trh využívať. Chceme to dokázať do roku 2012 - k 20. výročiu jednotného trhu - a vynaložíme veľké úsilie na to, aby sme to dosiahli.
<SPEAKER ID="167" NAME="Evelyne Gebhardt" LANGUAGE="DE">
Vážená pani predsedajúca, ďakujem vám, pán komisár Barnier, za prácu, ktorú ste vykonali. Nebola to jednoduchá úloha a zahrnuli ste do toho niečo z toho, čo navrhoval pán profesor Monti vo svojej správe, a z toho, čo vypracoval pán Grech pre Európsky parlament. Vidíme tam niečo z toho, ako aj pokus o uplatnenie komplexného prístupu, čo sa nepodarilo presne tak, ako sme si predstavovali, je to však v každom prípade na správnej ceste. Je taktiež veľmi dôležité, aby ste úplne jasne povedali, že sa pokúšate dosiahnuť, aby sa sociálne práva občanov, ktoré by mali byť, prirodzene, ústredným prvkom právnych predpisov Európskej únie, stali skutočnosťou. V mene našej skupiny však musím povedať, že máme pocit, že niektoré veci v tomto texte sú príliš nejednoznačné, príliš jednoduché alebo nevýznamné alebo úplne chýbajú, pretože jednou z našich kľúčových požiadaviek, s ktorou ste súhlasili aj vy, bolo, aby sa do všetkých dôležitých oblastí európskej politiky zahrnula sociálna doložka. Túto sociálnu doložku nemôžeme nikde nájsť. Uspokojiť by nás mohlo zaviazanie sa k vypracovaniu hodnotení sociálneho vplyvu. Sociálna doložka však ďaleko presahuje to, čo sme našli v tomto texte. Budeme sa vám snažiť pomôcť, aby sme sa pohli správnym smerom, pretože je to pre nás veľmi dôležité.
<P>
Za dosť problematický považujem ďalší bod, ktorý bol pre našu skupinu taktiež veľmi dôležitý. Požadujeme hromadné odškodňovanie. Chceme hromadné odškodňovanie pre občanov, aby mohli skutočne presadzovať svoje práva v oblasti ochrany spotrebiteľov. V mene Európskej komisie ste oznámili, že sa majú vypracovať ďalšie štúdie. Štúdie sa v tejto oblasti vypracúvajú už tri roky. Myslím si, že je čas, aby sme sa v tomto smere pohli dopredu a aby ste nám predložili skutočný legislatívny návrh, nielen ďalší návrh na vypracovanie štúdie, aby sme videli, ako sa môžeme odtiaľto pohnúť ďalej.
<P>
Ako vidíte, s niektorými vecami sme spokojní, iné nás však až tak netešia a budeme s vami, Radou a kolegami poslancami z ostatných skupín pracovať na konečnom dosiahnutí skutočne dobrého textu.
<SPEAKER ID="168" NAME="Jürgen Creutzmann">
v mene skupiny ALDE. - (DE) Vážená pani predsedajúca, pán komisár Barnier, dámy a páni, z najväčšieho jednotného trhu vo svete z hľadiska hospodárskej sily sa v ére globalizácie vyvinula pre Európsku úniu kľúčová výhodná lokalita. Preto je tak dôležité čeliť protekcionistickým tendenciám a ďalej rozširovať jednotný trh. Vzhľadom na nadmerne zadlžené vnútroštátne rozpočty nemôže Európa robiť nič iné ako posilňovať hospodárstvo prostredníctvom štrukturálnych reforiem. Od založenia v roku 1992 vygeneroval doteraz jednotný trh dodatočný rast vo výške 1,85 %. Cieľom vykonávania oznámených opatrení je dosiahnutie ďalšieho rastu vo výške 2 až 4 %.
<P>
Päťdesiat návrhov Komisie na iniciatívy v oblasti jednotného trhu možno rozdeliť do troch kategórií: po prvé, sú tu mnohé konkrétne návrhy, ktoré v každom prípade povedú k zlepšeniu vnútorného trhu z hľadiska podnikov a občanov. Zahrnujú vytvorenie plne fungujúceho vnútorného trhu s energiou, ktorý má pre Európu ako hospodárske a priemyselné centrum osobitnú dôležitosť. Potom sú tu európsky profesijný preukaz a európsky pas zručností, ktoré majú uľahčiť mobilitu v rámci Európskej únie, čo bude v budúcnosti stále dôležitejšie pre zachovanie konkurencieschopnosti Európy v globalizovanom svete, a posilňovanie elektronického obchodu prostredníctvom lepšej správy autorských práv a nových usmernení pre účinné uplatňovanie smernice o službách s cieľom vytvárať nové pracovné miesta.
<P>
Po druhé tu však máme tiež veľa návrhov, ktoré sú formulované príliš nejasne na to, aby sme ich zatiaľ dokázali posúdiť. Preto musíme stále čakať na konkrétne návrhy Komisie. Do tejto kategórie zaraďujem aj revíziu pravidiel EÚ v oblasti verejného obstarávania, opatrenia pre služby všeobecného záujmu a taktiež - pani Gebhardtová - úvahy o európskom prístupe k hromadnému odškodňovaniu. Neviem, či by sme sa mali vydať rovnakou mylnou cestou ako Spojené štáty.
<P>
Po tretie, oznámenie taktiež obsahuje návrhy, ktoré sú, podľa môjho názoru, kontraproduktívne z hľadiska posilňovania vnútorného trhu, pretože zaťažujú podniky dodatočnou byrokraciou. Tieto návrhy si musíme preto vydiskutovať a sme na to pripravení.
<SPEAKER ID="169" NAME="Emilie Turunen">
v mene skupiny Verts/ALE. - Vážená pani predsedajúca, dnes večer diskutujeme o niečom, čo by podľa mňa mohlo byť najdôležitejším aktom pre EÚ v najbližších rokoch. V rámci reformovania jednotného trhu máme skutočnú príležitosť premeniť Európu na sociálnejšiu a udržateľnejšiu Úniu, takže otázka stojí: smeruje toto oznámenie k ekologickejšiemu a sociálne spravodlivejšiemu vnútornému trhu?
<P>
Domnievam sa, že ešte tam celkom nie sme. Dovoľte mi uviesť dva príklady; po prvé návrh 29. Tu sa vás musím spýtať, pán Barnier, kde je záruka práva na štrajk? Kde je záruka, že základné sociálne práva neprevalcujú trhové slobody? Som si vedomá toho, že v rámci Komisie existujú rôzne názory na túto otázku, a chcela by som sa vás spýtať úplne priamo: je pravda, že, medzi inými, dánski, švédski, nemeckí a britskí komisári vystupovali proti vášmu návrhu zaviesť sociálnu doložku? Ak je to tak, pán komisár, mali by ste vedieť, že máte podporu tohto Parlamentu, pretože dosiahnutie takýchto záruk by bolo skutočným zmierením.
<P>
Druhým príkladom niečoho, čo treba zlepšiť, je návrh 19, zavedenie spoločného pevného základu dane z príjmov právnických osôb. My zelení to žiadame už dlho, a preto by sme sa mali tešiť. Problém pre nás však vzniká, až keď čítame text. Hovorí sa tam, že cieľom spoločného pevného základu dane z príjmov právnických osôb by malo byť odstránenie roztrieštenosti v obchode. Počúvajte. Podľa mňa nie je hlavným problémom daní z príjmov právnických osôb v Európe roztrieštenosť, ale nezdravé a pretrvávajúce súťaženie v znižovaní daní medzi členskými štátmi. Už to trvá 15 rokov. Niet divu, že v súčasnosti máme problémy s financovaním sociálneho systému.
<P>
Podľa mňa by cieľom spoločného pevného základu dane z príjmov právnických osôb malo byť skoncovanie s nezdravým súťažením v Európe. To je skutočný problém. Okrem toho si myslím, že by sme hneď teraz mali ísť nad rámec návrhu na ekologizáciu vnútorného trhu napríklad uplatňovaním zeleného verejného obstarávania. Som presvedčená, že môžeme v tejto oblasti dosiahnuť oveľa viac. Takže, pán Barnier, myslím si, že sa musíme dať do práce. Teším sa na to a ďakujem za pozvanie k účasti na tejto veľmi širokej diskusii. Ceníme si to.
<SPEAKER ID="170" NAME="Malcolm Harbour">
v mene skupiny ECR. - Vážená pani predsedajúca, myslím si, že je dôležité uvedomiť si, že stratégia EÚ 2020 myšlienku ambiciózneho programu zameraného na dokončenie jednotného trhu - alebo našich krokov smerom k jeho dokončeniu, pretože si myslím, že ide o úlohu, ktorá nikdy nebude dokončená - nezahrnovala. Nebola ani vo vašom programe, keď ste tu mali minulý rok vystúpenie. Podľa mňa je odrazom politického impulzu, ktorý sa skrýva za potrebou dokončiť jednotný trh a vylepšiť jeho profil a ktorý vznikol rozhodnutím pána predsedu Barrosa požiadať pána Maria Montiho, aby to preskúmal, a požiadať zároveň náš výbor pod vedením pána Louisa Grecha, aby to preskúmal tiež.
<P>
Skutočne nás teší, že ste sa chopili iniciatívy posunúť túto vec dopredu. Získali ste určitú predstavu o tom, ako budú vyzerať niektoré z nadchádzajúcich rozpráv. Myslím si, že by sme sa mali na to pozerať ako na vhodnú príležitosť venovať sa tomu, čo Európa zúfalo potrebuje: hospodársky rast, pracovné miesta, dynamický sektor malých podnikov, účinnejšie verejné obstarávanie - to sú veci, podľa ktorých nás budú posudzovať naši občania. Ak pomôžeme ďalším z nich dostať sa späť do zamestnania a ak pomôžeme založeniu ďalších spoločností, bude to najväčší sociálny úspech, ktorý týmto aktom dosiahneme.
<SPEAKER ID="171" NAME="Kyriacos Triantaphyllides" LANGUAGE="EL">
Vážená pani predsedajúca, domnievame sa, že nový dokument Európskej komisie týkajúci sa jednotného trhu je v súlade s filozofiou lisabonskej stratégie, ktorá je, ako každý uznáva, neúspechom. Podľa nás by mala konkurencia podliehať prísnym pravidlám a, ako preukázala kríza, štátnym zásahom. Spotrebiteľov treba chrániť pred špekuláciami, ktoré umožňujú, aby trhy ovládal oligopol, a verejné služby musia kompenzovať nedostatky trhu.
<P>
Návrh Komisie sa rozhodol ignorovať nedostatok základnej sociálnej ochrany a prehliadať skutočnú súčasnú situáciu v mnohých európskych krajinách. Kým Európska komisia je pripravená odobriť súbor opatrení s cieľom pomôcť spoločnostiam, nedochádza k žiadnemu pokroku v oblasti ochrany spotrebiteľa, v dôsledku čoho sa opakovali predchádzajúce návrhy na vypracovanie hodnotení vplyvu. Takže pokiaľ ide o spotrebiteľov, nebol dosiahnutý žiadny pokrok. Ako máme teda presvedčiť spotrebiteľov, že sa ich táto smernica týka? Čo sa zmenilo v porovnaní s minulosťou?
<P>
Ochrana spotrebiteľov a zamestnancov musí byť kľúčovým prvkom vo všetkých legislatívnych iniciatívach EÚ. Zvlášť služby všeobecného hospodárskeho záujmu nesmú podliehať právnym predpisom o hospodárskej súťaži, právnym predpisom o vnútornom trhu alebo predpisom upravujúcim dotácie alebo liberalizáciu verejných zákaziek. Základným politickým kritériom musí byť univerzálny prístup ku kvalitným verejným službám.
<SPEAKER ID="172" NAME="Matteo Salvini" LANGUAGE="IT">
Vážená pani predsedajúca, dámy a páni, chcel by som poďakovať pánovi komisárovi a dúfam, že má na pamäti skutočnosť, že obyvatelia Európy tu nie sú na to, aby slúžili trhu, ale trh je tu na to, aby slúžil ľuďom - bez ohľadu na to, čo povedali rečníci predo mnou -, a preto musí trh reagovať na potreby ľudí.
<P>
Hovorím v mene jedného z motorov európskeho hospodárstva, Lombardska. Malé a stredné podniky u nás poskytujú niekoľko miliónov pracovných miest. Dúfam, že ambiciózny plán, ktorý podpísal pán Barnier a ktorý sme čítali, nie je v rozpore s návrhmi niektorých jeho kolegov komisárov. Mám na mysli zrušenie ciel na textilné výrobky dovážané z Pakistanu, čo by spôsobilo stratu stoviek pracovných miest v Lombardsku a v celom zvyšku Európy.
<P>
Sme ochotní pomôcť a oboznámiť s tým verejnosť, neviem však, či štyri mesiace postačia. Mám na mysli podniky v Benátsku, ktoré sú práve teraz pod vodou. Neviem, či sa dokážu od teraz až do februára dostatočne zapojiť do tohto v každom prípade ambiciózneho plánu, ktorý ako Skupina Európa slobody a demokracie a strana Lega Nord, dúfam, dokážeme vylepšiť a pomôcť s ním.
<SPEAKER ID="173" NAME="Lara Comi" AFFILIATION="PPE">
(IT) Vážená pani predsedajúca, pán komisár, dámy a páni, jednotný trh predstavuje pre Európu základný strategický cieľ, ktorý treba sledovať s obnoveným politickým odhodlaním. Ciele dosiahnuté v priebehu rokov predstavujú výnimočné výsledky, ale dnes musíme rozhodne hľadieť do budúcnosti. Európa už nie je Európou roku 1985. Nová vytváraná realita si v skutočnosti vyžaduje absolútne nové odpovede.
<P>
Súčasný európsky a medzinárodný kontext charakterizovaný globalizáciou obchodu, technologickým vývojom a vznikom nových aktérov na svetovej scéne si určite vyžaduje skutočné oživenie jednotného trhu pri dosiahnutí správnej rovnováhy medzi ochranou všetkých zainteresovaných strán: podnikov, spotrebiteľov a zamestnancov. Predložený dokument predstavuje dobrý začiatok, ale treba ho teraz čo najviac spropagovať.
<P>
Z mnohých cieľov, ktoré dokument stanovuje, by som chcela zvlášť zdôrazniť dôležitosť troch aspektov. V prvom rade plne súhlasím s tým, že je potrebné posilniť regulačný rámec prostredníctvom normalizácie dosiahnutej pomocou budúcich revízií. Plná realizácia európskeho jednotného trhu si naozaj vyžaduje normalizáciu, ktorá sa v uplynulých rokoch preukázala ako rozhodujúci faktor z hľadiska voľného pohybu tovarov a prispela k odstráneniu prekážok voľného obchodu.
<P>
Rovnako dôležitá je koordinácia vnútroštátnych fiškálnych politík zahrnujúca identifikáciu zdaniteľného základu. Mojou prácou v nadchádzajúcich mesiacoch bude šírenie čo najväčšej informovanosti o tomto dôležitom dokumente a diskusia so všetkými zainteresovanými stranami v záujme prijatia stratégie schopnej reagovať na potreby a očakávania podnikov a našich občanov.
<SPEAKER ID="174" NAME="Louis Grech" AFFILIATION="S&amp;D">
Vážená pani predsedajúca, oživenie vnútorného trhu si vyžaduje politickú podporu a musí byť hospodársky životaschopné a sociálne prijateľné pre európskych občanov. Žiadne oživenie jednotného trhu nebude úspešné, pokiaľ nepresvedčíme občanov, že jednotný trh skutočne zastupuje ich záujmy. V tejto súvislosti si vysoko cením silné odhodlanie pána komisára Barniera zohľadniť obavy a ciele občanov. Pán komisár Barnier v skutočnosti vyvinul osobitné úsilie, aby zmieril protichodné názory a napätia a zohľadnil rôzne priority rôznych zainteresovaných strán.
<P>
Vo svojej súčasnej forme však Akt o jednotnom trhu dostatočne nerieši sociálny rozmer, ktorý by zabezpečil správnu rovnováhu otvoreného hospodárstva, stimulovania rastu a vytvárania pracovných miest, ale zároveň by pritom zaručil ochranu spotrebiteľov a práva občanov. Nesmieme spustiť zo zreteľa komplexnú víziu jednotného trhu, ani by sme nemali k tomuto aktu pristupovať porazenecky, pričom súhlasím s pánom komisárom Barnierom, že by sme mali čeliť "únave z jednotného trhu", najmä ak tá únava vyžaruje zvnútra inštitúcií.
<P>
Podľa mňa nedostáva jednotný trh politickú podporu, ktorú naliehavo potrebuje na to, aby sa z neho nestala vec minulosti. Viac politického vodcovstva v oblasti jednotného trhu zo strany predsedov Komisie a Rady by urobilo veľa pre dosiahnutie životaschopného jednotného trhu, ktorý by slúžil ako katalyzátor hospodárskej obnovy. Veríme, že pán komisár Barnier počas nadchádzajúcich mesiacov vážnych diskusií naše obavy uzná. Nesmieme stratiť toto politické tempo a premárniť túto politickú príležitosť na oživenie spoločného trhu. Opakujem, že integrácia trhu nie je nezvratný proces a nesmie byť považovaná za samozrejmosť; slabý a krehký jednotný trh by viedol skôr k rozpadu ako k integrácii európskeho projektu.
<SPEAKER ID="175" NAME="Olle Schmidt" AFFILIATION="ALDE">
(SV) Vážená pani predsedajúca, vnútorný trh EÚ je asi najdôležitejším nástrojom na poskytnutie novej dynamiky Európe. Tí, ktorí sa pokúšajú identifikovať globalizáciu ako hrozbu, sa mýlia. Globalizácia predstavuje pre Európu príležitosť. Ak nechceme, aby bola Európa izolovaným kontinentom, musíme pokračovať v strhávaní prekážok a hraníc. V tejto práci máte moju plnú podporu a podporu Skupiny Aliancie liberálov a demokratov za Európu. Musíme urobiť viac pre odstraňovanie prekážok. To je spoločná zodpovednosť nás všetkých.
<P>
Bol by som rád, keby ste zašli ešte ďalej a keby sa vaša práca viac priblížila k tomu, čo minule predložil pán Monti. Veľmi podrobne zanalyzoval, čo by Európa mohla robiť. Komisia musí byť odvážnejšia, ale to platí aj pre nás v Európskom parlamente. Musíme konať prezieravo. Európa môže prekonať túto krízu, nie však tak, že budeme nečinne postávať a zostaneme tam, kde sme teraz.
<SPEAKER ID="176" NAME="Edvard Kožušník" AFFILIATION="ECR">
(CS) Pán Malcolm Harbour hovoril o ambícii; ja by som chcel hovoriť o odvahe. Keď pán Monti vypracovával úžasnú správu, aspoň tak som ju nazval, tak som sa ho pýtal, či si myslí, že politici budú mať odvahu jeho odporúčania presadzovať tak na úrovni Európskej únie, ako aj úrovni členských štátov. Odpovedal mi veľmi šikovne, pretože je to šikovný politik: to je predsa vaša vec - vy ste politik. Taktiež by som chcel hovoriť o odvahe presadzovať veci, ktoré podľa môjho názoru sú pre Európu dôležité, pretože vnútorný trh je jedným z najdôležitejších nástrojov konkurencieschopnosti v rámci globálnej Európy a zároveň zachovania pracovných miest. V tomto zmysle by som chcel jednoducho vyzvať pána komisára, aby bol odvážny vo vzťahu k členským štátom, vnútroštátnym parlamentom a vo vzťahu k nám, pretože tá diskusia určite nebude jednoduchá. Určite sú tam témy, kde si budeme rozumieť, kde budeme spolu súhlasiť, ale budú témy, o ktorých budeme veľmi intenzívne diskutovať.
<SPEAKER ID="178" NAME="Anna Maria Corazza Bildt" AFFILIATION="PPE">
Vážený pán predsedajúci, "najväčšie nebezpečenstvo, ktoré nám hrozí, je protekcionizmus", povedala včera nemecká kancelárka Angela Merkelová denníku Financial Times. V tejto súvislosti prichádza iniciatíva Komisie v pravý čas, v čase, keď sa musíme preorientovať na reálne hospodárstvo, aby sme sa dostali z krízy.
<P>
Akt o jednotnom trhu je historickou iniciatívou. Podľa mňa mu treba prisúdiť rovnaký štatút, aký získala pred dvadsiatimi rokmi Delorsova biela kniha. Pevne dúfam, že v Komisii, v Rade a v členských štátoch mu bude venovaná mimoriadna politická pozornosť.
<P>
Som vďačná belgickému predsedníctvu, ktoré včera prijalo moju žiadosť v mene poslaneckého klubu PPE zvolať Radu pre konkurencieschopnosť na ministerskej úrovni a začať sa zaoberať Aktom o jednotnom trhu. Taktiež blahoželám pánovi komisárovi Barnierovi k jeho vízii rozvoja trhu zameraného na občana. To si bude vyžadovať partnerstvo a spoločnú zodpovednosť. Vo Výbore pre vnútorný trh a ochranu spotrebiteľa môžete počítať s podporou poslaneckého klubu PPE. Bude si to vyžadovať partnerstvo zo strany všetkých inštitúcií EÚ.
<P>
Rovnako je dôležitá angažovanosť podnikateľskej komunity so samoreguláciou ako kľúčom k úspechu. Štyri nadchádzajúce mesiace treba v rámci verejnej rozpravy využiť na vybudovanie politickej podpory a dopracovanie 50 návrhov načrtnutých v Akte o jednotnom trhu spolu s občanmi a zainteresovanými subjektmi.
<P>
Je čas konať. Dnes by som nám všetkým veľmi chcela vtlačiť pocit naliehavosti. Nezamestnaní už nemôžu ďalej čakať na pracovné miesta, občania na lepší výber a nižšie náklady a podnikatelia na lepšiu hospodársku súťaž. Ako spravodajkyňa pre účinnejší a spravodlivejší maloobchodný trh by som chcela zdôrazniť, že maloobchod je pilierom jednotného trhu a zlepšovania životov našich občanov.
<P>
Stále existujú vnútroštátne pravidlá, ktoré bránia voľnému pohybu; stále existujú nespravodlivé obchodné postupy a obmedzenia prístupu na trh; sú hračky, ktoré treba opätovne testovať, aj keď už boli schválené v inom členskom štáte. V tejto súvislosti by som chcela poďakovať belgickému predsedníctvu za jeho angažovanosť za transpozíciu. Svetlom na konci tunela nie je protekcionizmus, je to voľný pohyb a nový Akt o jednotnom trhu má potenciál vybaviť Európu na to, aby mohla zohrávať svoju globálnu úlohu.
<SPEAKER ID="179" NAME="Stephen Hughes" AFFILIATION="S&amp;D">
Vážený pán predsedajúci, v minuloročnej poverovacej listine od pána predsedu Barrosa pre pána profesora Montiho bol pán Monti požiadaný o "nový pohľad na to, ako sa navzájom môžu posilňovať trh a sociálne rozmery integrovaného európskeho hospodárstva". Vo svojej správe pán profesor Monti potom dôrazne vyzval na politický konsenzus, keď povedal, že "budovanie konsenzu [...] bude preto rozhodujúcou zložkou novej stratégie pre jednotný trh. V úsilí o vytvorenie konsenzu sa bude musieť prejaviť úplná informovanosť o hlavných obavách spojených s dnešným jednotným trhom."
<P>
Dosiahnutie tohto konsenzu si od nás vyžaduje novú rovnováhu medzi sociálnymi a hospodárskymi piliermi stratégie vnútorného trhu. Teraz viem, pán komisár Barnier, že si to naozaj uvedomujete, a chválim vaše osobné úsilie o dosiahnutie vyváženého konsenzu. Ostatní v kolégiu si to však, žiaľ, neuvedomovali, a preto, hoci toto oznámenie obsahuje dobré prvky, ako povedali kolegovia poslanci, nemyslíme si, že v tejto podobe tvorí základ tohto konsenzu. Dúfam, že naše skupiny v tomto Parlamente dokážu účinne spolupracovať na dosiahnutí správnej rovnováhy a tohto konsenzu, a dúfam, že na konci konzultačného obdobia to kolégium Komisie vezme na vedomie a vypracuje vyvážený konsenzuálny balík.
<P>
Veľmi by som chcel vidieť, pán komisár, text so sledovanými zmenami k návrhom 29 a 30; bolo by podľa mňa zaujímavé vidieť, kto je zodpovedný za zmeny v týchto návrhoch a za veľmi osobitý jazyk, ktorý sa tam používa. Niektorí poslanci spomenuli sociálnu doložku, návrh 29 a podľa mňa je veľmi dôležitý návrh 30. Všimol som si, že sa tam hovorí o potrebe prijať "legislatívny návrh, do ktorého sa bude dať zahrnúť alebo doplniť objasnenie výkonu základných sociálnych práv v kontexte ekonomických slobôd jednotného trhu”. To možno čítať aj tak, pán komisár, že sa tam hovorí o tom, čomu sa začalo hovoriť nariadenie Monti II. Dúfam, že je to tak, lebo to by bolo priamou odpoveďou na naše obavy týkajúce sa sociálnej doložky. V nadchádzajúcich mesiacoch budeme s vami na tom pracovať.
<SPEAKER ID="180" NAME="Kay Swinburne" AFFILIATION="ECR">
Vážený pán predsedajúci, medzi 50 cieľmi Komisie uvedenými v oznámení o Akte o jednotnom trhu som napočítala 13, ktoré sa týkajú mojej práce vo Výbore pre hospodárske a menové veci, ale môjho volebného obvodu a ľudí, ktorých v Parlamente zastupujem, sa týkajú všetky. V podstate sa dá povedať, že mnohé z týchto projektov EÚ, ak sa zrealizujú dobre, budú predstavovať veľmi pozitívny prínos pre všetkých mojich voličov vo Walese. Pre waleské hospodárstvo a pre Európu ako celok sú zvlášť dôležité malé a stredné podniky. Preto vítam návrhy týkajúce sa prístupu k financiám prostredníctvom kapitálových trhov, ako aj návrhy na zabezpečenie toho, aby fondy rizikového kapitálu založené v ktoromkoľvek členskom štáte mohli voľne pôsobiť a investovať do spoločností v Európskej únii.
<P>
Pán Mario Monti v nedávnej práci jasne konštatoval, že jednotný trh stagnuje. Musíme vliať do procesu novú energiu a tým pripomenúť našim voličom, že EÚ nielen vytvára reguláciu a byrokraciu spojenú s obrovskými nákladmi, ale že by mala a aj môže priniesť hmatateľné výhody pre podniky a obchod, ako aj pre spotrebiteľov a jednotlivcov. V tom spočíva skutočná pridaná hodnota EÚ.
<SPEAKER ID="181" NAME="Sandra Kalniete" AFFILIATION="PPE">
Vážený pán predsedajúci, poslanecký klub PPE bol vždy dôrazným zástancom jednotného trhu a môžem potvrdiť, že urobíme všetko pre to, aby sa táto iniciatíva realizovala, aby sme v roku 2012 mohli osláviť výročie jednotného trhu s hrdosťou, nie s ľútosťou.
<P>
Chcela by som zopakovať, čo povedal pán profesor Monti včera počas prvého fóra o jednotnom trhu. Konštatoval, že iniciatíva týkajúca sa jednotného trhu nie je vlajkovou loďou, pretože jednotný trh nie je ani vlajkou, ani loďou. Je morom a vetrom, ktorý umožňuje plavbu akejkoľvek lode. Som si istá, že sa Parlament vo svojej správe o Akte o jednotnom trhu bude usilovať o dosiahnutie správnej rovnováhy medzi jeho sociálnym rozmerom a podporou podnikania a rastu.
<P>
Poslanecký klub PPE bude venovať osobitnú pozornosť podnikateľskému prostrediu pre malé a stredné podniky a bude prispievať k vytváraniu presných predstáv o riadení jednotného trhu. Ďakujem pánovi komisárovi Barnierovi za túto veľmi aktuálnu iniciatívu a za jeho víziu. Má našu plnú podporu.
<SPEAKER ID="182" NAME="Małgorzata Handzlik" AFFILIATION="PPE">
(PL) Akt o jednotnom trhu je dobrou správou pre vnútorný trh, ako aj pre podniky, spotrebiteľov a občanov. Som rada, že Komisia predložila takýto ambiciózny program dobudovania spoločného trhu. Počas včerajšieho fóra o vnútornom trhu, na ktorom pán komisár po prvýkrát predstavil program 50 návrhov, bolo na akt vyjadrené množstvo názorov. Prevládal medzi nimi názor, že dokončenie projektu, ktorý sa začal pred vyše 20 rokmi, si vyžaduje komplexnú víziu budovania spoločného trhu. Je potrebné vytvoriť skutočne jednotný trh orientovaný na občanov, kde ľudia nebudú mať problémy s otváraním bankových účtov, registrovaním áut, uznávaním svojej kvalifikácie, prenosom práv na dôchodky alebo objednávaním tovarov a služieb z iných členských štátov pomocou internetu.
<P>
Pre mňa však zostáva prioritou dosiahnutie voľného pohybu služieb, čo si zase vyžaduje ďalšiu prácu na uplatňovaní smernice o službách. Musím však súhlasiť so včerajším konštatovaním pána profesora Maria Montiho. Povedal, že o mnohých iniciatívach obsiahnutých v Akte o jednotnom trhu vieme už dávno, takže nejde ani o nové problémy, ani o nové riešenia. Preto vyzývam Európsku komisiu, členské štáty a kolegov poslancov Európskeho parlamentu, aby tento proces urýchlili a zaviedli právne predpisy, ktoré sú kľúčové z hľadiska občanov, spotrebiteľov a podnikov.
<SPEAKER ID="183" NAME="Regina Bastos" AFFILIATION="PPE">
(PT) Na začiatok by som rada zablahoželala pánovi komisárovi Barnierovi k predloženiu tohto dôležitého dokumentu. Správne sa tam prichádza k záveru, že kríza, ktorú práve prežívame, zasiahla všetky sektory našej spoločnosti a hospodárstva, čo spôsobilo obavy a nedôveru verejnosti v jednotný trh.
<P>
Práve tento jednotný trh je však jedným z najlepších nástrojov Európy v boji proti súčasnej kríze. Nadšene preto vítame toto oznámenie, ktoré načrtáva nové ambiciózne politiky v oblasti jednotného trhu, ktoré nám umožnia obnoviť dôveru v náš model sociálneho trhového hospodárstva. V súčasnej situácii by mala Európska únia osobitnú pozornosť venovať svojim 20 miliónom malých a stredných podnikov. Vzhľadom na to by malo byť jednou z priorít EÚ vytvorenie mechanizmov na vyriešenie problému prístupu týchto spoločností k úverom.
<P>
Takisto by sme chceli vyzdvihnúť návrh Komisie zhodnotiť do konca roka 2010 iniciatívu Small Business Act s cieľom uľahčiť týmto spoločnostiam život, zvlášť zjednodušením byrokratických a daňových záležitostí a kladením väčšieho dôrazu na sociálnu zodpovednosť. Dúfame, že 50 opatrení, ktoré tu boli predložené, dokáže prispieť k ďalšiemu rozvoju vnútorného trhu a jeho plnému využitiu, pretože sa môže preukázať ako zdroj ďalšieho rastu európskeho hospodárstva.
<SPEAKER ID="184" NAME="Sophie Auconie" AFFILIATION="PPE">
(FR) Vážený pán predsedajúci, pán komisár, dámy a páni, v čase, keď európski občania viac ako kedykoľvek predtým potrebujú solidárnu a ambicióznu Európu, Európu sociálnu, ale zároveň dynamickú, by som chcela pri tejto príležitosti vzdať poctu prístupu pána Barniera. Tento prístup vyjadrený Aktom o jednotnom trhu je komplexným, celkovým a kolektívnym prístupom k jednotnému trhu. Podarilo sa vám, pán Barnier priviesť k diskusnému stolu niekoľko európskych komisárov zainteresovaných na tomto celom dokumente a na otvorenom prístupe, pretože sem dnes prichádzate, aby ste otvorili rozpravu o tomto dokumente, aby ho mohol každý jeden z nás obohatiť vlastnými myšlienkami; ide o prístup orientovaný na občana, pretože chcete občana vrátiť do centra vnútorného trhu, tak ako aj podniky, a práve toto bude podľa mňa v nadchádzajúcich mesiacoch a rokoch najdôležitejšou úlohou.
<P>
Okrem toho ide politický prístup a podľa mňa Európa viac ako čokoľvek iné potrebuje viac politiky, za čo je, samozrejme, zodpovedný náš Parlament. Pokiaľ ide o obsah, pán Barnier, chcela by som poukázať na bod týkajúci sa služieb všeobecného záujmu. Tak ako vy, aj ja si myslím, že viac ako legislatívny rámec potrebujeme právnu istotu. V stanovisku Výboru pre hospodárske a menové veci, ktoré mám predniesť, hovorím o pláne pre organizujúce úrady; vy hovoríte o súbore nástrojov. Už sa zbližujeme, aj keď na významovej úrovni budeme musieť urobiť jeden spoločný krok. Myslím si, že budeme musieť zvlášť pracovať na tomto súbore nástrojov, čo bude naozaj ťažká úloha, a taktiež na transparentnosti pre všetkých tých, ktorí využívajú a chcú poskytovať služby všeobecného záujmu.
<SPEAKER ID="185" NAME="Damien Abad" AFFILIATION="PPE">
(FR) Vážený pán predsedajúci, Európa sa nachádza na rázcestí a má povinnosť ambiciózne a aktívne riešiť hospodársku a finančnú krízu, dôsledky ktorej európski občania, samozrejme, výrazne pociťujú. Chcel by som uvítať iniciatívu pána komisára Barniera; treba mu zablahoželať k metóde, ktorú uplatnil a ktorú chce rozvinúť v nadchádzajúcich rokoch. Takisto vítam zmenu v prístupe Komisie k vnútornému trhu. Cítiť cieľavedomosť, vôľu spoločne pracovať pre úspech tohto dobrého projektu, ktorým je jednotný trh.
<P>
Z obsahového hľadiska ma teší, že sa konečne zohľadňuje vonkajší rozmer nášho vnútorného trhu, a to v zmysle podpory nášho priemyslu, ako aj v zmysle ochrany našich občanov. Len vtedy, ak budeme silní vnútorne, budeme schopní ovplyvniť záležitosti aj mimo EÚ. Viete, mám vás rád, pevne verím vo vnútorný trh, ale nie v hocijaký starý trh, a preto zakončím vystúpenie týmto výrokom Jacqua Delorsa, ktorý povedal: "Odmietam Európu, ktorá by bola len trhom, zónou voľného obchodu bez duše, bez svedomia, bez politickej vôle a bez sociálneho rozmeru." Týmto Aktom o jednotnom trhu máme túto politickú vôľu a túto dušu.
<SPEAKER ID="186" NAME="Marc Tarabella" AFFILIATION="S&amp;D">
- (FR) Vážený pán predsedajúci, pán komisár, dovoľte mi uvítať tento Akt o jednotnom trhu a zvlášť zahrnutie sociálnej koncepcie a koncepcie sociálneho hospodárstva. Predpokladám, že pre členov súčasnej Komisie to nebolo bez ťažkostí. Dovoľte mi v každom prípade citovať tri príklady, vo vzťahu ku ktorým som plný očakávaní, ale v tejto fáze aj dosť nespokojný.
<P>
Po prvé, a to spomenula aj pani Gebhardtová: hromadné odškodňovanie. Vedieme o tom konzultácie už 20. rokov. Komisia o tom vedie konzultácie už od iniciatívy pána komisára van Mierta. Dúfam, prirodzene, že sa v tejto záležitosti raz dosiahne riešenie.
<P>
Ďalší príklad sa týka cestujúcich. Uvádzate výbuch islandskej sopky ako podnet na to, aby bolo konečne zmenené a doplnené nariadenie týkajúce sa cestujúcich v leteckej doprave, ale my už 10 rokov požadujeme komplexné nariadenie týkajúce sa práv všetkých cestujúcich. Kedy ho budeme mať? Myslím si, že sa v tejto súvislosti začína objavovať oprávnená netrpezlivosť.
<P>
O službách všeobecného záujmu ani nehovoriac. Čakáme na rámcovú smernicu. Čo dostaneme? Hovoríte, že príde oznámenie a konkrétne kroky.
<P>
Pán komisár, spolieham sa na to, že ako pragmatický človek premeníte tento Akt o jednotnom trhu na niečo viac než len katalóg dobrých úmyslov.
<SPEAKER ID="187" NAME="Róża Gräfin von Thun und Hohenstein" AFFILIATION="PPE">
(PL) Chcela by som sa s vami podeliť o zážitok zo stretnutia s mladým novinárom k včerajšiemu vypočutiu o Akte o jednotnom trhu. Dokument urobil na novinára veľký dojem a hovoril o ňom s veľkým prekvapením. Povedal, že ide o úžasný a revolučný dokument, a spýtal sa, prečo sa o ňom nehovorí viac a prečo nie je ústrednou témou európskej diskusie.
<P>
V skutočnosti sme to my, kto musí 50 bodov dokumentu o spoločnom trhu predloženého pánom komisárom dostať do centra európskej diskusie v Parlamente, ostatných inštitúciách, členských štátoch a médiách. Dokument je veľmi dôležitý a veľmi špecifický. Všetci vieme, že najdôležitejšími otázkami sú mier, demokracia a ľudské práva, ale pre každého z nás má konkrétnejší význam niečo, čo nám uľahčuje každodenný život - spoločný trh. Hovorí sa, že tento program je našou vlajkovou loďou. Ako však povedal pán profesor Monti, nie je to ani vlajka, ani loď, ale more a vietor. Sme to my, kto musí pomôcť našim občanom tým, že im zabezpečíme priaznivý vietor a vodu.
<SPEAKER ID="188" NAME="Bernadette Vergnaud" AFFILIATION="S&amp;D">
(FR) Vážený pán predsedajúci, pán komisár, dámy a páni, pár mesiacov po správe pána profesora Montiho, ktorá požadovala nevyhnutné oživenie vnútorného trhu orientovaného na občana, vítam odpoveď Komisie. Za zvlášť dôležité pokladám zlepšenie uznávania odborných kvalifikácií, pomoc malým a stredným podnikom, nové právne predpisy v oblasti verejných zákaziek a koncesií na služby a právnu istotu pre sociálne hospodárstvo. Tieto ciele preto vítam.
<P>
Je mi však ľúto, že v rámci týchto 50 návrhov nie sú jasne definované priority. Znepokojuje ma nesystematická stratégia rôznych generálnych riaditeľstiev a komisárov a vyzývam pána Barrosa, aby sa do toho viac zapojil, aby sa predišlo protirečivým návrhom.
<P>
A nakoniec, mrzí ma neprítomnosť akéhokoľvek skutočného záväzku v oblasti služieb všeobecného záujmu vzhľadom na to, že už roky požadujeme ochranné právne predpisy, čo Lisabonská zmluva teraz umožňuje. Preto skôr, ako sa rozhodnem, či vás v tejto dôležitej úlohe pre budúcnosť Európy a všetkých jej občanov podporím, počkám si na konečné texty.
<SPEAKER ID="189" NAME="Pablo Arias Echeverría" AFFILIATION="PPE">
(ES) Vážený pán komisár, chcel by som využiť túto príležitosť na to, aby som vyjadril uznanie oznámeniu, ktoré ste nám predložili. Ide podľa mňa o dobrú iniciatívu, ktorá pomôže práci na ďalšom vylepšovaní jednotného európskeho trhu. Diskusiu o 50 návrhoch, ktoré ste spomínali vo svojom vystúpení, pokladám za kľúčovú. Dúfam, že dokážem v Parlamente zohrať aktívnu úlohu pri odstraňovaní prekážok elektronického obchodu v Európe.
<P>
Mnohé zo súčasných prekážok elektronického obchodu už boli identifikované a existujú aj konkrétne návrhy na ich odstránenie. Mohli by sme povedať, že odstránenie týchto prekážok závisí od politickej vôle. Myslím si, že toto oznámenie je dobrým začiatkom, a preto si myslím, že by sme ho mali podporiť tým, že zohráme v tomto procese aktívnu úlohu.
<SPEAKER ID="190" NAME="Michel Barnier">
člen Komisie. - (FR) Vážený pán predsedajúci, ďakujem vám za vaše názory. Budem sa snažiť dať každému z vás podrobnú odpoveď, aj keď nesľubujem, že sa mi to podarí. Som presvedčený, že ešte budeme mať príležitosť, aby sme sa znova stretli. Svoju odpoveď začnem tým, čo povedal prvý z vašich rečníkov pán Schwab, keď vyzdvihol pôvodný cieľ, že by sme mali oživiť a zostať verní konkrétne sociálnemu trhovému hospodárstvu. Dodal, a súhlasím s ním, že si ceníme každé z týchto troch slov: sociálne trhové hospodárstvo. To je dôležité a Lisabonská zmluva, prirodzene, tieto tri slová obsahuje a dopĺňa ich o cieľ veľmi silnej konkurencieschopnosti.
<P>
Vážené poslankyne, vážení poslanci, tento cieľ, vysoko konkurencieschopné sociálne trhové hospodárstvo, je vlastne základom tohto Aktu o jednotnom trhu a sme presvedčení, a zvlášť ja som presvedčený, že - opakujem - dosiahnutie konkurencieschopnosti a rastu si vyžaduje pomoc každého občana, každého podniku a každého spoločenstva.
<P>
Nespadne nám to jednoducho do lona; aj keď my musíme prijať právne predpisy a vytvoriť rámce, je na občanoch, podnikoch a spoločenstvách, aby sa chopili šancí a príležitostí, ktoré vnútorný trh ponúka. To je cieľom. Pánovi Schwabovi a mnohým iným z vás by som, samozrejme, povedal, že na konci tejto rozpravy budeme musieť definitívne rozhodnúť o dôležitejších a konkrétnejších prioritách, než sú tie, ktoré sme sami dokázali určiť, aj keď sme už identifikovali 29 alebo 30 hlavných priorít z 50. Ešte by som dodal, že správa pána Maria Montiho obsahovala mnoho ďalších myšlienok.
<P>
Chcel by som však vyjadriť súhlas s tým, čo povedali pán Creutzmann a pani Corazzová Bildtová. Tak trochu zopakovali analýzu z môjho predchádzajúceho vystúpenia a povedali, že by sme sa mali pozrieť na to, čo sa deje v mnohých z našich krajín v dôsledku krízy, v dôsledku nedostatku porozumenia, v dôsledku toho, že na otázku "Čo nám ponúka trh?" sa reaguje odpoveďou "Nie veľa". Vytvára to pocit strachu a nepochopenia a za týmto všetkým vidíme rast populizmu a protekcionizmu.
<P>
Prvou obeťou protekcionizmu by bol vlastne jednotný trh. Preto musíme prostredníctvom činnosti, prostredníctvom dynamiky, prostredníctvom iniciatív týmto protekcionistickým pokusom a pokušeniam čeliť.
<P>
Pán Harbour naznačil, že ide o nový záväzok. Pán predsedajúci, pamätám sa, že počas svojho vypočutia 13. januára som jasne povedal, že v priebehu piatich rokov, ktoré spolu strávime, sa spolu s niektorými z mojich kolegov - pretože ja nie som jediným komisárom, asi ďalších 15 alebo 16 komisárov zdedilo naozaj veľkú časť právnych predpisov - podujmeme na zosúladenie 1 500 textov, ktoré treba aplikovať, inteligentne aplikovať na trh.
<P>
Tisícpäťsto textov! Skutočne som však spomenul, pán Harbour, že chcem dosiahnuť zmierenie občanov a podnikov s vnútorným trhom, a správne ste vyzdvihli príležitosť na vytvorenie komplexného a holistického akčného plánu, ktorú nám môžu poskytnúť táto rozprava a návrhy Komisie, aby som zopakoval povzbudzujúce slová pána Grecha.
<P>
Pán Harbour spomenul rast konkurencieschopnosti. V predloženom Akte o jednotnom trhu nájdete veľa praktických návrhov, na ktorých budeme pracovať a ktoré sa týkajú právneho a daňového prostredia podnikov a zvlášť malých a stredných podnikov, revízie účtovných smerníc v roku 2011, spoločného pevného základu dane z príjmov právnických osôb - na tom pracuje môj kolega pán Šemeta -, nových stratégií pre DPH a prepojenia obchodných registrov.
<P>
To je niekoľko praktických návrhov, ktoré majú zjednodušiť regulačné, fiškálne a finančné prostredie malých a stredných podnikov. Okrem toho je tu digitálna agenda, na ktorej pracujem spolu s kolegyňou Neelie Kroesovou, ktorá pracuje s veľkým odhodlaním. Je tu ďalej maloobchodný sektor a mnohé iné myšlienky, ktorých sa vo svojom vystúpení dotkla pani Handzliková.
<P>
Trochu konkrétnejšie by som sa chcel venovať otázkam týkajúcim sa sociálneho rozmeru, v čom sa tiež angažujem. Pán Triantaphyllides a pán Hughes ich spomenuli úplne na začiatku vašej diskusie a spomenuli ich aj pani Gebhardtová a pani Turunenová. Pani Turunenová, diskutovali sme na túto tému a chcel by som dodať, že pozície, ktoré sme prijali, nezodpovedajú nevyhnutne tým, o ktorých informovali noviny. Podľa mňa je takáto rozprava v rámci kolégia normálna, úplne normálna. V skutočnosti by bol nenormálny opak.
<P>
Pretože je nás 27 a každý z nás má iné názory, tradície a národnosť a spoločná práca na týchto návrhoch nás spája. Snažíme sa nájsť ťažisko európskeho všeobecného záujmu pri návrhoch, o ktorých budete následne viesť rozpravy tu v Parlamente a v Rade ministrov, aby ste ich mohli doplniť alebo vylepšiť.
<P>
Preto sme diskutovali, čo je normálne, s cieľom dosiahnuť správnu rovnováhu medzi hospodárskymi slobodami stanovenými zmluvou, slobodou pohybu a legitímnymi slobodami a právami sociálnych partnerov, zvlášť pokiaľ ide o kolektívne kroky.
<P>
Pokladám za úplne správne, aby zamestnanci, tak ako podniky, mali jasný a spoľahlivý pracovný rámec.
<P>
Takže v tomto duchu budú koordinované opatrenia Komisie. Na základe novej stratégie uplatňovania Charty základných práv zabezpečíme zohľadňovanie práv, ktoré Charta zaručuje, vrátane práva podnikať kolektívne kroky. Komisia do písmena uplatní horizontálnu sociálnu doložku stanovenú v článku 9 zmluvy prostredníctvom uskutočnenia predchádzajúcej hĺbkovej analýzy sociálneho vplyvu všetkých týchto legislatívnych návrhov na jednotný trh. V každom prípade som stále za to, že tam, kde je to potrebné, treba vložiť ustanovenie určujúce spôsob zaručenia kolektívnych práv v kontexte nových právnych predpisov.
<P>
Inými slovami, každý jednotlivý prípad si bude vyžadovať potrebu zhodnotenia potreby takejto doložky. O tejto téme budeme s vami diskutovať v priebehu nadchádzajúcich niekoľko mesiacov s cieľom ďalej vylepšiť návrhy Komisie, ak to bude možné. Bude to tak aj v prípade rámca kvality, pani Vergnaudová a pani Auconiová, ku ktorému sa zaviazal pán predseda Barroso v súvislosti so službami všeobecného záujmu.
<P>
Tiež by som chcel povedať pánovi Grechovi, že návrhy týkajúce sa spotrebiteľov ešte treba dokončiť; s pánom Dallim na tom pracujeme. Správne varujete pred krehkosťou vnútorného trhu, pán Grech: nič nie je nemenné. Preto potrebujeme túto angažovanosť, túto podporu zo strany voličov, aby sa trvalo upevnil vnútorný trh, pretože je to príležitosť; mala by to byť oblasť príležitostí, nie oblasť obmedzovania.
<P>
Pani Gebhardtová a pán Tarabella, dotkli ste sa hromadného odškodnenia. Touto otázkou sa neprestaneme zaoberať. Treba ju dôkladne preskúmať, ako ukázali mnohé rozpravy tu v Parlamente a tiež v Komisii. Pracujú na tom traja moji kolegovia pán Dalli, pani Redingová a pán Almunia, ktorí vyvodia závery z práve začatých konzultácií o zavedení hromadného odškodnenia, k čomu by malo dôjsť v pravý čas, a to čo najskôr.
<P>
Ďalej by som chcel povedať pani Comiovej, že s ňou súhlasím, že musíme vytvoriť prepojenie medzi Aktom o jednotnom trhu a oznámením pána Tajaniho o priemyselnej politike. Spoločne na tom pracujeme, predovšetkým v oblasti normalizácie.
<P>
Pán Salvini spomenul regióny, zvlášť svoj vlastný región. Som v každom prípade presvedčený, že by ste mali rozpravu, ktorú tu začíname ako normálnu rozpravu, preniesť do regiónov. Pošlem tento dokument v 23 jazykoch Únie každému zvolenému zástupcovi, v každej jednej z vašich krajín. Pošleme ho do regiónov, odborom a profesijným a obchodným organizáciám, aby sa táto rozprava čo najviac decentralizovala. Pri počúvaní pána Salviniho som si tiež spomenul na to, k čomu sa zaviazal niekdajší predseda pán Delors práve v čase, keď sa vytváral jednotný trh. Zaviazal sa k uplatňovaniu politiky súdržnosti, za ktorú sa aj ja dlhodobo zasadzujem a ktorej cieľom je zabrániť akýmkoľvek regionálnym rozdielom v rámci vnútorného trhu. Takže tieto veci jedna do druhej zapadajú.
<P>
Pani Thunová Und Hohensteinová túto rozpravu spomenula; angažuje sa za ňu a zvlášť za myšlienku fóra, za ktorú sme jej vďační. Toto fórum k vnútornému trhu budeme organizovať každý rok, aby sme aktualizovali dvadsať oblastí, v ktorých bol dosiahnutý skutočný pokrok. Dúfam, že to nebudú päť rokov tie isté oblasti, že sa budú meniť a že dokážeme niektoré problémy vyriešiť a dosiahnuť pokrok, ale v každom prípade budeme toto fórum organizovať.
<P>
Taktiež by som chcel zopakovať to, čo povedal pán Abad o vonkajšom rozmere. Niet pochýb o tom, že musíme byť silní vo vnútri a dosť silní na to, aby sme dokázali dobyť iné trhy, uspokojiť ostatné potreby vo zvyšku sveta bez toho, aby sme boli naivní, a s očakávaním otvorenosti a reciprocity. Aj môj kolega pán De Gucht povedal včera niekoľko veľmi pôsobivých vecí, s ktorými súhlasím, v súvislosti s potrebou reciprocity, ktorú by sme mali uplatňovať vo vzťahoch s hlavnými partnerskými regiónmi a krajinami Európskej únie.
<P>
Na záver sa niekoľkými slovami vrátim k tomu, čo povedal pán Kožušník, keď nás požiadal, aby sme boli odvážni. Áno, pán Kožušník, budem viesť túto rozpravu s čo najväčšou rozhodnosťou, ale nemôžem to robiť sám, všade, v každej jednej krajine. Budem ju viesť zajtra vo vašej krajine, pretože budeme spolu v Prahe, a budem ju viesť, ako budem najlepšie vedieť, vo všetkých krajinách. Nemôžeme uspieť sami; vyžaduje si to spoluprácu. Trinásti komisári, ktorí sa vo februári zaviažu k predloženiu týchto návrhov, sa s nami na tom tiež zúčastnia, aj všetci ostatní. Parlament, regióny, hospodárski a sociálni partneri a národní zvolení zástupcovia sa tiež musia zapojiť do tejto rozpravy.
<P>
Tento dokument nie je niečím, čo môžete prijať alebo odmietnuť, dámy a páni. Stále ho možno zlepšiť. Podľa nášho názoru ho môžeme vylepšiť, urobiť z neho prioritu a, predovšetkým, realizovať ho spolu s vami, pretože naliehavo potrebujeme spoločne s občanmi a podnikmi obnoviť rast a konkurencieschopnosť.
<SPEAKER ID="191" NAME="Predsedajúci">
Rozprava sa skončila.
<SPEAKER ID="192" NAME="António Fernando Correia De Campos" LANGUAGE="PT">
1. Vynaložilo sa pozoruhodné úsilie o zjednotenie 1 500 rozptýlených právnych predpisov. 2. Oznámenie poskytuje prehľad o 50 nástrojoch budovania jednotného trhu, ktoré sa doteraz používali chaoticky a roztrieštene. Po prvýkrát sme si teraz vedomí všetkých prostriedkov, ktoré máme k dispozícii. 3. Budúcnosť by mali určovať získané skúsenosti. Niektoré opatrenia boli veľmi úspešné, kým iné sú stále len na polceste alebo len na začiatku. O iných sa dá povedať, že boli neúspešné, keď ich porovnáme s ich cieľmi. Viac než kedykoľvek predtým môžeme teraz uplatniť to, čomu sa vo vede hovorí "prirodzený experiment". 4. Nemôžeme sa sťažovať na nedostatok technologických zdrojov; elektronický obchod, elektronické obstarávanie a všetko týkajúce sa digitálnej agendy pre Európu a digitálneho jednotného trhu sú nástroje, ktoré sa používajú čím ďalej, tým viac. Technológia existuje, aj dopyt po nej. Chýba len iniciatíva. 5. Tento prípad je jedinečný: stratégia EÚ 2020 so svojimi ukazovateľmi a cieľmi. Treba ju uplatňovať správne. Kríza sa prehlbuje a posilnenie vnútorného trhu môže pomôcť nájsť riešenie. 6. Ide o veľmi ambiciózny projekt. Je Komisia pripravená čo najviac túto príležitosť využiť? Je pripravená uznať, že by mal tento projekt pokračovať v tej forme, v akej existuje, bez nesystémových doplnkov?
<SPEAKER ID="193" NAME="João Ferreira" AFFILIATION="GUE/NGL">
písomne. - (PT) Okolnosti, za ktorých pán komisár Barnier začal túto rozpravu, sú poučné z niekoľkých hľadísk. Trh je v konečnom dôsledku naozaj hlavným dôvodom a konečným cieľom procesu európskej integrácie, ako nám dôrazne pripomenul. Táto vízia, ktorá tu bola tak priamo a jasne vyjadrená, dosť jasne odhaľuje kapitalistickú povahu procesu integrácie, ktorý Lisabonská zmluva inštitucionalizovala a posilnila. V čase, keď Európania dosť trpia dôsledkami kapitalistickej krízy, ktorú EÚ a jej politiky pomohli vytvoriť, sem Komisia príde, aby ako riešenie navrhla pokračovanie v tej istej ceste, ktorá nás priviedla do tejto zložitej situácie. Posilňovanie vnútorného trhu s cieľom zabezpečiť veľkým hospodárskym a finančným skupinám európskych mocností väčšie zisky je koreňom rastúcej nerovnosti v rámci EÚ, a to medzi štátmi, ako aj v rámci štátov. Vedie to k pokračujúcemu oslabovaniu najzraniteľnejších hospodárstiev, k privatizácii kľúčových odvetví hospodárstva, ku komodifikácii stále ďalších oblastí spoločenského života a k útoku na verejné služby. Prevládajúcim heslom v EÚ je "všetko po starom". "Súdržnosť" sa stále viac stáva iba heslom bez nejakého praktického významu.
<SPEAKER ID="992" NAME="Lidia Joanna Geringer de Oedenberg" LANGUAGE="PL">
Oznámenie Európskej komisie s názvom Na ceste k Aktu o jednotnom trhu vypracované na základe správy pána profesora Montiho je mimoriadne dôležitý dokument, ktorý stanovuje opatrenia, ktoré musí prijať EÚ v oblasti vnútorného trhu v priebehu nasledujúcich približne dvanástich rokov. Spomedzi iniciatív predložených Komisiou by som chcela osobitne upozorniť na tie, ktoré sa týkajú vytvorenia "digitálneho" vnútorného trhu, pretože to je podľa mňa budúcnosťou európskeho hospodárstva. Bez toho, aby som chcela podceniť dobré úmysly Komisie, mám dojem, že sa viac zamerala na "ochranu" tvorivosti ako na odstránenie prekážok rozvoja obchodných služieb na internete. Príkladom je počet plánovaných právnych projektov. Oznámenie obsahuje nie menej ako 50 iniciatív zameraných na vnútorný trh v tom najširšom zmysle, nenašla som však žiadnu zmienku o problematike, na ktorej pracujem už niekoľko rokov a ktorá sa týka vytvorenia jednotných podmienok prístupu k mediálnym službám na spoločnom trhu. Hovorím o podpore titulkov pre televízne programy, ktoré hluchým ľuďom značne uľahčujú prístup k médiám a taktiež pomáhajú ľuďom učiť sa cudzie jazyky, a to v rámci celej EÚ. Dúfam, že Európska komisia bude v blízkej budúcnosti tejto záležitosti venovať pozornosť.
<SPEAKER ID="991" NAME="Othmar Karas" LANGUAGE="DE">
Faktom je, že Akt o jednotnom trhu predstavuje revolúciu. Ide o najhmatateľnejší pracovný program tejto Komisie. Je to náš tretí veľký projekt po zavedení eura a rozšírení EÚ. Na realizáciu týchto 50 návrhov potrebujeme viac dynamiky, rozhodnosti, odvahy a európskeho zmýšľania. Jednotný trh sa musí stať domácim trhom 500 miliónov ľudí, pretože predstavuje náš potenciál rastu, zamestnanosti a konkurencieschopnosti. Veľa pokladov ešte len čaká na objavenie. Jednotný trh taktiež premení čistých prispievateľov, akými sú Rakúsko a Nemecko, na veľkých čistých príjemcov. Využitie potenciálu znamená vyslobodenie jednotného trhu z jeho reťazí, prekonanie protekcionizmu a nacionalizmu a rozhodnutie začať vnímať EÚ ako kontinent. Či sa to podarí, záleží predovšetkým od nás politikov. Takže pokračujme v začatej práci!
<SPEAKER ID="194" NAME="Alajos Mészáros" LANGUAGE="HU">
Všetci môžeme súhlasiť so zámerom Európskej komisie dosiahnuť konkurencieschopné sociálne trhové hospodárstvo. Správy Komisie obsahujú konkrétne návrhy na posilnenie jednotného trhu. Veríme, že sa realizujú. Podľa pána komisára Barniera musíme využiť príležitosti, ktoré ponúka jednotný trh a ktoré neboli zatiaľ využité. V skutočnosti možno vymenovať mnoho úspechov, ktoré nám v rámci EÚ uľahčili život. Zmeny, ktoré sa v súčasnosti odohrávajú vo svete, si však vyžadujú ďalšie opatrenia. Jednotný trh možno zjednotiť ešte viac. Cením si názor, že trhy musia slúžiť hospodárstvu a zároveň občanom EÚ. Právam občanov a hospodárskym otázkam sa venujú osobitné dokumenty. Dôvodom toho je, dúfajme, úsilie vyvážiť tieto dva póly trhu. Úloha EÚ ako iniciátora a koordinátora posilňovania jednotného trhu je neodškriepiteľná. Bez odhodlania členských štátov uplatňovať ho budeme však musieť dlho čakať na dobrý sociálny systém, vysokú úroveň vzdelania a konkurencieschopné pracovné miesta. Aj keď niektorí spochybňujú dôležitosť otvorených konzultácií, som presvedčený, že všetky zainteresované subjekty by mali mať príležitosť vyjadriť svoj názor. Podobne si myslím, že iniciatíva diskutovať o záležitostiach týkajúcich sa jednotného trhu v rámci každoročného fóra je pozitívnou iniciatívou. Účastníkmi tejto rozpravy sú logicky inštitúcie, členské štáty, podniky a občania, inými slovami, všetci aktéri jednotného trhu. Fórum taktiež pomôže zvýšiť informovanosť o prítomnosti jednotného trhu v našom každodennom živote.
<SPEAKER ID="990" NAME="Alfredo Pallone" LANGUAGE="IT">
Plne podporujem obsah a časové rámce iniciatívy Small Business Act. Jednotný trh je najintegrovanejšou formou spoločného trhu, pretože je viac zameraný na odstraňovanie prekážok - fyzických prekážok (hraníc), technických prekážok (noriem) a fiškálnych prekážok - medzi členskými štátmi. Je kľúčom k integrácii a trvalo udržateľnému rastu v Európe. Súčasná hospodárska kríza znovu poukázala na dôležitosť jednotného trhu pre úspešnosť európskeho projektu. Taktiež vyzývame na obnovenie politickej vôle odolávať pokusom o hospodársky nacionalizmus a plne využiť potenciál každého. Kríza zvýšila riziko zneužitia štátnej pomoci, ktorej cieľom je pomôcť najdôležitejším národným firmám. Riešením problému oživenia celého európskeho hospodárstva je naproti tomu (a je to riešenie vychádzajúce z jednotného trhu) odstránenie pretrvávajúcich prekážok voľného pohybu tovarov, osôb a služieb a rovnakého zaobchádzania s hospodárskymi subjektmi a občanmi v celej EÚ.
<SPEAKER ID="195" NAME="Olga Sehnalová" LANGUAGE="CS">
Akt o jednotnom trhu je iniciatívou, ktorú rozhodne vítam a podporujem. Chcela by som sa však zmieniť o probléme, ktorý v tejto súvislosti vnímam, a nie okrajovo. Ide o dlhodobú komunikačnú stratégiu nielen k tomuto dokumentu, ale k jednotnému trhu všeobecne. V bode 48 správy Komisia konštatuje, že posilnila konzultácie a dialóg s občianskou spoločnosťou, pričom osobitná pozornosť sa bude venovať zohľadneniu názorov spotrebiteľov. Ak však Komisia naozaj stojí o názory bežných spotrebiteľov, musí pre medializáciu tohto návrhu urobiť podstatne viac ako doteraz. Napríklad v Českej republike a na Slovensku sa uvedenie tohto základného dokumentu, žiaľ, v médiách vôbec neobjavilo. Zdá sa, že tu nie je témou hodnou pozornosti. Informačná kampaň o výhodách jednotného vnútorného trhu by preto nemala prebiehať len na úrovni európskych inštitúcií, ale mala by byť viac decentralizovaná na vnútroštátnej aj na regionálnej úrovni. Zamerať by sa mala predovšetkým na prínosy, ktoré jednotný trh ponúka, a na riešenie každodenných problémov spotrebiteľov na vnútornom trhu, ako sú napríklad bankové poplatky, porovnávanie cien výrobkov atď. Preto by som chcela vyzvať Komisiu, aby zlepšila svoju komunikačnú stratégiu voči koncovým používateľom, aby boli občania lepšie informovaní o výhodách jednotného trhu.
