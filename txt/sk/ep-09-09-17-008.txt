<CHAPTER ID="008">
Situácia na Taiwane po nedávnom tajfúne (rozprava) 
<SPEAKER ID="218" NAME="Predsedajúci">
Ďalším bodom programu je vyhlásenie Komisie o situácii na Taiwane po nedávnom tajfúne.
<SPEAKER ID="219" NAME="Meglena Kuneva">
členka Komisie. - Vážený pán predsedajúci, dovoľte mi najprv vyjadriť svoju účasť ľuďom na Taiwane, ktorí trpia následkom tajfúnu Morakot. Mechanizmom Európskeho spoločenstva v oblasti civilnej ochrany sme prispeli k celkovým snahám o poskytnutie pomoci a preukázali sme solidaritu Európy s obyvateľmi Taiwanu.
<P>
7. augusta 2009 zasiahol Taiwan tajfún Morakot, ktorý spôsobil obrovské záplavy a zosuvy bahna. Zahynulo viac ako 150 ľudí a desaťtisíce ľudí prišli o svoje domovy. Dopravná infraštruktúra vrátane ciest a mostov bola poškodená a komunikačné siete porušené. Približne 700 000 domovov ostalo bez pitnej vody. Taiwan požiadal o medzinárodnú pomoc 12. augusta 2009 a Európska komisia ako odpoveď aktivovala mechanizmus Spoločenstva v oblasti civilnej ochrany. Mechanizmus umožňuje a koordinuje materiálnu pomoc členských štátov v prípade mimoriadnych udalostí.
<P>
Európska komisia umiestnila na Taiwane koordinačný a hodnotiaci tím, ktorý posúdi potreby a pomôže vláde v snahách o poskytnutie pomoci. Tím podnikol v zasiahnutých regiónoch niekoľko hodnotiacich misií a svoje zistenia a odporúčania poskytol miestnym orgánom a medzinárodným partnerom. Okrem toho pomáhal s dodávkou materiálnej pomoci, napríklad so zariadeniami na čistenie vody, ktoré Taiwanu darovali Švédsko a Poľsko a ktoré putovali do najviac postihnutých oblastí.
<P>
Rýchle poskytnutie tejto pomoci bolo jasným dôkazom európskej solidarity. Prítomnosť európskeho tímu na mieste bola taktiež vnímaná pozitívne. Mechanizmus Spoločenstva v oblasti civilnej ochrany je viditeľným znakom európskej solidarity s krajinami na celom svete a som presvedčená, že bude rásť čo do sily a účinnosti.
<P>
Prírodné katastrofy môžu zasiahnuť ktorúkoľvek krajinu na svete. Často so sebou prinášajú početné ľudské obete a závažné hospodárske a environmentálne následky. Je pravdepodobné, že v budúcnosti budeme v súvislosti so zmenou klímy čeliť ešte početnejším katastrofám. Preto solidarita s takto zasiahnutými krajinami ostáva jedným z pilierov európskej politiky riešenia katastrof. Teším sa na pokračovanie spolupráce s Európskym parlamentom s cieľom zabezpečiť, aby naše európske nástroje na riešenie mimoriadnych udalostí zodpovedali účelu, na ktorý sú určené.
<SPEAKER ID="220" NAME="Thomas Mann" LANGUAGE="DE">
Vážený pán predsedajúci, dámy a páni, 8. augusta sa Taiwan otriasol v základoch. Tajfún Morakot sa prehnal celým ostrovom neovládateľnou silou a zanechal za sebou 750 mŕtvych. Tisíce ľudí prišli o svoj majetok a obrovské plochy pôdy ostali spustošené. Škoda sa vyšplhala do výšky viac ako 2,5 miliardy EUR. Obnovenie značne poškodenej infraštruktúry potrvá mesiace. Ako prejav solidarity sme si my Európania želali podporiť obyvateľov Taiwanu poskytnutím pomoci po živelnej katastrofe.
<P>
Pani Kunevová, Poslanecký klub Európskej ľudovej strany (kresťanských demokratov) podporuje iniciatívy Európskej komisie. Je o to prekvapujúcejšie, že taiwanské ambasády dostali pokyn odmietnuť akúkoľvek zahraničnú pomoc. To viedlo ku silnej kritike a 13. augusta k veľmi potrebným úpravám absolútne nevydareného krízového programu. Krátko po tom premiér Liu Čchao-šiouan rezignoval zo svojej funkcie.
<P>
Ďalšie podráždenie vyvolala niekoľkodňová septembrová návšteva dalajlámu v Taiwane, ktorý sa chcel iba s pozostalými modliť za obete. Súcit je už dlho posolstvom prejavov a kníh dalajlámu, ktoré si získali veľké uznanie. Čínska vláda opäť hlasno protestovala a použila obrovský nátlak. Je nanajvýš poburujúce, že Peking čisto humanitárny čin dalajlámu zase obrátil na politickú záležitosť. Taiwan si musí položiť otázku, na koho strane vlastne je. Prezident Ma Jing-ťiou povolil držiteľovi Nobelovej ceny za mier vstup do krajiny až po silných protestoch svojich vlastných ľudí.
<P>
Vážená pani komisárka, musíme vystupňovať dialóg s Taiwanom o humanitárnych otázkach, ale aj o otázkach našich základných hodnôt. Demokracia, ľudské práva a solidarita k sebe neoddeliteľne patria, dokonca aj v tejto rozvíjajúcej sa ázijskej krajine.
<SPEAKER ID="221" NAME="Victor Boştinaru">
v mene skupiny S-D. - Vážený pán predsedajúci, chcel by som predovšetkým vyjadriť úprimnú ľútosť nad obrovskou tragédiou, ktorá zasiahla Taiwan 8. augusta, a najmä nad tými, ktorí sa stali obeťami skazy ohromujúcej sily tejto veľkej katastrofy.
<P>
Morakot bol najsmrteľnejším tajfúnom, ktorý zasiahol Taiwan za posledných takmer 50 rokov. Začiatkom augusta spustošil celý ostrov, zanechal za sebou 700 mŕtvych a nezvestných, vyžiadal si evakuáciu tisícov ľudí a pod návalmi bahna pochoval stovky vidieckych domov.
<P>
Pri tejto príležitosti Čína preukázala veľkú citlivosť, keď k obetiam v Taiwane vyslala okamžitú pomoc. Pomôcť ostrovu bola pripravená nielen čínska vláda, ale aj súkromné spoločnosti a organizácie rôzneho druhu vrátane Asociácie pre vzťahy medzi Taiwanom a pevninskou Čínou (ARATS) a pevninského spoločenstva Červeného kríža.
<P>
Čínske obyvateľstvo tiež poskytlo svoju pomoc formou finančných zbierok na pomoc ostrovu, aby sa spamätal z katastrofy.
<P>
Podľa najnovších údajov kontinentálna Čína zatiaľ darovala obetiam tajfúnu približne 1 miliardu CNY, čo je takmer 150 miliónov USD. Dôležitú úlohu zohralo v tejto situácii niekoľko stoviek montovaných domov, ktoré Čína poslala Taiwanu, aby poskytla strechu nad hlavou tým, ktorí prišli o svoje obydlia.
<P>
Rád by som zdôraznil skutočnosť, že Európska únia, ktorá lipne na politike jednej Číny, víta pomoc Číny Taiwanu v tejto tragickej udalosti, pretože je prejavom zlepšenia vzťahov medzi dvoma teritóriami a je jasné, že zlepšenie takýchto vzťahov môže viesť k zvýšeniu stability v tomto regióne.
<P>
Okrem toho si myslím, a touto poznámkou budem končiť, že vzhľadom na rozsah katastrofy by Európska únia mala prejaviť jednu zo svojich kľúčových hodnôt - solidaritu - a ponúknuť Taiwanu viac materiálu a finančnej pomoci, aby mu pomohla s potrebnou a rozsiahlou rekonštrukciou.
<SPEAKER ID="222" NAME="Charles Tannock">
v mene skupiny ECR. - Vážený pán predsedajúci, zábery devastácie a deštrukcie spôsobenej tajfúnom Morakot ostanú v našich spomienkach veľmi dlho, ale mnohí ľudia na Taiwane budú žiť s následkami tejto tragédie celé roky. Viac ako 700 ľudí zahynulo a tisíce ďalších prežívajú obrovský rozvrat.
<P>
Taiwanská vláda na čele s prezidentom Ma Jing-ťiouom reagovala pohotovo umiestnením vojakov v najviac postihnutých komunitách a oblastiach a žiadosťou o pomoc medzinárodného spoločenstva. Švédskemu predsedníctvu EÚ a Komisii by sme mali zablahoželať k práci na spustení mechanizmu Spoločenstva v oblasti civilnej ochrany. Teraz dúfam, že sa Komisia zaviaže k dlhodobej pomoci Taiwanu s cieľom umožniť jeho obyvateľstvu úplné zotavenie a dosiahnuť obnovenie hospodárstva a infraštruktúry.
<P>
Nepochybujem o vďačnosti ľudí a taiwanskej vlády za solidaritu a podporu, ktorú im prejavuje EÚ. Okrem toho sa ako predseda skupiny Európskeho parlamentu pre priateľstvo s Taiwanom teším na to, keď na budúci mesiac povediem do Taiwanu delegáciu členov EP a dozviem sa, aká je tam momentálne situácia.
<P>
Nešťastie, aké zasiahlo Taiwan, sa môže v dôsledku zmeny klímy stať bežnejším nielen na Taiwane, ale aj na celom svete. Preto je nevyhnutné, aby sa Taiwanu, ostrovu, ktorý nie je pred takýmito meteorologickými javmi chránený, a veľkej globálnej priemyselnej mocnosti, umožnila zmysluplná a dôstojná účasť v medzinárodných organizáciách, v neposlednom rade v tých, ktoré sa zaoberajú počasím a zmenou klímy. Konkrétne by sme mali Taiwanu povoliť účasť na Rámcovom dohovore Organizácie Spojených národov o zmene klímy a vo Svetovej meteorologickej organizácii.
<P>
Ako Rada, tak aj Komisia v súčasnosti podporujú významné zastúpenie Taiwanu v orgánoch Organizácie Spojených národov a ja verím, že využijú príležitosť, ktorá vznikla v dôsledku tejto katastrofy a ktorú sme Taiwanu predstavili s cieľom zvýšiť jeho účasť v týchto štruktúrach.
<SPEAKER ID="223" NAME="Fiorello Provera" LANGUAGE="IT">
Vážený pán predsedajúci, dámy a páni, spolu s vyjadrením sústrasti a podpory obyvateľom Taiwanu by som rád zdôraznil včasnosť humanitárnych snáh Európskej únie v prípade tejto katastrofy.
<P>
Svoju úlohu zohrala aj Komisia a mnohé členské štáty poslali na miesto pomoc alebo tímy odborníkov. Samotná Čínska ľudová republika pomohla taiwanským orgánom a to pokladám za veľmi významné gesto. Ak však chceme taiwanským orgánom a krajinám v regióne poskytnúť štrukturálnu pomoc, aby si v budúcnosti vedeli poradiť s hrozbami tohto druhu, mala by Európska únia podporiť pripustenie Taiwanu ako pozorovateľa vo Svetovej meteorologickej organizácii a v Rámcovom dohovore OSN o zmene klímy.
<P>
Pripustenie Taiwanu ako pozorovateľa už prinieslo dobré výsledky v iných medzinárodných odvetvových organizáciách, ako napríklad WTO, a aj v tomto prípade by pripustenie Taiwanu mohlo byť praktickou formou prevencie a v budúcnosti by mohlo zmierniť riziká pre 23 miliónov obyvateľov ostrova a pre región ako celok.
<SPEAKER ID="224" NAME="Astrid Lulling" AFFILIATION="PPE">
(FR) Vážený pán predsedajúci, Taiwan sa práve spamätáva z hroznej prírodnej katastrofy, ktorá za posledných 50 rokov nemá v krajine obdobu. Je našou povinnosťou nielen prejaviť solidaritu, ale aj aktívne sa zúčastniť rekonštrukcie zničených častí ostrova.
<P>
Našťastie Komisia a Rada po tajfúne Morakot vyjadrili svoju ochotu pomôcť. Teraz ich vyzývam, aby poskytli konkrétnu pomoc, ktorú vláda a ľudia v krajine potrebujú, pretože ich čaká obrovské množstvo práce. Vhodné nástroje na úrovni Európskej únie existujú. Mali by sme ich teda plne využiť.
<P>
Ako už spomenuli niektorí naši kolegovia poslanci, táto pohroma opäť nastoľuje otázku o účasti Taiwanu v rôznych agentúrach OSN. V zásade ju inštitúcie EÚ podporujú, ale je najvyšší čas niečo aj urobiť, aby sa veci zmenili. Taiwanské orgány nemali prístup k meteorologickým informáciám, ktoré udávali silu tajfúna. To je neprijateľné. Je absolútne nevyhnutné, aby sa Taiwan pripojil k Rámcovému dohovoru Organizácie Spojených národov o zmene klímy a bol schopný vyhnúť sa najhoršiemu, pretože niet pochýb o tom, že budúcnosť prinesie ďalšie klimatické depresie.
<P>
Som predsedníčkou združenia pre vzťahy medzi Taiwanom a Luxemburskom a skutočne musím povedať, že v súvislosti so vzťahmi s Taiwanom by sme viac nemali podliehať tlakom vydierania komunistickej Číny. Jasná podpora zo strany Komisie a Rady je v tejto otázke absolútne nevyhnutná.
<SPEAKER ID="225" NAME="Kriton Arsenis" AFFILIATION="S&amp;D">
(EL) Vážený pán predsedajúci, pani komisárka, dámy a páni, rád by som vyjadril hlbokú ľútosť nad humanitárnou tragédiou na Taiwane a povedal, že ako Európska únia musíme pomôcť akýmkoľvek spôsobom.
<P>
Vieme, že tajfún Morakot zabil 640 ľudí a viac ako 192 ľudí je nezvestných. Jeden zosuv bahna vymazal z mapy celú dedinu a zabil stovky ľudí. Nič z toho sa však nestalo náhodou. Predchádzalo tomu dlhotrvajúce sucho, ktoré spôsobilo zníženú schopnosť pôdy nasať dažďovú vodu.
<P>
Suchá, záplavy a prudký nárast prejavov extrémneho počasia neustále pribúdajú v dôsledku zmeny klímy. Tajfún vzniká v morských oblastiach s povrchovou teplotou vody vyššou ako 27 °C. Zvýšenie teploty významne prispeje k nárastu výskytu tajfúnov aj k zvýšeniu ich intenzity. V súčasnosti žije v oblastiach, ktoré zasahujú tajfúny, 120 miliónov ľudí. Od roku 1980 do roku 2000 si tajfúny vyžiadali 250 000 obetí.
<P>
Preto musíme v decembri v Kodani načúvať svojim srdciam, keď budeme rozhodovať, či bude každý členský štát obhajovať svoje dočasné, krátkodobé záujmy, alebo budeme spoločne bojovať za planétu, za náš domov a za zvrátenie zmeny klímy.
<P>
Prestanú rozvinutý a rozvojový svet prispievať ku katastrofám, aká sa stala na Taiwane? Ak áno, musíme začať konať. Musíme na seba vziať nutné záväzky potrebného zníženia teploty, aby sme zabránili jej nárastu o viac ako 2 °C. Taktiež si musíme načrieť do vrecka a poskytnúť finančnú pomoc rozvojovému svetu, aby sa mohol stať súčasťou riešenia a pomáhať v boji proti zmene klímy.
<P>
My sme rozvojový svet, ktorý zapríčinil zmenu klímy. My sme znečisťovatelia a podľa zásady "znečisťovateľ platí", ktorú sme sami prijali, musíme platiť. Musíme platiť tým, že poskytneme finančnú pomoc rozvojovým krajinám.
<SPEAKER ID="226" NAME="Bastiaan Belder" AFFILIATION="EFD">
(NL) Vážený pán predsedajúci, pre Taiwan to bola pohroma nebývalého rozsahu. V horách sa odohráva skutočná tragédia. Zmizli celé dediny a predpokladá sa, že tisíc ľudí je mŕtvych alebo nezvestných. Tisíce ľudí, ktorí prežili, ak nie ešte viac, sú zatiaľ umiestnené vo vojenských táboroch. Takto opisuje zničujúce následky tajfúnu Morakot Menno Goedhart, najvyšší predstaviteľ zastupiteľského úradu Holandska, z ktorého pochádzam, v Taiwane. Chcel by som predovšetkým vyjadriť sústrasť tohto Parlamentu vláde a obyvateľom Taiwanu.
<P>
Napriek praktickej pomoci, ktorú teraz ponúka Menno Goedhart svojim taiwanským priateľom, a napriek tomu, že si vážim, čo sa už z európskej strany vykonalo, rád by som Komisii položil niekoľko otázok v súvislosti s posilnením vzťahov medzi Európou a Taiwanom. Po prvé, Komisia na budúci mesiac predloží návrh na uvoľnenie vízového režimu pre obyvateľov Taiwanu. Spojené kráľovstvo a Írsko sú už v tejto súvislosti dobrým príkladom. Po druhé, nedávna európska správa veľmi jasne ukázala, že prijatie opatrení na zvýšenie obchodnej spolupráce by bolo obrovským prínosom pre Taiwan aj Európsku úniu. Súhlasí Komisia s týmto naliehavým záverom?
<P>
A napokon, pán predsedajúci, by som rád vyjadril svoju plnú podporu kolegom poslancom, ktorí sa už vyslovili za skončenie neuveriteľnej medzinárodnej izolácie Taiwanu. Túto izoláciu skutočne nemožno tolerovať, najmä ak ide o životy ľudí, a to bez ohľadu na to, v ktorej krajine.
<SPEAKER ID="227" NAME="Ville Itälä" AFFILIATION="PPE">
(FI) Vážený pán predsedajúci, 8. augusta zasiahla Taiwan ľudská katastrofa obrovských rozmerov. Udalosť si vybrala svoju daň a spôsobila nesmierne hospodárske škody. Nadišiel čas pomoci. Teraz je ten správny čas na prejavenie solidarity s obyvateľmi Taiwanu. Musíme im preukázať súcit, ale aj poskytnúť finančnú pomoc, a ako povedala pani komisárka, teraz musíme prijať nástroje krízového manažmentu. Musíme taiwanskému obyvateľstvu poskytnúť všetku pomoc, ktorá je v našich silách. Chcel by som vyjadriť podporu myšlienke dlhodobejšej pomoci Taiwanu, ktorú predniesol pán Tannock, aby sme dosiahli čo najlepšie výsledky a ukázali, že aj jeho obyvatelia sú ľudské bytosti a predovšetkým naši priatelia.
<SPEAKER ID="228" NAME="Janusz Władysław Zemke" AFFILIATION="S&amp;D">
(PL) Rád by som pani komisárke poďakoval za informácie. Moja otázka však znie trochu inak. Taiwan nedávno zasiahla tragédia. Sme si však plne vedomí toho, že mnohé katastrofy tohto druhu sa už v minulosti odohrali a že mnohé ďalšie ešte prinesie budúcnosť. Preto by som chcel položiť pani komisárke túto otázku. Využíva Európska únia a najmä Komisia nejaké štandardné postupy na zvládnutie tohto druhu situácií? Existujú krízové akčné balíky alebo opatrenia pre určité krajiny? Existuje nejaký dlhodobý akčný plán?
<P>
Myslím, že by nebolo šťastným riešením, ak by sme na tieto tragédie reagovali rozdielne, v závislosti od situácie v danej krajine. Preto sa domnievam, že by sme mali, podobne ako je to v prípade vojenských síl, zaviesť určité štandardné postupy pre krízové situácie. To som sa chcel opýtať pani komisárky.
<SPEAKER ID="229" NAME="Johannes Cornelis van Baalen" AFFILIATION="ALDE">
(NL) Vážený pán predsedajúci, Skupina Aliancie liberálov a demokratov za Európu, rovnako ako ďalšie skupiny v tomto Parlamente, súcití s obyvateľmi Taiwanu a teší nás, že Komisia reagovala tak, ako reagovala. Komisia musí pokračovať týmto spôsobom. Veľkým problémom však popri humanitárnej katastrofe, samozrejme, ostáva izolácia Taiwanu. Je celkom možné zachovať politiku jednej Číny a zároveň nadviazať dobre fungujúce vzťahy s Taiwanom. Taiwan by mohol veľmi dobre zohrať svoju úlohu ako pozorovateľ vo Svetovej zdravotníckej organizácii. To isté platí o Svetovej meteorologickej organizácii a Rámcovom dohovore Organizácie Spojených národov o zmene klímy. Toto všetko je možné a nie je to prekážkou v politike jednej Číny. Čo sa týka uvoľnenia vízového režimu, súhlasím s pánom Belderom, rovnako ako so všetkými pozitívnymi vecami, ktoré povedal o pánovi Goedhartovi, holandskom splnomocnencovi v Tchaj-peji. Myslím si, že nie je potrebné pokračovať v izolácii Taiwanu. Ide o fungujúce vzťahy.
<SPEAKER ID="230" NAME="Laima Liucija Andrikien" AFFILIATION="PPE">
Vážený pán predsedajúci, v prvom rade by som chcela vyjadriť hlbokú sústrasť rodinám obetí tajfúnu Morakot.
<P>
Je poľutovaniahodné, že stovky ľudí zahynuli, ďalší prišli o svojich blízkych a mnohí boli zranení.
<P>
Ako poznamenali mnohí pozorovatelia, počet obetí mohol byť nižší, ak by bola vláda reagovala na tajfún koordinovanejším spôsobom. Vláda neodhadla silu tropickej búrky, ktorá sa blížila k ostrovu. Súčasne ale vieme, že Taiwan disponuje vysoko vyvinutým odvetvím špičkových technológií a je jedným z najväčších výrobcov systémov GPS na svete.
<P>
Časť viny možno pripísať skutočnosti, že Taiwan ešte nie je členom Svetovej meteorologickej organizácie (WMO), ako už niektorí kolegovia poslanci spomenuli. Taiwan mohol byť varovaný lepšie, ak by mu WMO včas poskytla informácie. Preto som presvedčená, že teraz je ten správny čas vyzdvihnúť tému členstva Taiwanu vo WMO, a to nielen z politických, ale aj humanitárnych dôvodov.
<SPEAKER ID="231" NAME="Silvia-Adriana Ţicău" AFFILIATION="S&amp;D">
(RO) Vážený pán predsedajúci, pani komisárka, tajfún, ktorý postihol Taiwan, zasiahol do životov niekoľkých stotisícov ľudí a zničil desaťtisíce obydlí. Humanitárna pomoc Európskej únie musí byť bezpodmienečná. Cieľom je čo najrýchlejšie pomôcť obetiam.
<P>
Európska únia je aktívnym darcom a spolupracuje s mimovládnymi organizáciami a špeciálnymi agentúrami OSN, aby poskytla finančné prostriedky na lekársku starostlivosť, logistickú podporu a rekonštrukciu zničených oblastí. Na konferencii v Kodani bude mnoho tém na diskusiu a my teraz pripravujeme prijatie opatrení zameraných na budúcu dohodu o znižovaní znečisťujúcich emisií, ktorá nahradí Kjótsky protokol. Preto diskutujeme najmä o opatreniach na zmiernenie príčin, ktoré vedú k zmene klímy.
<P>
Ako účastníčka konferencie v Kodani by som rada upriamila pozornosť predovšetkým na adaptačné opatrenia, pretože silnými búrkami, záplavami, dlhotrvajúcimi suchami a lesnými požiarmi sa budeme musieť zaoberať aj naďalej. Taktiež vyzývam Európsku úniu, aby Taiwanu poskytla humanitárnu podporu, spolu s podporou pri rekonštrukcii a predovšetkým s pomocou obyvateľstvu.
<SPEAKER ID="232" NAME="Meglena Kuneva">
členka Komisie. - Vážený pán predsedajúci, na otázky zodpoviem v poradí, v akom prišli.
<P>
Po prvé k pomoci, ktorú Komisia poskytuje Taiwanu, aby pokryla súčasné potreby jeho obyvateľstva, čo bolo podstatou otázky pána Manna. Taiwan bol informovaný o mechanizme Komisie hodnotiacom potreby po katastrofe, zatiaľ sme však nedostali žiadnu žiadosť o pomoc. Ak takáto žiadosť príde, budeme ju zvažovať.
<P>
Ďalej k stanovisku Komisie v súvislosti so súčasným stavom vzťahov medzi Taiwanom a Čínou, teda k otázke, ktorú položil pán Boştinaru. Komisia víta nadviazanie vzťahov medzi Taiwanom a Čínou v poslednom roku. Vďaka tomu bolo možné zlepšiť vzťahy medzi Taiwanom a Čínou, zmierniť napätie medzi nimi a presadzovať bilaterálne otázky, ako sú priame vzdušné a námorné spojenia.
<P>
Silne podporujeme obojstranné rokovania medzi obidvoma stranami, ktoré by mohli viesť k ďalšiemu pokroku. Taktiež vítame pomoc Číny.
<P>
K otázke v súvislosti s účasťou Taiwanu v Medzinárodnej meteorologickej organizácii od pani Lullingovej a pani Andrikienėovej a tiež od pánov van Baalena a Tannocka: v súlade so stanoviskom vyjadreným Európskou úniou vo vyhlásení, ktoré vydala v septembri 2008, a s politikou jednej Číny Európska komisia podporuje, pokiaľ je to vhodné, významnú účasť Taiwanu v medzinárodných organizáciách. V podpore budeme pokračovať aj naďalej.
<P>
K otázkam pani Lullingovej a pána Manna, ktoré sa týkajú poskytovanej pomoci: prostredníctvom mechanizmu Európskeho spoločenstva v oblasti civilnej ochrany poskytli pomoc Švédsko a Poľsko. Táto pomoc bola prijatá s vďakou, ktorú vyjadril prezident Ma predsedovi Komisie pánovi Barrosovi.
<P>
Čo sa týka otázky k návšteve dalajlámu v Taiwane krátko po tajfúne, táto návšteva dalajlámu bola rozhodnutím taiwanských orgánov a Európska komisia ju nebude komentovať.
<P>
K otázke pána Beldera o stanovisku Komisie k udeleniu bezvízového vstupu Taiwančanom pri návšteve EÚ môžem povedať, že Komisia v rámci revízie príslušných právnych predpisov zvažuje možnosť aktualizácie zoznamu krajín a subjektov, ktoré v súvislosti s návštevou Európskej únie a predovšetkým v rámci schengenského priestoru nebudú musieť žiadať o víza. V tejto súvislosti bude zvažovať aj prípad Taiwanu.
<P>
Dostávame sa k otázke pána Zemkeho o problematike štandardných postupov v prípade katastrof a o tom, ako budeme v podobných prípadoch postupovať v budúcnosti. Komisia sa zameriava na dve priority. Prvou je pokračovanie práce na tom, aby sme boli lepšie pripravení a vedeli rýchlejšie reagovať, a druhou prevencia katastrof.
<P>
Po prvé to považujeme za dôležité preto, aby sme vždy zabezpečili dostupnosť pomoci EÚ. S pomocou Parlamentu sme v roku 2008 začali pilotný projekt a prípravné opatrenia v oblasti schopnosti rýchlej reakcie EÚ. Vychádzajúc z tejto prvotnej skúsenosti, ak bude pozitívna, Komisia predstaví ďalšie návrhy na rozvoj schopnosti rýchlej reakcie EÚ, ktoré sa budú financovať z národných zdrojov určených na operácie EÚ.
<P>
Po druhé sa snažíme o komplexný prístup k prevencii katastrof na úrovni EÚ. Vo februári 2009 Komisia zverejnila oznámenie o prístupe Spoločenstva k prevencii prírodných a človekom spôsobených katastrof. Privítali by sme reakciu Parlamentu na toto oznámenie.
<SPEAKER ID="233" NAME="Predsedajúci">
Rozprava sa skončila.
