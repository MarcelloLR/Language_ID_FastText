<CHAPTER ID="026">
Riešenie problémov v oblasti dodávok ropy (krátke prednesenie)
<SPEAKER ID="223" NAME="Predsedajúci">
Ďalším bodom programu je krátke prednesenie správy pána Herberta Reula v mene Výboru pre priemysel, výskum a energetiku o prístupoch k riešeniu otázok súvisiacich so zásobovaním ropou.
<SPEAKER ID="224" NAME="Herbert Reul" LANGUAGE="DE">
Vážený pán predsedajúci, dámy a páni, v tejto správe sa zasadzujem za to - a tak to bolo dohodnuté aj vo výbore -, aby sa kládol dôraz na dôležitosť ropy v oblasti budúcich európskych dodávok energie. Ropa určite zostane veľmi dôležitým zdrojom primárnej energie v EÚ, dokonca aj v strednodobom a dlhodobom horizonte.
<P>
Boli sme svedkami prudkého zvýšenia dopytu v dôsledku hospodárskeho a populačného rastu a požiadaviek na individuálnu mobilitu. V uplynulých mesiacoch a rokoch sme sa rôznymi spôsobmi zaoberali - a správa venuje značnú pozornosť aj tejto téme - logickou otázkou, ktorá sa vynára v súvislosti s tým, ako možno znížiť spotrebu, ako možno znížiť dopyt. Ako môžeme znížiť svoju spotrebu alebo ju pokryť inými zdrojmi energie?
<P>
Táto správa poukazuje na to, že my politici by sme mali rozmýšľať o tom, či a ako možno zvýšiť zdroje, stranu zásobovania, a čo možno v tomto smere podniknúť. V tejto súvislosti sa spomínajú tri či štyri body. Po prvé, sú potrebné obrovské investície na ťažbu a využitie ropy, ktorá je k dispozícii. V tejto súvislosti sa vždy uvádza suma 350 miliárd USD.
<P>
Po druhé, treba zdôrazniť, že musíme byť aktívnejší v oblasti technologických inovácií. Musíme tiež porozmýšľať o spôsoboch, ako čo najúčinnejšie využiť všetky dostupné zásoby. To nás privádza nielen k otázke technológie a využiteľnosti pôdy ale tiež veľmi rýchlo k zahraničnopolitickým aspektom. Aj v tomto smere sa správa v mnohých bodoch, ktorých vyčerpávajúci zoznam tu nemôžem vymenovať, pokúša poukázať na to, že musíme vystupňovať úsilie, aby sme nekonvenčným zdrojom ropy zabezpečili komerčnú perspektívu: aby sa prispelo k diverzifikácii, aby sa odpovedalo na otázku, ako možno zmeniť prepravné trasy, a aby sa nastolila otázka, ako môže k tomu prispieť zahraničná politika, pokiaľ ide o posilnenie vzťahov a vzájomnej závislosti a spoľahlivosti medzi Európskou úniou a krajinami produkujúcimi ropu.
<P>
Táto správa sa nepokúša nájsť odpovede na všetky otázky súvisiace s ropou, ale skôr sa pokúša venovať niekoľkým otázkam, ktoré doteraz neboli v centre pozornosti. Nevenuje sa otázkam spojeným s energetickou účinnosťou a úsporami energie, ale nie preto, že by neboli dôležité, ale preto, lebo je im venovaná pozornosť inde. V tejto súvislosti treba nastoliť rad nových otázok - mali by sme dokonca zvážiť, napríklad, či máme dostatok technologického dorastu: mladých ľudí, ochotných zapojiť sa do aktivít v tejto oblasti a hľadať nové riešenia.
<P>
To bol stručný súhrn podstatných bodov tejto správy.
<SPEAKER ID="225" NAME="Jacques Barrot" LANGUAGE="FR">
Vážený pán predsedajúci, v mene Komisie by som chcel poďakovať pánovi Reulovi za vypracovanie správy o prístupoch k riešeniu otázok súvisiacich so zásobovaním ropou a tiež chcem poďakovať členom jednotlivých výborov, ktorí predniesli svoje názory na túto otázku, za ich hodnotný príspevok k tejto dôležitej rozprave.
<P>
Od oznámenia Komisie z júna 2008 s názvom Riešenie problémov v oblasti dodávok ropy sa hospodárske podmienky značne zmenili. Cena ropy vtedy dosahovala 140 USD za barel, čo malo významné dôsledky pre hospodárstvo ako celok a pre súkromné osoby v Európskej únii. Odvtedy klesla cena ropy o dobrých 100 USD pod 40 USD za barel.
<P>
Analýza, ktorú Komisia vtedy vykonala, však zostáva smerodajná, pokiaľ ide o štrukturálne podmienky ropných trhov, svetový dopyt po energii v strednodobom a dlhodobom horizonte a dôležitosť politiky Európskej únie v oblasti energetiky a zmeny klímy. Všetky tieto faktory povedú k zmene našich foriem výroby a spotreby, ako aj k zmene nášho správania.
<P>
O mnohých z týchto otázok sa podrobne diskutovalo v rámci druhej strategickej analýzy energetickej politiky prijatej v novembri 2008, ktorá bola odvtedy niekoľko krát predmetom rozpravy v Parlamente. Okrem toho, prijatie balíka návrhov v oblasti energetiky a zmeny klímy Európskym parlamentom a Radou v decembri 2008 bolo významným posunom smerom k rozhodným krokom v oblasti našich budúcich energetických potrieb, hlavne pokiaľ ide o stanovenie cieľa do roku 2020 dosiahnuť 20-percentný podiel obnoviteľnej energie na celkovej spotrebe energie.
<P>
Komisia priaznivo prijíma väčšinu bodov nastolených v správe pána Reula. Berieme na vedomie podporu novým investíciám do náhradných zdrojov energie, ako sú obnoviteľné zdroje energie, a prioritu prisúdenú energeticky účinným tovarom a službám. Tieto dva prvky obsahoval aj Komisiou predložený Plán hospodárskej obnovy Európy.
<P>
Vítame, samozrejme, poukázanie na dôležitosť zintenzívnenia dialógu s krajinami ťažiacimi ropu pri hľadaní pragmatických riešení aktuálnych problémov. Vzhľadom na prepojenosť energetickej a zahraničnej politiky a potrebu zaručenia energetickej bezpečnosti je jasné, že treba presadzovať dobré vzťahy s krajinami ťažiacimi ropu, aby sa dianie na medzinárodných trhoch stalo predvídateľnejším.
<P>
V tejto súvislosti treba nastoliť otázku transparentnosti v oblasti zásob ropy. Pokiaľ ide o transparentnosť v oblasti zásob ropy, táto otázka bola nastolená v čase druhej strategickej analýzy. V súvislosti s touto otázkou sa v súčasnosti skúma možnosť týždenného zverejňovania údajov o komerčných zásobách.
<P>
Pokiaľ ide o otázku úspor energie a diverzifikácie zdrojov, berieme na vedomie predložené argumenty týkajúce sa možností úspor energie v odvetví stavebníctva a so záujmom očakávame závery rozpráv o prepracovaní smernice o energetickej hospodárnosti budov.
<P>
Pokiaľ ide o časti týkajúce sa potreby diverzifikovať zdroje energie v odvetví dopravy a využiť potenciál energeticky účinných vozidiel, podotýkam, že plán obnovy zahrňuje iniciatívu za ekologické automobily.
<P>
Na záver by som vás chcel upozorniť na odhodlanie Komisie ďalej prijímať kroky na riešenie všetkých otázok nastolených v súvislosti s cenami ropy. Tieto otázky sú súčasťou všeobecných politík v oblasti energetiky, klímy a výskumu.
<P>
Sme radi, že môžeme pokračovať v spolupráci s Európskym parlamentom vo všetkých týchto oblastiach, a znovu ďakujem pánovi Reulovi za podanie informácií a vysvetlení, ktoré budú veľmi cenným návodom pre našu budúcu energetickú politiku.
<SPEAKER ID="226" NAME="Predsedajúci">
Bod je uzavretý.
<P>
Hlasovanie sa uskutoční v stredu.
<P>
Písomné vyhlásenia (článok 142)
<SPEAKER ID="227" NAME="Constantin Dumitriu  " LANGUAGE="RO">
Správa pána Reula je v kontexte súčasnej hospodárskej krízy a problémov spojených so zmenou klímy mimoriadne dôležitá.
<P>
Ako člen Výboru pre poľnohospodárstvo a rozvoj vidieka som vždy zastával názor, že nesmieme podceňovať dôležitosť investovania do čistých technológií a obnoviteľných zdrojov energie, čo sú prostriedky na zníženie závislosti od ropy, zníženie emisií uhlíka a, v neposlednom rade, na vytváranie nových pracovných miest a stimulovanie hospodárskeho rastu.
<P>
Teší ma, že sa v tejto správe hovorí aj o biopalivách ako o zdroji, ktorý sa doteraz dostatočne nevyužíval, a dúfam, že odporúčanie, aby sa im uľahčil prístup na trh, vezme Komisia do úvahy. Používanie biopalív ponúka perspektívnu hospodársku a sociálnu alternatívu rozvoja vidieka a ochrany životného prostredia.
<P>
Zároveň ma teší, že sa venuje väčšia pozornosť energetickej účinnosti budov, ktorá bola ako priorita zahrnutá do Plánu hospodárskej obnovy Európy, a o ktorej sa v správe pána Reula hovorí ako o prostriedku na zníženie dopytu po fosílnych zdrojoch energie. Výhodou energetickej účinnosti je, že sa vďaka nej tiež znížia účty spotrebiteľov v čase, keď sú veľmi nepriaznivo postihnutí hospodárskou krízou.
<SPEAKER ID="992" NAME="Anni Podimata  " LANGUAGE="EL">
Európska únia dnes viac než kedykoľvek predtým potrebuje spoločnú energetickú politiku, ktorá bude presadzovať energetickú bezpečnosť a energetickú solidaritu a zároveň podporí perspektívne energetické voľby. Dnes je ropa najdôležitejším zdrojom energie hlavne vďaka jej rozsiahlemu využitiu v odvetví dopravy. Uvediem príklad. Bolo konštatované, že v roku 2030 dosiahne závislosť EÚ od ropy 95 %. Nemôžeme ignorovať skutočnosť, že ropa sa dováža hlavne z krajín, v ktorých prevláda politická nestabilita, a preto ich nemožno považovať za spoľahlivé.
<P>
Navyše Európa dnes čelí trom problémom, finančnému, energetickému problému a problému životného prostredia, čo nevyhnutne obmedzuje naše možnosti. Ropa je zastaraný zdroj. Jej cena sa od roku 2005 zdvojnásobila, stále kolíše a sú s ňou spojené vysoké emisie CO2. Preorientovanie energetickej politiky je preto jedinou cestou vpred. Podpora jadrovej energie alebo nových baní v Afrike nie je riešením. Riešením je podporovanie európskych a vnútroštátnych opatrení na podporu energetickej účinnosti a investovanie do projektov, ktoré využívajú obnoviteľné zdroje energie.
