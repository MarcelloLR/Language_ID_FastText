<CHAPTER ID="020">
Cenné papiere a dohody o finančných zárukách (rozprava) 
<SPEAKER ID="507" NAME="Predsedajúci">
Ďalším bodom programu je správa pani Kauppiovej v mene Výboru pre hospodárske a menové veci o návrhu smernice Európskeho parlamentu a Rady, ktorou sa mení a dopĺňa smernica 98/26/ES o konečnom zúčtovaní v platobných systémoch a zúčtovacích systémoch cenných papierov a smernica 2002/47/ES o dohodách o finančných zárukách, pokiaľ ide o prepojené systémy a úverové pohľadávky - C6-0181/2008 -.
<SPEAKER ID="508" NAME="Piia-Noora Kauppi">
spravodajkyňa. - Vážený pán predsedajúci, mám potešenie byť spravodajkyňou správy o konečnom zúčtovaní v platobných systémoch a zúčtovacích systémoch cenných papierov a o smernici o dohodách o finančných zárukách, pokiaľ ide o prepojené systémy a úverové pohľadávky. Zajtra odchádzam z Parlamentu a toto bude moja posledná legislatívna správa pre Európsky parlament, preto sa úprimne ospravedlňujem, ak budem dnes večer vystupovať trocha emocionálnejšie.
<P>
Táto téma nie je veľmi politická. Niekedy sa v Európskom parlamente zaoberáme aj dosť technickými otázkami. Som si však absolútne istá, že táto smernica, tento právny predpis tiež pomôže Európe napredovať.
<P>
Jeho cieľom je aktualizovať smernice v súlade s najnovším vývojom trhu a v oblasti regulácie. Hlavná zmena, ktorú prináša smernica o konečnom zúčtovaní, je rozšírenie ochrany smernice na nočné vyrovnávanie a na vyrovnávanie medzi prepojenými systémami. Je to veľmi dôležité, pretože počet prepojení a miera interoperability v poslednej dobe veľmi výrazne vzrástli. Očakáva sa, že smernica MiFID, o ktorej som tiež mala tú česť pripraviť správu pre tento Parlament, a Európsky kódex správania pri zúčtovávaní a vyrovnávaní budú čoraz prevádzkyschopnejšie, a to znamená, že sa zvýši potreba koordinácie nášho zúčtovania a dohôd o finančných zárukách.
<P>
Čo sa týka smernice o dohodách o finančných zárukách (FCD), veľmi dôležité je prijatie úverových pohľadávok ako finančného kolaterálu. Európsky parlament tiež chcel rozšíriť rozsah toho, čo je akceptované ako kolaterál, na medzibankové úverové pohľadávky. Pre mňa bolo prijateľné vylúčenie úverov pre mikropodniky a malé podniky, napríklad spotrebiteľských úverov.
<P>
Zriadenie zosúladeného právneho rámca na používanie úverových pohľadávok ako kolaterálu pri cezhraničných transakciách pomáha posilňovať likviditu trhu a zaisťuje riadne fungovanie systémov vyrovnávania na rýchlo sa rozvíjajúcich trhoch. Nové smernice zavádzajú aj niekoľko zjednodušení, objasnení a vymedzení. Tieto riešenia budú dôležitým prínosom pre posilnenie nástrojov na riadenie nestability finančných trhov.
<P>
Mojím cieľom bolo dosiahnuť kompromis v prvom čítaní, preto sme s Radou a Komisiou rokovali po celý čas. Rokovala som aj s inými politickými skupinami, najmä s pani Berèsovou a pani Starkevičiūtėovou, s cieľom dosiahnuť kompromis, ktorý by uspokojil všetkých v Parlamente. Som veľmi šťastná, že Výbor pre hospodárske a menové veci správu jednomyseľne prijal.
<P>
Nakoniec som celkom spokojná aj s kompromisom, o ktorom sa bude hlasovať počas tohto plenárneho zasadnutia. Rokovania o väčšine otázok prebehli bez problémov a zhodli sme sa na základných otázkach týchto právnych predpisov. Vyskytlo sa však aj pár kontroverzných aspektov a nepresadila som všetky ciele.
<P>
Počas rokovaní sa mi nepodarilo získať podporu v súvislosti s návrhom Výboru ECON pozmeniť a doplniť definíciu systému, čo by umožnilo poskytnúť ochranu smernicou systémom založeným na právnom akte ECB a umožnilo samotnej Európskej centrálnej banke takéto systémy stanoviť. Som veľmi rada, že Európska komisia počas rokovaní uviedla, že je v zásade za takýto pozmeňujúci a doplňujúci návrh a že pravdepodobne v blízkej budúcnosti predloží v tomto zmysle návrh.
<P>
Čo sa týka smernice o dohodách o finančných zárukách a oznámení, mohla som si želať, aby všetky členské štáty už zrušili požiadavky na formálne oznámenie, ktoré podľa môjho názoru len znásobujú byrokraciu a nespĺňajú žiaden konkrétny cieľ. Keďže som sa však dozvedela, že táto otázka bola pre niektoré členské štáty veľmi citlivá, som celkom spokojná, že sme dopísali doložku o preskúmaní.
<P>
Myslím si, že po piatich rokoch sa možno podarí presvedčiť tých zopár členských štátov, ktoré chcú naďalej požadovať oznámenia ex ante, o nepotrebnosti tejto praktiky. Ako som sa už zmienila, som šťastná, že sa nám podarilo nájsť kompromis, na ktorom sme sa dokázali všetci zhodnúť. Dúfam, že vy, moji kolegovia, budete vo štvrtok hlasovať za tento právny predpis.
<P>
Nakoniec by som rada povedala, že bolo pre mňa radosťou pracovať počas všetkých tých rokov s vami všetkými. Je to moja dvadsiata legislatívna správa a bude posledná. Bude mi chýbať Parlament, táto rokovacia sála a vy všetci.
<SPEAKER ID="509" NAME="Predsedajúci">
Pani Kauppiová, ešte raz vám ďakujeme za vašu prácu a želáme vám do budúcnosti všetko dobré.
<SPEAKER ID="510" NAME="Charlie McCreevy">
člen Komisie. - Vážený pán predsedajúci, rád by som poďakoval spravodajcom, pani Kauppiovej z Výboru pre hospodárske a menové veci a pánovi Sakalasovi z Výboru pre právne veci za pohotovú a veľmi efektívnu prácu na tomto dokumente.
<P>
Smernice o konečnom zúčtovaní v platobných systémoch a zúčtovacích systémoch a o dohodách o finančných zárukách fungujú dobre a tešia sa širokej podpore na trhoch. Jednako som rád, že sa nám za menej ako osem mesiacov podarilo dosiahnuť dohodu o potrebných úpravách a plne ich zosúladiť s najnovším vývojom v oblasti regulácie a trhu. Je to dôležité pre finančnú stabilitu a najmä pre pokračujúce správne fungovanie vyrovnávacích systémov, ktoré sú čím ďalej, tým prepojenejšie, no zároveň si zachovávajú autonómnosť. Neobjavila sa potreba vytvoriť nadradené systémy a táto skutočnosť je jasne sformulovaná v pozmeňujúcich a doplňujúcich návrhoch.
<P>
Moje služby začali pripravovať návrh Komisie začiatkom roka 2007, pred začiatkom súčasnej finančnej krízy. Som však presvedčený, že správnosť zmien, ktoré navrhujeme, bola potvrdená úlohami, pred ktoré nás postavila kríza. Zriadenie zosúladeného právneho rámca na používanie úverových pohľadávok ako kolaterálu pri cezhraničných transakciách ešte viac posilní likviditu trhu, ktorá je v súčasnom prostredí tak veľmi potrebná.
<P>
Očakávame, že keď budú jednoduchšie pravidlá, budú sa úverové pohľadávky v budúcnosti využívať častejšie. Závisí to, samozrejme, od dopytu na trhu po iných formách záruk. Počas prvých mesiacov finančnej krízy sme však videli, že požiadavka na úverové pohľadávky vzrastala, napríklad v porovnaní so všeobecne známymi cennými papiermi krytými aktívami. Vysvetlenie je jednoduché: pretože úverové pohľadávky sa nezoskupujú, ako je to v prípade cenných papierov, príjemca záruky môže zhodnotiť ich úverovú bonitu jednotlivo a až potom sa rozhodnúť, či ich prijme alebo nie. Hlasovaním o správe pani Kauppiovej sa máte zhodnúť na zjednodušení využívania úverových pohľadávok vďaka zrušeniu niektorých formálnych požiadaviek.
<P>
Komisia sa zaväzuje, že do piatich rokov vám podá správu o týchto zmenách. Zameriame sa predovšetkým na to, ako bude v praxi fungovať zrušenie povinnosti registrovať alebo informovať dlžníka o poskytnutí úverových pohľadávok ako finančného kolaterálu, najmä v tých členských štátoch, ktoré majú zatiaľ pochybnosti a chcú využiť možnosť nevyužívania článku 3 ods. 1 smernice o dohodách o finančných zárukách.
<P>
Dovoľte mi, aby som pri tejto príležitosti zaželal Pii-Noore Kauppiovej všetko dobré do budúcnosti. Viem, že sa vracia na veľmi zaujímavé pracovné miesto vo Fínsku. Počas obdobia vykonávania svojej funkcie komisára sa mi s ňou mimoriadne dobre spolupracovalo, bola vždy nápomocná a v súvislosti s úlohami, ktoré jej pridelil Parlament, vždy vyvíjala maximálne úsilie. Viem, že vo svojom budúcom pracovnom živote bude úspešná, a prajem jej a jej rodine všetko dobré.
<SPEAKER ID="511" NAME="Aloyzas Sakalas">
spravodajca Výboru pre právne veci požiadaného o stanovisko. - Vážený pán predsedajúci, Výbor pre právne veci ma poveril vypracovaním stanoviska k hlavnej správe pani Kauppiovej z Výboru pre hospodárske a menové veci. Predložil som dva pozmeňujúce a doplňujúce návrhy. Výbor pre právne veci schválil návrh stanoviska a súhlasí s pozmeňujúcimi a doplňujúcimi návrhmi, ktoré som predložil. Týkajú sa toho, že Európska centrálna banka by mala mať možnosť určovať vlastné systémy a oznamovať ich priamo bez zásahov zo strany nemeckej Bundesbank alebo iných národných orgánov.
<P>
Zorganizovali sme trojstranný rozhovor s odborníkmi z Centrálnej banky, Rady a Komisie. Odborníci z Centrálnej banky vydali vyhlásenie a vyjadrili svoju rozhodnú podporu pozmeňujúcich a doplňujúcich návrhov predložených Výborom pre právne veci. Naopak, Rada mala ťažkosti v rámci pracovných skupín pri dosiahnutí kompromisnej dohody týkajúcej sa jedného predloženého pozmeňujúceho a doplňujúceho návrhu, pretože členské štáty sú proti tomu, aby sa udelilo ECB právo priamo určovať a oznamovať vlastné systémy. Chcem vyjadriť poľutovanie nad tým, že Rada tento pozmeňujúci a doplňujúci návrh neschválila. Som však presvedčený, že dostaneme veľkú príležitosť otvoriť túto otázku v blízkej budúcnosti.
<SPEAKER ID="513" NAME="Othmar Karas">
v mene skupiny PPE-DE. - (DE) Vážený pán predsedajúci, pán komisár, pani Kauppiová, dámy a páni, keďže teraz hovorím v mene skupiny, dovoľte mi začať poďakovaním Pii-Noore Kauppiovej v mene našej skupiny nielen za jej obrovskú angažovanosť, ale predovšetkým za jej odborné znalosti a oddanosť práci pre Parlament, a preto rovnako aj za jej ochotu robiť kompromisy. Pri nej človek vždy vie, za čo sa zasadzuje, a vie aj to, že bude ústretová vo vzťahu k ostatným. Vracia sa na príťažlivú pracovnú pozíciu a, čo je dôležitejšie, bude mať viac času na materské povinnosti. Ďakujem vám za dobrú spoluprácu a želám vám všetko dobré.
<P>
Európska únia touto revíziou znova správne reaguje na krízu na finančných trhoch. V jednotlivých členských štátoch stále existuje príliš veľa rozdielov a uskutočňovaná harmonizácia je krokom správnym smerom. Ako vidieť z tohto príkladu, krízu na finančných trhoch možno vnímať aj ako príležitosť na komunikáciu zo strany Európskej únie a na stále zlepšovanie nášho európskeho systému finančných trhov. Jednoznačne môžem povedať, že zaručenie dobre fungujúceho systému vyrovnávania, najmä na rýchlo sa meniacich trhoch, je kľúčové pre stabilitu finančných trhov a v časoch, v akých sa práve nachádzame, je ešte dôležitejšie.
<P>
Z môjho pohľadu tu ide o tri dôležité body. Po prvé, o koherentný prístup uplatnený v týchto správach. Po druhé, podporujem zjednodušenie a uľahčenie uplatňovania oboch smerníc. Po tretie, zohľadním výsledky tejto správy a túto smernicu vo svojej vlastnej správe o smernici o kapitálových požiadavkách, aby tak prispeli k jej obsažnosti a umožnili koherentný prístup.
<SPEAKER ID="514" NAME="Pervenche Berès" LANGUAGE="FR">
Vážený pán predsedajúci, pán komisár, pani Kauppiová, dovoľte mi v mene Socialistickej skupiny v Európskom parlamente doplniť pozitívne pripomienky, ktoré odzneli. Je pravda, že pri rokovaní s vami vždy vieme, na čom sme. Máte vlastné názory, ale aspoň je počas rokovaní s vami všetko úplne jasné. Na konci sme presne vedeli, kam sme sa dostali, a preto bolo možné pokročiť. Opäť ste preukázali svoju schopnosť spolupracovať so všetkými. Podľa mňa je práve táto vlastnosť znakom inteligencie tohto Parlamentu. V tejto konkrétnej správe sa vám práve vďaka nej podarilo, ako sme od začiatku všetci chceli, dospieť k dohode v prvom čítaní.
<P>
V centre záujmu tejto správy je otázka, ktorou sa, žiaľ, Komisia dostatočne nezaoberá. Ide o otázku služieb poskytovaných po uzatvorení obchodu, v súvislosti s ktorou by sme po prijatí smernice o trhoch s finančnými nástrojmi privítali, keby Komisia predložila závažnejšie návrhy na organizáciu, štruktúru, riadenie a reguláciu trhu, ktorý poznáme pod názvom služby poskytované po uzatvorení obchodu.
<P>
Táto správa je veľmi malým, veľmi právnickým a veľmi technickým stavebným kameňom. Je síce užitočný, nemožno však odškriepiť skutočnosť, že máme pred sebou obrovskú úlohu, v súvislosti s ktorou stále očakávame návrhy zo strany Komisie. Výsledky, s ktorými chcela Komisia začať v súvislosti s kódexom správania, sú veľmi obmedzené. V súčasnosti očakávame ich hodnotenie a sme dosť sklamaní, rovnako ako mnoho zúčastnených subjektov na trhu, ktorým je úplne jasné, že v tejto oblasti samoregulácia stačiť nebude.
<P>
V špecifickom a veľmi presne formulovanom texte, ktorý máme dnes pred sebou, sa objavili dve hlavné ťažkosti. Prvou bolo rozhodnutie, či je správne udeliť Európskej centrálnej banke v rámci tohto opatrenia konkrétne právomoci. Myslím si, že boli predložené užitočné návrhy. Rada však nechcela prekročiť rámec súčasnej situácie a vďaka našej uvážlivosti a zmyslu pre zodpovednosť sme prijali tento kompromis. Viedlo to k vyváženému návrhu, ktorý máme pred sebou a ktorý musíme oceniť.
<P>
Druhým dôležitým prvkom bolo zabezpečenie toho, aby spôsob prepojenia systémov sám osebe nevytváral autonómne systémy. Aj tu je pozícia prijatá Parlamentom rozumná a umožňuje zaistenie tohto prepojenia, avšak bez autonómnosti, ktorú sme prostredníctvom tohto textu nechceli vytvoriť.
<P>
Je zjavné, že je potrebné venovať sa ešte mnohým otázkam, a dúfam, že Komisia prostredníctvom svojho monopolu v súvislosti s iniciatívou v tejto oblasti, prevezme zodpovednosť.
<SPEAKER ID="515" NAME="Margarita Starkevičiūtė" LANGUAGE="LT">
Charakter predloženého dokumentu len vyzerá technicky. V skutočnosti zaručuje fungovanie bezpečného zúčtovacieho systému cenných papierov dôležitého pre mnohých občanov, ktorí sú členmi penzijných fondov, systémov poistenia alebo investovania. Dokument pani spravodajkyne je pripravený vynikajúco ako všetky jej dokumenty. Som veľmi rada, že som mala tú česť spolupracovať s ňou na príprave mnohých dokumentov z finančnej oblasti a je mi veľmi ľúto, že dnešok je jej posledným dňom na pôde Európskeho parlamentu. My Skupina Aliancie liberálov a demokratov za Európu môžeme s týmto dokumentom súhlasiť, pretože zohľadňuje našu pozíciu. o akú pozíciu ide? Po prvé sa nazdávame, že musíme rozšíriť spoločný trh Európskej únie v oblasti zúčtovania cenných papierov, pretože je veľmi rozdrobený. Nie sme však za zriadenie monopolu, preto sa nazdávame, že v rámci predloženej správy boli vytvorené podmienky na pružné sformulovanie dohody o spolupráci medzi rozličnými systémami a na zavedenie nových prepojení.
<P>
Čo sa týka dohôd o finančných zárukách, považovali sme za veľmi dôležité zjednodušiť a vyjasniť postupy a to, aby v prípade platobnej neschopnosti a rozličných kritických prípadoch bolo možné jednoduchšie riešiť nezhody týkajúce sa vlastníctva a aby boli jasnejšie všetky podmienky. Zdá sa, že bol dosiahnutý aj tento cieľ.
<P>
Rovnako ako ostatných spravodajcov ma mrzí, že nebolo možné vyriešiť problém systémov vyrovnávania zriadených Európskou centrálnou bankou. Veľmi rada by som naliehavo požiadala Komisiu o čo najrýchlejšie vypracovanie kompromisného návrhu týkajúceho sa tejto otázky, pretože Európska centrálna banka bude musieť venovať čoraz viac pozornosti fungovaniu takýchto systémov a mala by byť vyriešená otázka ich údržby, pretože možno práve toto bráni rozšíreniu týchto nariadení na existujúce systémy, ktoré sú pod vplyvom Európskej centrálnej banky.
<SPEAKER ID="516" NAME="Dragoş Florin David" AFFILIATION="PPE-DE">
(RO) Rád by som zablahoželal spravodajkyni pani Pii-Noore Kauppiovej k správe týkajúcej sa smernice o dohodách o finančných zárukách, ktorej súčasťou sú tri hlavné zmeny a doplnenia platnej smernice. Sú to vyňatie spotrebiteľského úveru, ako aj úverov poskytovaných malým podnikom z rozsahu pôsobnosti smernice; zavedenie doložky o platnosti do piatich rokov s ohľadom na existujúce právo členských štátov požadovať oznámenie alebo registráciu; a v neposlednom rade rozšírenie rozsahu pôsobnosti smernice navrhnutého tak, aby zahŕňala medzibankové pôžičky ako prípustný kolaterál namiesto iba pôžičiek od centrálnej banky, ako bolo uvedené v pôvodnom návrhu.
<P>
Myslím si, že predložené pozmeňujúce a doplňujúce návrhy sú v súlade s európskymi ustanoveniami v tejto oblasti, a to je jeden z dôvodov, prečo prijatie správy podporujem. Rád by som svoj príspevok zakončil poďakovaním pani Kauppiovej za usilovnú prácu v Európskom parlamente a v jej novom ďalšom živote jej želám len úspechy. Ďakujem.
<SPEAKER ID="517" NAME="Zuzana Roithová" AFFILIATION="PPE-DE">
(CS) Rada by som vám poďakovala, pani Kauppiová, za vašu prácu, za profesionalitu a za obetavosť počas rokovaní o kompromise v súvislosti s návrhom tejto smernice, ktorá bezpochyby pomôže stabilizovať finančné trhy. Blahoželám pani Kauppiovej, že dosiahla dohodu už v prvom čítaní. Dnes jej však chcem poďakovať aj za celú jej prácu v Európskom parlamente, nielen za zhruba 20 správ, medzi ktorými sú také, ktoré kultivujú správanie v bankovom svete, napríklad už spomínaný kódex. Piia Kauppiová však ukázala svoju profesionalitu aj počas rozpráv o mnohých iných správach. Veľmi oceňujem jej postoj v našom spoločnom boji proti patentovaniu softvéru v čase, keď Európska únia nemá európsky patent. A keď raz v budúcnosti budeme o tomto patente rokovať, bude nám chýbať. Ďakujem vám za spoluprácu.
<SPEAKER ID="518" NAME="Charlie McCreevy">
člen Komisie. - Vážený pán predsedajúci, rád by som poďakoval všetkým za príspevky do rozpravy. Ako som už uviedol, správu Parlamentu vítam z celého srdca.
<P>
Smernice o konečnom zúčtovaní a o finančných zárukách sú dvoma základnými kameňmi v oblasti služieb poskytovaných po uzatvorení obchodu a niet pochýb, že súčasné zmeny a doplnenia predstavujú veľmi významný pokrok.
<P>
Komisia podporila požiadavku ECB na stanovenie systémov priamo Komisii, avšak v súčasnosti sa táto požiadavka stretla s nedostatočnou podporou v Rade. K uvedenej problematike sa však vrátime a budeme sa ňou v blízkej budúcnosti zaoberať.
<P>
Ešte raz by som rád poprial pani Kauppiovej všetko dobré.
<SPEAKER ID="519" NAME="Piia-Noora Kauppi">
spravodajkyňa. - Vážený pán predsedajúci, rada by som poďakovala svojim kolegom za milé slová a aj pánovi komisárovi za dlhoročnú spoluprácu.
<P>
Rada by som sa vyjadrila o niekoľkých politických bodoch, v prvom rade o kódexe správania pri zúčtovaní a vyrovnávaní. Nemyslím si, že je správny čas na definitívne rozhodnutie, čo sa týka prijatia kódexu. A práve to bola jedna z príčin odmietania rozvoja prepojení a interoperability zo strany niektorých účastníkov trhu. Tvrdia, že existujú problémy, čo sa týka konečného zúčtovania a aj koordinácie rozličných pravidiel. Myslím, že keď teraz túto smernicu prijmeme, bude pre účastníkov trhu jednoduchšie prijať prepojenia a interoperabilitu s ich systémami.
<P>
Druhá otázka sa týka ECB. Myslím, že môžeme vo väčšej miere spolupracovať s Komisiou, najmä pokiaľ ide o vytváranie prístupu Spoločenstva k rozličným témam. Už došlo k praktickému rozvoju, ktorý vedie k systémom na úrovni Spoločenstva, a ECB vytvára systémy založené na sieťach, ktoré nevychádzajú z právnych predpisov žiadneho konkrétneho členského štátu. Keď sa pokúšame aktualizovať európske zákony, bolo by nerozumné ignorovať tento každodenný praktický vývin. Preto som veľmi rada, že sa Komisia bude touto otázkou zaoberať. Možno počas ďalšieho volebného obdobia Parlamentu nastane správny čas na začlenenie týchto systémov zriadených ECB do rozsahu pôsobnosti smernice o konečnom zúčtovaní.
<P>
Na záver, čo sa týka Haagskeho dohovoru, videli sme, aké zložité je dohodnúť sa na podrobnostiach, keď ich musíme dosahovať prostredníctvom smerníc Európskeho spoločenstva. Je veľmi dôležité napredovať v súvislosti s Haagskym dohovorom a rokovaniami o rozličných otázkach z oblasti súkromného práva. Veľmi ťažké bolo pokúsiť sa nájsť kompromis, čo sa týka momentov vstupu a momentov odvolania. Tieto body nie sú veľmi závažné, myslím si však, že Komisia tiež dosiahne istý pokrok v súvislosti s dôležitými témami, možno počas nasledujúceho volebného obdobia.
<SPEAKER ID="520" NAME="Predsedajúci">
Rozprava sa skončila.
<P>
Hlasovanie sa uskutoční vo štvrtok.
