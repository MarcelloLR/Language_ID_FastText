<CHAPTER ID="016">
Cezhraničná spolupráca v boji proti terorizmu a cezhraničnej trestnej činnosti (rozprava) 
<SPEAKER ID="124" NAME="Predsedajúci">
Ďalším bodom je správa, ktorú predkladá Bárbara Dührkopová Dührkopová v mene Výboru pre občianske slobody, spravodlivosť a vnútorné veci, o podnete Spolkovej republiky Nemecko na účely prijatia rozhodnutia Rady o vykonávaní rozhodnutia 2008/.../SVV o zintenzívnení cezhraničnej spolupráce, najmä v boji proti terorizmu a cezhraničnej trestnej činnosti (11563/2007 - C6-0409/2007 -.
<SPEAKER ID="125" NAME="Bárbara Dührkop Dührkop">
spravodajkyňa. - (ES) Vážený pán predsedajúci, správa, ktorú sme pripravili pre rozpravu a na schválenie, dnes obsahuje podnet z roku 2005, v ktorom sa sedem členských štátov rozhodlo pristúpiť k cezhraničnej spolupráci vo všetkých oblastiach súvisiacich s terorizmom, organizovaným zločinom a ilegálnou migráciou.
<P>
Nemecké predsedníctvo navrhlo zapracovanie časti tejto dohody do acquis Spoločenstva prostredníctvom rámcového rozhodnutia takpovediac v rámci tretieho piliera, v línii s tým, čo sa dosiahlo Schengenskou dohodou, ale upustením od otázky ilegálnej migrácie, ktorá by podľa tamperského mandátu mala patriť pod tretí pilier.
<P>
Preto je poľutovaniahodné, že jasné právomoci Spoločenstva neboli zahrnuté do medzinárodnej zmluvy, keďže to nielen spôsobuje právny zmätok, ale necháva nám dva referenčné legislatívne rámce.
<P>
O prvom sa rokovalo menej transparentným spôsobom. Nekonzultovalo sa ani s národnými parlamentmi, ani s Európskym parlamentom. S nami sa konzultovalo len v poslednej minúte, v rýchlosti a nezáväzne, keď sa mal nástroj zapracovať do acquis Spoločenstva.
<P>
Správa nášho nešťastného kolegu poslanca Fausta Correiu určuje stanovisko Európskeho parlamentu o tejto záležitosti.
<P>
V súčasnosti nás teší, že môžeme povedať, že konzultácia Rady sa prezentuje na základe postupu spolurozhodovania. Toto je konzultácia, ktorá sa neobmedzuje len na samotnú dohodu, ale ktorá zahŕňa aj jej preambulu a prílohu, čo oceňujeme, lebo hoci ide o technické záležitosti, obsahujú ustanovenia veľkého politického významu. Mnoho z nich je navrhnutých špecificky s cieľom zaistiť ochranu osobných a citlivých údajov.
<P>
Je nám však ľúto, že Rada ešte stále neschválila rámcové rozhodnutie o vymedzení ochrany údajov s cieľom stanoviť určité minimálne pravidlá. Je nevhodné, aby Rada pripravila na prijatie toto rozhodnutie skôr ako svoj vlastný všeobecný zákon. Ani Európsky dozorný úradník pre ochranu údajov nebol nikdy konzultovaný.
<P>
V skratke správa pripravuje pôdu pre spoluprácu vo vzťahu k výmene údajov o DNA, odtlačkoch prstov, registračných čísiel vozidiel a osobných a neosobných údajov. Cieľom je byť schopný porovnať profil DNA osoby s budúcimi databázami 27 národných kontaktných bodov.
<P>
V správe sa jasne uvádza, že treba stanoviť spoločné záruky na ochranu údajov a právo obrany podozrivých a vinných strán. Prenášať možno len nekódujúce súčasti DNA, inými slovami oblasti neobsahujúce genetické vyjadrenie.
<P>
Všetky zdieľané informácie musia indikovať stav konaní ovplyvňujúcich zainteresovanú osobu a databázu, z ktorej sa informácie získali.
<P>
Európsky parlament musí byť znova informovaný, ak si Rada želá zmeniť podnet Spolkovej republiky Nemecko akýmkoľvek spôsobom a najmä, pokiaľ ide o počet miest potrebných na vykonanie presných porovnaní.
<P>
Takisto pripomínam Rade, že Konferencia predstaviteľov vlád členských štátov žiadala možnosť zapracovať toto rámcové rozhodnutie do nového systému Lisabonskej zmluvy s cieľom umožniť odvolanie k Súdnemu dvoru.
<P>
Takisto by som chcela upozorniť, že v odseku venovanom úradníkom a možnosti cezhraničnej spolupráce nesúhlasím s časťou schválenou výborom, ktorá dáva úradníkom právomoci zatýkať a prijímať vyhlásenia v inom ako vlastnom členskom štáte.
<P>
Nakoniec, dámy a páni, bilaterálna cezhraničná spolupráca vždy existovala, ale toto rozhodnutie bude prvé, pokiaľ ide o celoeurópsku spoluprácu. Pravdou je, že existuje obava, vážna obava, že napriek dobrým zámerom môže rozširovanie sietí viesť k zneužitiu a dokonca aj k vážnym chybám.
<P>
Ochrana nevinných je bezpochyby prvoradým záujmom každého a najmä tohto Parlamentu, keďže reprezentuje všetkých našich občanov.
<SPEAKER ID="126" NAME="Jacques Barrot">
podpredseda Komisie. - (FR) Vážený pán predsedajúci, dámy a páni, po politickej dohode, dosiahnutej v Rade 13. júla 2007 o prvej časti legislatívneho balíka zameraného na transponovanie Prümskej zmluvy do európskeho práva, predložilo Nemecko podnet, ktorý sa chystáme prediskutovať, konkrétne vykonávanie rozhodnutia, ktorého predmetom je prvá časť a jej príloha.
<P>
Pani Dührkopová, Komisia neustále podporuje integráciu Prümskej zmluvy do systému Európskej únie. Ide o nástroj zásadného významu, ktorý výrazne posilní politickú spoluprácu medzi členskými štátmi tým, že im umožní podnikať efektívnejšie kroky na boj proti terorizmu a cezhraničnej trestnej činnosti, napríklad zjednodušením výmeny profilov DNA a daktyloskopických údajov hľadaných osôb.
<P>
Odstránenie osobných kontrol na vnútorných hraniciach EÚ medzi signatárskymi krajinami Schengenskej dohody, je zásadným krokom vpred v procese európskej integrácie. Je však našou povinnosťou zabezpečiť, aby bola táto oblasť voľného pohybu zároveň, samozrejme, oblasťou bezpečnosti a spravodlivosti.
<P>
Zlepšenie politickej spolupráce medzi zodpovednými orgánmi členských štátov pri úplnom rešpektovaní základných práv a najmä ochrany údajov, je nevyhnutné na to, aby sa garantovala väčšia bezpečnosť v rámci Európskej únie v prospech našich občanov.
<P>
Návrh rozhodnutia, o ktorom dnes diskutujeme, vytvára následné opatrenia požadované na zaistenie úplnej technickej a operatívnej implementácie rozhodnutia, o ktorom Rada dosiahla politickú dohodu v júni 2007. Cieľom tejto dohody je transponovanie základných ustanovení Prümskej zmluvy do legislatívneho rámca Európskej únie.
<P>
Komisia takisto neustále podporuje potrebu zapojiť Parlament do procesu pozmenenia a doplnenia prílohy k tomuto nástroju. Podľa názoru Komisie budú ustanovenia o ochrane údajov stanovené v rozhodnutí z júna 2007, ako aj v návrhu, o ktorom sa práve diskutuje, doplnené ustanoveniami rámcového rozhodnutia o ochrane údajov v treťom pilieri. Jednoznačne musia byť doplnené, presne ako ste spomenuli.
<P>
Komisia zo svojej strany všeobecne víta zmeny a doplnenia, ktoré navrhujete, pani Dührkopová. Keďže je to však iniciatíva, ktorú predkladajú členské štáty, pán predsedajúci, Komisia predloží svoje podrobné stanovisko o zmenách a doplneniach počas rozpráv v Rade.
<P>
Toto je moja odpoveď a rád by som ju uzavrel opätovným poďakovaním vašej spravodajkyni za to, že bola taká milá a zdôraznila prostriedky a podmienky pre riadne vykonanie tohto rozhodnutia.
<SPEAKER ID="127" NAME="Herbert Reul" LANGUAGE="DE">
Vážený pán predsedajúci, dámy a páni, je niekoľko záležitostí, na ktorých sa občania Európy všeobecne zhodnú, že Európa v ich mene vyvíja významné úsilie. To, o čom tu dnes diskutujeme, je významnou záležitosťou tohto druhu: spolupráca medzi členskými štátmi s cieľom úspešne bojovať proti cezhraničnej trestnej činnosti a terorizmu. Som veľmi rád, že sme dokázali dosiahnuť konsenzus aj vo výbore vďaka prípravnej práci a veľmi významnej spolupráci s pani spravodajkyňou. To znamená, že hoci sa nemôžeme zhodnúť v každom jednotlivom bode, vo všeobecnosti spolu súhlasíme a chceme zohrávať svoju úlohu pri napredovaní tejto záležitosti.
<P>
Proces rokovaní v súvislosti s Prümskou zmluvou bol veľmi prácny a trval dlho. Postupovali sme len pomaly. Ale je dobré, že teraz máme európske dohody o výmene údajov, že národné databázy sa prepájajú a že ich môžeme využívať na stíhanie a zabraňovanie trestnej činnosti.
<P>
Rád by som videl väčší pokrok v určitých oblastiach celého tohto projektu. Preto využívam túto príležitosť nielen na to, aby som hovoril o tom, čo sme dodnes dosiahli, ale aj aby som povedal toto: samozrejme, toto rozhodnutie obsahuje aj niekoľko bodov, ktoré sa môžu začať uplatňovať hneď zajtra a pozajtra. Chceme napríklad používať spoločné policajné sily účinnejšie a rýchlejšie a chceme, aby policajné sily jedného štátu, ktoré majú špecifické znalosti, mohli operovať v inom členskom štáte. Pani Dührkopová Dührkopová práve upozornila, že existujú určité ťažkosti. Ale je dôležité posunúť tento proces vpred, zaistiť, aby sme tu mali viac európskych zodpovedností a vykonávali viac spoločných opatrení. Nakoniec možno zistíme, že veľmi dobrým spôsobom podpory európskej myšlienky je dokázať ľuďom, že sa pokúšame vyriešiť dôležité záležitosti takým spôsobom, ktorý aj oni považujú za pozitívny.
<SPEAKER ID="128" NAME="Alexander Alvaro">
v mene skupiny ALDE. - (DE) Vážený pán predsedajúci, verím, že hovorím v mene mojej skupiny, keď poviem, že sa nám so spravodajkyňou spolupracovalo výborne. Spolupracovali sme veľmi úzko, ako práve povedal pán Reul. Bez ohľadu na to sa musíme pýtať, prečo je také naliehavé uskutočniť rozhodnutie, prečo sa musí uskutočniť teraz a najmä, pred koncom roka. Veľmi radi by sme videli, ako sa tu uplatňujú pravidlá Lisabonskej zmluvy, ako napríklad súdne preskúmanie, či riadna účasť v zmysle spolurozhodovania s Európskym parlamentom.
<P>
Pokiaľ ide o aspekt ochrany údajov, ktorý sa tu riešil, Prümská zmluva má svoje vlastné pravidlá ochrany údajov a navyše existujú vykonávacie pravidlá a pravidlá zmluvy. Veď pani Dührkopová Dührkopová spomenula aj potrebu rámcového rozhodnutia v treťom pilieri. Ak sa starostlivo pozrieme na kategórie údajov spravované Prümskou zmluvou, zistíme, že je viac ako potrebné mať rámcovú legislatívu týkajúcu sa tejto záležitosti. Musíme sa tiež spýtať, prečo boli zahrnuté takzvané osobitné kategórie údajov, ako napríklad údaje poskytujúce informácie o sexuálnej orientácii, zdraví, politických a odborových aktivitách a náboženskom presvedčení. To výrazne presahuje rámec základných údajov potrebných v súvislosti s organizovanou trestnou činnosťou. Existujú obmedzenia týkajúce sa používania spomínaných údajov, ale i tak je ťažké uveriť, že by sa vôbec mohli použiť.
<P>
V prípade údajov DNA výrazne podporujeme názor spravodajkyne, ak sú tieto údaje potrebné a ak ich možno vymeniť, musia byť jednoznačne vymedzené a použité len na účel, na ktorý boli určené. Okrem musí byť zreteľne povedané, že členské štáty, ktoré nemajú národné databázy DNA, nie sú povinné ich zakladať.
<P>
Svoj prejav chcem ukončiť vyhlásením, že by bolo veľmi rozumné (keďže sa na svetlo dostali osobné výmeny názorov s policajnými orgánmi), ak by sme namiesto sústredenia sa na legislatívne opatrenia financovali programy na umožňujúce výmenu personálu medzi policajnými zložkami. To by určite zlepšilo spoluprácu v Únii.
<P>
Je udivujúce, že sa ešte nerokovalo o financovaní, keďže rozhodnutie sa má prijať už čoskoro. Prv než sa začnú vynakladať finančné prostriedky, by ľudia mali vedieť, koľko sa má minúť, a prv než sa prijme rozhodnutie, by ľudia mali vedieť, koľko to bude stáť.
<SPEAKER ID="129" NAME="Athanasios Pafilis" LANGUAGE="EL">
Vážený pán predsedajúci, podnet nemeckej vlády a správa, o ktorej diskutujeme, nie sú nevinne technické, keďže sa vypracúvajú, aby boli. Týkajú sa technických a administratívnych podmienok potrebných na rýchle a úspešné uplatnenie preventívneho zaznamenávania údajov schválených v Prümskej zmluve, ktorá bola pred niekoľkými mesiacmi zapracovaná do legislatívy EÚ. Údaje DNA, odtlačky prstov, osobné údaje a informácie všetkých druhov sa získavajú, spracúvajú a vymieňajú automaticky o každej možnej drobnosti 24 hodín denne, sedem dní v týždni, medzi represívnymi mechanizmami členských štátov a EÚ. Každý občan a pracovník v EÚ môže byť pod preventívnym dozorom a zaznamenaný v databáze. Bezpečnostné sily konajú pri najmenšom podozrení, že niekto môže niekedy v budúcnosti porušiť zákon alebo ohroziť verejný poriadok a bezpečnosť. Inými slovami, každý je vinný, pokiaľ sa nedokáže, že je nevinný.
<P>
Správa, o ktorej diskutujeme, posúva legislatívu týkajúcu sa zaznamenávania údajov o krok ďalej, otvára dvere zaznamenávaniu a výmene údajov súvisiacich s politickými názormi, náboženskými alebo filozofickými presvedčeniami a členstvom v politickej strane alebo odborovej organizácii. Prečo to všetko potrebujete? Na boj s organizovaným zločinom? To je lož! Chcete zaznamenávať údaje o každom na svete! Chcete zakázať a zastrašovať kohokoľvek, kto spochybňuje vaše politiky! Z tohto dôvodu my, poslanci Parlamentu z komunistickej strany Grécka, hlasujeme proti správe.
<SPEAKER ID="130" NAME="Andreas Mölzer" AFFILIATION="NI">
(DE) Vážený pán predsedajúci, pán komisár, od útokov z 11. septembra, ak nie skôr, EÚ sústreďuje svoje technické bezpečnostné opatrenia takmer úplne na boj proti terorizmu. Nuž, je určite správne, aby sme potenciálnym vrahom sťažili preberanie návodov na výrobu bômb z internetu a , samozrejme, treba privítať užšiu spoluprácu členských štátov. V boji proti terorizmu však nemôžeme dovoliť, aby sa nevinní občania stali cieľmi alebo aby bola utíšená nepríjemná kritika.
<P>
Verím, že na celom svete je nebezpečný trend sústavne poškodzovať základné slobody, za ktoré naši predkovia tak ťažko bojovali. Podstupujeme riziko, že sa staneme hlboko neslobodnou spoločnosťou zbieraním údajov o cestujúcich, kontrolou nad internetom. Dúfam, že v blízkom čase nenastane situácia, kedy budeme svedkami, že každý nonkonformista, ktorý sa zúčastňuje na demonštrácii, podporuje referendum alebo si dokonca dovolí kritizovať EÚ, bude označený za potenciálneho teroristu.
<P>
Samozrejme, je dôležité, aby sme boli opatrní, ale nie na úkor občianskych slobôd. A samozrejme, nemôžeme umožniť iným oblastiam, ako je boj proti organizovanému zločinu, aby následkom toho utrpeli. Nesmieme podceňovať nebezpečenstvo stále sa rozširujúcich paralelných spoločenstiev, násilia súvisiaceho s migráciou a potenciálnych etnických a kultúrnych konfliktov.
<SPEAKER ID="131" NAME="Urszula Gacek" AFFILIATION="PPE-DE">
Vážený pán predsedajúci, keď hovoríme o podnecovaní k terorizmu v ére internetu a nových technológií, hovoríme o úplne nových výzvach a úplne nových hrozbách a, ako povedal môj kolega, musíme hľadať veľmi jemnú rovnováhu medzi porušovaním občianskych slobôd rôznych politických organizácií a bojovaním proti hrozbám našej bezpečnosti a bezpečnosti našich občanov.
<P>
Nedávno napríklad rečníci z Rady Európy predniesli rôzne obavy a žiadali nás, aby sme úplne prijali rôzne odporúčania predložené Radou Európy. Musíme vyberať, aké aspekty veľmi cennej práce Rady Európy prenesieme do Európskeho parlamentu, lebo Parlament má vlastnú, jedinečnú úlohu, ktorú má v tejto veci zohrávať.
<P>
Pri zaoberaní sa novými hrozbami v podobe terorizmu bude najzložitejším problémom, ktorému čelíme, vymedzenie toho, čo je podnetom a či oprávnenú kritiku vlád možno vôbec považovať za podnet na terorizmus. To bol jeden z nedávno predložených argumentov na stretnutí Výboru pre občianske slobody, spravodlivosť a vnútorné veci pánom Dickom Martym z Rady Európy. Zdalo sa, že príliš neverí našim demokratickým štruktúram, tvrdiac, že rôzne články by mohli byť vládami zneužité. Ja mám väčšiu vieru ako on v demokratické postupy a verím, že dokážeme zaobchádzať s touto otázkou citlivo, ale aj s uvážlivosťou, ktorá sa od tejto inštitúcie vyžaduje.
<SPEAKER ID="132" NAME="Sarah Ludford" AFFILIATION="ALDE">
Vážený pán predsedajúci, v národnej databáze DNA v Spojenom kráľovstve sa nachádza DNA 4,3 milióna jednotlivcov a tieto údaje sú k dispozícii polícii. Je to 7 % obyvateľstva Spojeného kráľovstva, najmenej päťkrát viac ako podiel v ktorejkoľvek inej krajine. Toto číslo zahŕňa 150 000 detí vo veku pod 16 rokov, z ktorých 25 000 nikdy nebolo obvinených za porušenie zákona. Najprednejší policajný súdny znalec v Británii dokonca navrhol, aby deti už vo veku päť rokov by mali ísť do databázy DNA, ak vykazujú správanie indikujúce, že by sa neskôr mohli stať potenciálnymi zločincami. Toto dostáva prediktívnu policajnú ochranu na absurdnú úroveň.
<P>
Moja strana verí, že toto by bolo realizovaním Orwellowej Británie "Veľkého brata". DNA nevinných ľudí by sa nemala vymieňať a na absolútnom minime v súlade s odporúčaním Európskeho dozorného pracovníka pre ochranu údajov by mali byť presné obmedzenia toho, aké údaje sa môžu vymieňať a zdravotné varovanie v tej výmene, ako osoba nemá žiadny trestný záznam.
<SPEAKER ID="133" NAME="Carlos Coelho" AFFILIATION="PPE-DE">
(PT) Vážený pán predsedajúci, pán podpredseda Barrot, dámy a páni, dnes diskutujeme o druhom rozhodnutí stanoviť pravidlá potrebné na implementáciu inej iniciatívy, ktorá už má politický súhlas Rady, ale ktorá ešte nebola vôbec prijatá.
<P>
Som si vedomý, že existuje súbor iniciatív na boj proti terorizmu a cezhraničnej trestnej činnosti s cieľom posilniť bezpečnosť a obozretnosť, ale mrzí ma, že tá istá pozornosť sa nevenuje zvýšeniu ochrany základných práv. Európska únia stále nemá štandard stanovený pre procesné záruky a žiadny primeraný právny nástroj tretieho piliera o ochrane údajov, ako práve uznal podpredseda Barrot vo svojej reči.
<P>
Žiadam vás, pán komisár, aby ste nám pomohli Rade vysvetliť, že táto situácia je neprijateľná, najmä ak vezmeme do úvahy, že väčšina opatrení na boj proti terorizmu a na podporu policajnej spolupráce zahŕňajú zbieranie a výmenu osobných údajov. Najnovšia iniciatíva je ďalším príkladom a je o to závažnejšia, keďže zahŕňa zber, ukladanie a výmenu údajov, ako sú DNA, odtlačky prstov atď. Normy ochrany údajov stanovené v kapitole VI prümského podnetu, v ktorej sa zaisťujú špecifickejšie záruky, nie sú samy osebe dostatočné, a aby správne fungovali, potrebujú úplný a všeobecný rámec, ktorý možno efektívne garantovať len prostredníctvom rámcového rozhodnutia o ochrane údajov tretieho piliera.
<P>
S veľkým uspokojením sme schválili tento podnet, ktorého podstatné aspekty spolupráce z prümského podnetu budú transponované do rámca Únie. Nemôžeme však robiť polovičnú prácu. Je nevyhnutné zaistiť ešte existenciu jasného a účinného súdneho rámca pre ochranu údajov.
<SPEAKER ID="134" NAME="Jacques Barrot">
podpredseda Komisie. - (FR) Vážený pán predsedajúci, domnievam sa, že pán Coelho práve poskytol veľmi jasný a objektívny obraz situácie.
<P>
Návrh, ktorý pôvodne predložila Komisia, bol určite ambicióznejší a mrzí nás najmä obmedzený rozsah rozhodnutia. Účelom rozhodnutia však je položiť základy nevyhnutné na zaistenie minimálnej úrovne ochrany v treťom pilieri. Bez prijatia toho rozhodnutia by sme nemali žiadne všeobecné pravidlo vhodné pre tretí pilier, čo by bolo ešte horšie. Dúfame, že toto rozhodnutie bude prijaté čo najskôr, hneď ako Parlament predloží svoje stanovisko k novému textu, ktorý po druhý raz Parlamentu predložila Rada.
<P>
Ako som už povedal, keď som ďakoval spravodajkyni, pani Dührkopovej, zreteľne to zopakujem, podľa názoru Komisie budú ustanovenia o ochrane údajov doplnené ustanoveniami rámcového rozhodnutia o ochrane údajov v treťom pilieri.
<P>
Pán predsedajúci, týmito záverečnými poznámkami by som sa rád poďakoval všetkým rečníkom za ich príspevky do tejto rozpravy.
<SPEAKER ID="136" NAME="Bárbara Dührkop Dührkop">
spravodajkyňa. - (ES) Vážený pán predsedajúci, chcem sa poďakovať všetkým kolegom poslancom, s ktorými mi bolo potešením pracovať na tejto správe. Nebudem vám odpovedať jednotlivo, ale všeobecne.
<P>
Všetkých nás mimoriadne zaujíma potreba dosiahnuť rovnováhu medzi bojom proti terorizmu a zločinu na jednej strane a zároveň prísnou ochranou súkromných a verejných práv na strane druhej, lebo nikoho nemožno v záujme boja proti terorizmu pripraviť o jeho občianske práva.
<P>
Niekedy je ťažké dosiahnuť takúto rovnováhu, ale je to na nás demokratoch, aby sme stále držali stráž proti akémukoľvek zneužitiu v tejto oblasti.
<P>
Po druhé, hovorilo sa o policajnej spolupráci: tá je veľmi dôležitá. Žijem v regióne, v ktorom existuje terorizmus. Sama mám policajnú ochranu a keď musím ísť do Francúzska, musím požiadať miestnu políciu, aby poslala formulár do Madridu, ktorý potom požiada Francúzsko o povolenie na prechod cez hranice so zbraňou, čo trvá týždeň. Zisťujem, že by sme mali mať pružnejšie, menej byrokratické metódy, aby napríklad existovalo európske policajné povolenie. Myslím si, verím, že európske policajné zložky majú viac-menej rovnakú odbornú prípravu.
<P>
Okrem toho spomenul pán Alvaro, ako aj pani Sarah Ludfordová a pán Coelho, že naliehavo potrebujeme rámcové rozhodnutie, a toto je záležitosť, ktorú chceme predložiť Rade. Potrebujeme minimálne štandardy ochrany údajov. Je to čestná požiadavka zo strany všetkých občanov.
<SPEAKER ID="137" NAME="Predsedajúci">
Rozprava sa skončila.
<P>
Hlasovanie sa uskutoční v utorok, 22. apríla 2008.
<SPEAKER ID="997" NAME="John Attard-Montalto  " AFFILIATION="PSE">
písomne. - Dnes máme šťastie, že orgány činné v trestnom konaní majú k dispozícii nástroje, akými sú údaje o DNA, automatizovaná identifikácia odtlačkov prstov a údaje o registrácii vozidiel. Som úplne za to, aby sme mali spoločnú databázu všetkých potrebných nástrojov na boj proti terorizmu a cezhraničnej trestnej činnosti. Je pravdou, že ochrana údajov je nevyhnutná, ale v boji proti terorizmu a medzinárodnému zločinu je druhotná.
<P>
Som nielen za spoločné databázy, ale som aj za povinné národné databázy. Väčšina európskych občanov a obyvateľov Európy dbajú na zákony a nemali by sa báť toho, že ich údaje budú, nech už je to DNA alebo odtlačky prstov, dostupné v spoločnej európskej databáze.
<P>
Malta je neutrálnym štátom, ale pokiaľ ide o terorizmus, nie sme neutrálni. Výber nevinných civilistov ako terče nemožno nikdy ospravedlniť. Terorizmus je jedným z najohavnejších zločinov na jednej úrovni s genocídou a vojnovými zločinmi.
<P>
V súčasnosti je normou, že teroristi sú súdení pred medzinárodnými súdmi. Nastal čas zvážiť medzinárodnú súdnu štruktúru osobitne zameranú na súdenie teroristov.
<SPEAKER ID="996" NAME="Anneli Jäätteenmäki" AFFILIATION="ALDE">
písomne. - (FI) Potrebujeme väčšiu spoluprácu medzi zodpovednými orgánmi hraničnej kontroly, colnými úradmi, políciou a bezpečnostnými orgánmi, aby sa zabezpečila bezpečnosť Európanov.
<P>
Účelom Prümskej zmluvy je prehĺbiť spoluprácu medzi krajinami EÚ s cieľom čeliť terorizmu, cezhraničnej trestnej činnosti a ilegálnej migrácii.
<P>
Prümská zmluva posilní bezpečnosť v rámci Európy. Bezproblémový tok výmeny informácií medzi bezpečnostnými orgánmi, najmä orgánmi hraničnej kontroly, bude kľúčovou prioritou.
<P>
Na výmenu informácií medzi krajinami EÚ musia existovať vážne dôvody. Nepochybne je porušenie práva dobrým dôvodom, ako aj dostatočným dôkaz o úmyselnom zločine.
<P>
Je potrebné, aby bola pri výmene informácií rešpektovaná ochrana európskych jednotlivcov rešpektujúcich zákony tak, aby sa nemohli zneužívať ľudské práva ako následok porušenia súkromia.
<P>
Účelom spolupráce v záležitostiach bezpečnosti je udržať Európu ako bezpečné miesto pre život a ochrániť občanov rešpektujúcich zákony.
<P>
Spolupráca vo veciach bezpečnosti musí chrániť Európanov pred zločincami s cieľom urobiť naše životy čo najbezpečnejšími a umožniť našim deťom žiť bez strachu.
