<CHAPTER ID="014">
Okamžité opatrenia EÚ na podporu Talianska a ďalších členských štátov zasiahnutých mimoriadnymi migračnými tokmi (rozprava) 
<SPEAKER ID="463" NAME="Predsedajúci">
Ďalším bodom programu je rozprava o okamžitých opatreniach EÚ na podporu Talianska a ďalších členských štátov zasiahnutých mimoriadnymi migračnými tokmi.
<SPEAKER ID="464" NAME="Cecilia Malmström">
členka Komisie. - Ďakujem vám za túto veľmi príhodnú rozpravu o situácii, ktorá si zaslúži našu plnú pozornosť.
<P>
Komisia sleduje túto situáciu veľmi pozorne a Európska agentúra pre riadenie operačnej spolupráce na vonkajších hraniciach členských štátov (Frontex) vyslala na miesto dvoch odborníkov. V priebehu niekoľkých posledných dní sa údajne asi 5 500 tuniských migrantov dostalo na talianske pobrežie, ale ich počet za posledných 24 hodín mierne klesá. Medzi prichádzajúcimi sú väčšinou muži vo veku okolo 30 rokov, ale aj 34 žien a 108 detí. Identifikovaných bolo 27 sprostredkovateľov obchodovania s ľuďmi. Ľudia prichádzajúci na talianske pobrežie vyvíjajú mimoriadny tlak na prijímacie zariadenia v Taliansku, a to najmä na ostrove Lampedusa.
<P>
Minulú sobotu sme sa už začali kontaktovať s talianskym ministerstvom vnútra a tiež sme dostali formálnu žiadosť o pomoc EÚ. Sme pripravení pomôcť Taliansku aj Tunisku. Táto otázka má význam pre celú EÚ, nejde len o dvojstrannú otázku. Ešte pred poslednými udalosťami začala Komisia spolu s agentúrou Frontex zisťovať, čo možno urobiť v krátkodobom a strednodobom horizonte. Spoločná reakcia EÚ by sa mala zakladať na zásade solidarity EÚ medzi členskými štátmi a my sme pripravení Taliansku pomôcť.
<P>
Náš prístup by sa však mal zakladať aj na solidarite s Tuniskom a na jeho demokratickej premene. Uviedla to aj pani Ashtonová pri včerajšej návšteve tuniských úradov v Tunise, ktorým ponúkla politickú a finančnú podporu.
<P>
Aby sme pomohli Taliansku za týchto okolností, definovali sme celý rad konkrétnych opatrení, ako aj rýchlu finančnú pomoc. Z finančného hľadiska sme okrem finančných prostriedkov, ktoré už boli vyčlenené pre Taliansko, pripravení aj zmobilizovať mimoriadnu pomoc v rámci Európskeho fondu pre utečencov na rok 2011. Mala by pokryť náklady na ubytovanie, infraštruktúru, materiálnu pomoc, zdravotnú starostlivosť, sociálnych asistentov, poradenstvo týkajúce sa súdnych administratívnych azylových postupov, právnu pomoc, jazykovú pomoc a pod.
<P>
Okrem toho môžeme celkom rýchlo zmobilizovať zdroje z fondov EÚ, napríklad z Fondu pre vonkajšie hranice, a ak to bude potrebné, Taliansko môže požiadať nový Európsky podporný úrad pre azyl vo Vallette, aby vnútroštátnym orgánom, ktoré sa zaoberajú žiadosťami o azyl, pridelil podporné tímy.
<P>
Pokiaľ ide o dozor nad vonkajšími hranicami, mohla by sa vytvoriť spoločná operácia s agentúrou Frontex, s ktorou som v kontakte. Viem, že sa uskutočňujú prípravy na technickej úrovni.
<P>
Ako vždy, aj teraz bude takáto spoločná diskusia závisieť od vybavenia, ktorým členské štáty dobrovoľne prispejú. Vyzývam všetky členské štáty, aby prejavili podporu. Dovoľte mi však uistiť vás v jednej veci týkajúcej sa diskusie, ktorú sme viedli len pred niekoľkými minútami: z dôvodu odlišnej povahy pohraničných operácií na mori a na súši a žiadosti, aby sa členské štáty zúčastnili na novej spoločnej operácii, nebude toto odporovať ich príspevkom k operácii, ktorá teraz prebieha na gréckej pozemnej hranici. Aj tá je, samozrejme, prioritou.
<P>
Chcela by som zdôrazniť, že musíme venovať mimoriadnu pozornosť zraniteľným skupinám osôb, ktoré potrebujú medzinárodnú ochranu. Ich potreby treba zohľadniť a musia mať prístup k osobitnej ochrane, na ktorú majú právo, ako sa uvádza vo vnútroštátnych právnych predpisoch a právnych predpisoch EÚ.
<P>
Vďaka týmto konkrétnym opatreniam, ktoré som práve spomenula, sme pripravení stretnúť sa s predstaviteľmi talianskych úradov a rokovať s nimi s cieľom dohodnúť sa na podrobnostiach každého tohto opatrenia a na ďalších krokoch.
<P>
Samozrejme, treba ďalej rozvíjať aj strednodobú stratégiu. V osobitom kontexte migračných tokov potrebujeme kombináciu účinného riadenia hraníc a stratégie podpory demokratickej a hospodárskej premeny. V krátkodobom horizonte by tuniské úrady mali účinne kontrolovať hranice vlastnej krajiny, a to ako na mori, tak aj pozdĺž pobrežia, aby zabránili pašerákom, obchodníkom s ľuďmi a zločincom, ktorí ušli z väzenia, využiť túto situáciu. Okrem toho je dôležité, aby si Tunisko zobralo naspäť osoby, ktoré sa dostali na územie členských štátov EÚ a nepotrebujú medzinárodnú ochranu.
<P>
Čo sa týka štruktúrovanejšieho zásahu, mali by sme tiež preskúmať možnosti lepšieho zacielenia pomoci EÚ, a to podporou projektov, ktoré môžu zlepšiť aktivity zamerané na vytváranie príjmu a pracovných miest v rôznych regiónoch Tuniska; hovorím najmä o južných regiónoch krajiny.
<P>
V širších súvislostiach musí koherentný prístup podporujúci politický a hospodársky rozvoj Tuniska zahŕňať možnosti týchto ľudí prísť do EÚ legálne, ako aj výmenu tovaru, služieb a know-how.
<P>
V dôsledku týchto občianskych revolúcií fúka nad Stredozemím vietor. Tento vietor môže priviať veľa pozitívnych zmien do Tuniska, ďalších krajín aj EÚ. Aktuálna situácia na ostrove Lampedusa by nemala hatiť náš úmysel ponúknuť pomoc a podporu rozvíjajúcim sa demokraciám a mladým generáciám, ktorým sa podarilo tak odhodlane a pritom nenásilne dosiahnuť zásadné politické zmeny.
<SPEAKER ID="465" NAME="Simon Busuttil">
v mene poslaneckého klubu PPE. - Humanitárna kríza v Taliansku a najmä na ostrove Lampedusa - lebo ide o humanitárnu krízu - nás núti urýchlene konať.
<P>
Navrhujem päť krokov. Po prvé, pre Tunisko a Egypt potrebujeme skutočný Marshallov plán, ktorý by poskytol celoplošnú hmatateľnú pomoc, ale zároveň by za to priniesol úplnú spoluprácu tuniských úradov pri blokácii ich pobrežia s cieľom zabrániť ďalšiemu nelegálnemu vysťahovalectvu po mori.
<P>
V druhom rade treba rýchlo vyslať misiu agentúry Frontex RABIT - rýchly pohraničný zásahový tím. Takže, pani komisárka, nepotrebujeme len dvoch odborníkov z agentúry Frontex, ale aj jej misiu, ktorú tam treba vyslať okamžite.
<P>
Po tretie, Taliansku musíme skutočne pomôcť s prijímaním tisícov ľudí, ktorí sa dostali na ostrov Lampedusa. Úprimne povedané, pani komisárka, nerozumiem, ako môžete povedať, že Európsky podporný úrad pre azyl (EASO) vyšle svojich odborníkov, keď tento úrad EÚ ešte stále nie je v prevádzke, takže to budeme musieť urobiť inak.
<P>
Po štvrté, musíme pomôcť s repatriačným procesom: okamžite repatriovať ľudí, ktorí nemajú nárok na azylovú ochranu. Mali by ich poslať naspäť do Tuniska, odkiaľ prišli.
<P>
Nakoniec nesmieme zabúdať, že v Zmluve o fungovaní EÚ je článok 80, ktorý jasne stanovuje, že naša prisťahovalecká politika by sa mala zakladať na zásade solidarity a spravodlivom rozdelení zodpovednosti. Myslím si, že je čas, aby Komisia uplatnila tento článok.
<SPEAKER ID="466" NAME="Juan Fernando López Aguilar" LANGUAGE="ES">
Domnievam sa, že v tomto Parlamente väčšina poslancov uvíta demokratické udalosti v stredozemských krajinách ako výzvu pre európsku vonkajšiu politiku a jej oddanosť hodnotám, ale takisto si myslím, že veľa z nás vie, že tieto udalosti nie sú neškodné. Majú humanitárne dosahy a dosahy z hľadiska migračného tlaku na susediace krajiny.
<P>
Preto je čas pripomenúť, že Lisabonská zmluva je v platnosti, a ako bolo práve povedané, v článkoch 67, 77, 78 ods. 3 a 80 sa uvádza, že z dôvodu spoločnej solidarity a zodpovednosti je tento problém európskym. Nejde o problém, ktorý máme všetci, ale o problém spoločný, ktorý sa týka európskych inštitúcií.
<P>
Teraz treba povedať, že ani jedna krajina nie je sama. Je čas povedať, že táto otázka sa netýka Talianska a jeho ostrova Lampedusa, Malty, Grécka alebo Španielska. Nie! Týka sa európskych inštitúcií. Okrem toho však teraz treba povedať aj to, že nehovoríme o Európskej agentúre pre riadenie operačnej spolupráce na vonkajších hraniciach členských štátov, ktorá je operačnou agentúrou, alebo o Európskom podpornom úrade pre azyl, ale o úrovni politického rozhodovania. To znamená zdôraznenie, že treba investovať potrebné zdroje do rozvoja spolupráce a pomôcť týmto krajinám z hľadiska zriadenia a konsolidácie demokracie. Treba tiež investovať potrebné zdroje do schopnosti pomôcť členským štátom EÚ s úlohou základnej starostlivosti ako reakcie na prisťahovalectvo a problémom riadenia spoločných hraníc.
<P>
Preto je čas povedať, že Lisabonská zmluva musí zaviesť celý program a že Parlament ju podporí pri riešení problémov, ktorým čelíme.
<SPEAKER ID="467" NAME="Niccolò Rinaldi" LANGUAGE="IT">
Na úvod svojho vystúpenia by som rád uviedol vyhlásenie, ktoré včera v Damasku údajne predniesol taliansky minister zahraničných vecí a v ktorom povedal, že - a toto si vypočujte - Sýria je stabilnou krajinou a túžba jej obyvateľstva po modernizácii bola uspokojená. Pred niekoľkými dňami taliansky minister vnútra predniesol iné vyhlásenie, presúvajúc svoje povinnosti na Európu, ktorá údajne opustila Taliansko, vraj ako vždy, ako dodal s náznakom roztopaše.
<P>
Ako vždy, my však vidíme zvyk obviňovať Európu, keď sa to hodí, len aby ju popudlivo ignorovali, keď Brusel neschváli dohodu o repatriácii po mori, ktorá porušuje humanitárne právo a plní vrecká afrických diktátorov - aj tých, ktorých práve zvrhávajú - a ešte aj dnes štedro rozdáva miliardy Líbyi pána Kaddáfiho a odmieta 10 milión EUR vo forme pomoci ponúknutej talianskej vláde Európskym fondom pre utečencov, ktorú sa Taliansko rozhodlo nevyužiť asi preto, že by ich muselo použiť v súlade s transparentnými pravidlami Európy a nie vnútornými kritériami talianskej Agentúry civilnej ochrany.
<P>
Preto si myslím, že týmto konaním a týmito vyhláseniami nič nedosiahneme. Naozaj sme sa z posledných týždňov nepoučili. Lampedusa nám pripomína, že história je silnejšia než nejaké politické hry a hľadanie východiska vo vyhláseniach, ktoré vytvárajú klamné predstavy. Pripomína nám, že nie všetko sa dá kúpiť za peniaze, že Európa nie je niečo, čo možno zavolať, keď sa to niekomu hodí, ale že je to projekt, ktorý musí fungovať naplno každý deň, vyžadovať práva a solidaritu, ale tiež rešpektovať prijaté záväzky.
<P>
Na udržateľné a zmysluplné spomalenie migrácie treba päť vecí: demokraciu, rozvoj, dodržiavanie medzinárodného práva, európsku solidaritu a predovšetkým žiadnu škodlivú rétoriku.
<SPEAKER ID="468" NAME="Barbara Lochbihler" LANGUAGE="DE">
Keď názov tejto rozpravy obmedzíme len na podporu Talianska a ďalších členských štátov, znova robíme tú chybu, že sa zameriavame len na problémy krajín ležiacich pri Stredozemnom mori. Vôbec sa nestaráme o ľudí, ktorí utekajú po mori.
<P>
Ak berieme naše zásady týkajúce sa ochrany utečencov skutočne vážne, musíme najprv zabezpečiť, a ak to bude potrebné, aj individuálne skontrolovať situáciu, v akej sa títo ľudia nachádzajú, a potom zaručiť ochranu ich ľudských práv. Nesmieme dovoliť, aby sme týchto ľudí odmietali a posilňovali naše hranice. Neustále sa hovorí o pomoci, ktorú môže pohraničná agentúra EÚ Frontex ponúknuť v tejto situácii. Je pravda, že by mohla byť nápomocná, ak by sa vo svojej činnosti zameriavala na ochranu a záchranu utečencov. Nemôžeme odháňať člny plné utečencov, ako sme to robili v minulosti. Tu v Parlamente v súčasnosti pripravujeme nový mandát pre agentúru Frontex a dúfam, že budeme úspešní, pokiaľ ide o presadzovanie zlepšení vrátane väčšej transparentnosti a konkrétnych požiadaviek na agentúru, aby konala v súlade s ľudskými právami.
<P>
Samozrejme, musíme rýchlo pomôcť aj Tunisku so štrukturalizáciou jeho hospodárstva, aby ľudia žijúci v Tunisku viac verili tomu, že majú šancu zarobiť si na slušné živobytie vo vlastnej krajine. Musíme Tunisku umožniť dosiahnuť rýchly a pozitívny hospodársky rozvoj prostredníctvom obchodu s EÚ a dotácií na projekty v Tunisku. Toto je jedna z hlavných požiadaviek demokratickej premeny Tuniska.
<P>
Je úplne nepochopiteľné, že členské štáty EÚ znova nechali krajiny ležiace pri Stredozemnom mori, aby samy zvládli nepredvídaný prílev utečencov. Výzva na dobrovoľnú pomoc ostrovom ako Lampedusa a Malta znova padla na neúrodnú pôdu. Musíme nájsť záväzné riešenie, ktoré bude vyžadovať od štátov v strede a na severe EÚ, aby prijímali utečencov. Infraštruktúru máme. Chýba len politická vôľa a zmysel pre solidaritu.
<SPEAKER ID="469" NAME="Rui Tavares" LANGUAGE="PT">
Naozaj nemôžeme diskutovať o probléme ostrova Lampedusa, ak nebudeme pamätať na to, že v Tunisku platil za vlády prezidenta Bin Alího zákon, ktorý ešte stále nebol zrušený a podľa ktorého je vysťahovalectvo trestným činom. To znamená, že táto otázka sa netýka len agentúry Frontex, lebo napokon treba zaručiť, že ľudia, ktorých vrátime naspäť do Tuniska, tam neskončia vo väzení, a novú vládu treba presvedčiť, aby zrušila tento zákon.
<P>
Predovšetkým som však presvedčený, že toto odhaľuje zásadnú nereálnosť našej prisťahovaleckej politiky, ktorá závisí od jednej osoby. Touto osobou nie je pani Malmströmová ani pán Barroso; je ňou pán Kaddáfi. Ak pán Kaddáfi padne, v čo úprimne dúfam, čo urobíme s našou hlavnou nárazníkovou zónou pre prisťahovalcov zo severnej a subsaharskej Afriky?
<P>
Toto ďalej dokazuje, že v súčasnosti sa od Maroka až po Sýriu tiahne 5 000 kilometrov dlhé pásmo, pozdĺž ktorého sa humanitárne riziko zvýšilo na každom kilometri, a že sa musíme pripraviť na utečeneckú krízu spôsobom, ktorý asi nemá v európskej histórii obdoby od roku 1956 v Maďarsku. To znamená koniec spolurozhodovania o presídľovaní, lebo ak jedna z týchto revolúcií dopadne zle - čo sa, ako dúfame, nestane -, na európskych hraniciach môžu vzniknúť utečenecké tábory a tak sa raz a navždy skončí svätyňa politík o azyle v Európe a spoločnom presídľovaní žiadateľov o azyl v rámci krajín Európskej únie.
<SPEAKER ID="470" NAME="Fiorello Provera" LANGUAGE="IT">
Na túto núdzovú situáciu musíme z politického hľadiska okamžite zareagovať. Medzi zásahy, o ktoré Taliansko naliehavo žiada, patria: 1) transformácia agentúry Frontex z koordinačnej agentúry na operatívny útvar s vlastným personálom a vlastnými zdrojmi, 2) presadenie zásady rozloženia záťaže, 3) použitie Europolu na vyšetrovanie, čo sa týka prípadných teroristických prienikov a zločineckých organizácií obchodovania s ľuďmi, a 4) pridelenie zdrojov na zvládnutie núdzovej situácie.
<P>
V každom prípade nič z tohto nevyrieši štrukturálne príčiny revolúcií v oblasti Maghrebu, ktoré vznikli z nedostatku skutočných politických strán, odborových organizácií, asociácií a slobodnej tlače a predovšetkým z nedodržiavania ľudských práv. V zásade chýbajú inštitucionálne nástroje, ktoré charakterizujú pravú demokraciu a dávajú ľuďom hlas. Bez nich nebude hospodársky rozvoj, pracovné miesta, stabilita a bezpečnosť pre všetkých. Toto je skutočný politický problém, ktorému musí Európa čeliť.
<SPEAKER ID="471" NAME="Barry Madlener" AFFILIATION="NI">
(NL) V Európe je skutočná núdzová situácia. Európu v súčasnosti zaplavujú cunami islamistických prisťahovalcov z berberského územia v severnej Afrike.
<P>
Desaťtisíce ľudí, ktorí hľadajú svoje šťastie a medzi ktorými sa nájdu ostrieľaní zločinci alebo dokonca teroristi, už prišli na ostrov Lampedusa a státisíce ďalších sa chystajú ich nasledovať. Zdá sa, že európska hranica je deravá ako rešeto. Taliansko nedokáže chrániť našu vonkajšiu hranicu a agentúra Frontex nereaguje na vývoj udalostí dostatočne rýchlo.
<P>
Preto chcem vyzvať Radu a vysokú predstaviteľku barónku Ashtonovú, aby v súlade s článkom 28 ods. 2 zvolali mimoriadnu schôdzu, na ktorej Rada prijme prísne opatrenia s cieľom zastaviť túto prisťahovaleckú vlnu. Okrem toho chcem poradiť premiérovi Berlusconimu, aby od nás nežiadal peniaze na upratanie svojho neporiadku a svojich odpadkov alebo na udržanie prisťahovalcov mimo svojej krajiny. Namiesto toho by mal tráviť trochu menej času behaním za sukňami a začať pracovať na vrátení všetkých týchto prisťahovalcov do Afriky.
<SPEAKER ID="472" NAME="Mario Mauro" AFFILIATION="PPE">
(IT) V prvom rade chcem poďakovať pani komisárke za úsilie, ktoré doteraz vynaložila a ktoré ešte bude vynakladať pri riešení tejto humanitárnej krízy. Pani komisárka, viete však rovnako dobre ako ja, že skutočná kríza nie je humanitárna - lebo to je len dôsledok -, ale fakt, že počas tohto historického povstania v celej oblasti Maghrebu konala Európa neprimerane. To znamená, že nedokázala prepracovať stratégiu pre Stredozemie, a hoci to skúšala niekoľkokrát, ani raz sa jej to nepodarilo. Lisabonský proces bol neúspešný a Únia pre Stredozemie zlyhala úplne.
<P>
Na skutočné problémy, o ktoré tu ide, nemáme ten správny pohľad. Musíme im čeliť spoločne, ale Rada tu dnes nie je. Požiadali sme Radu, aby zvážila to, že európska stratégia by sa nemala toľko zaoberať problémom prisťahovalectva a nezákonného prisťahovalectva, ale radšej otázkou demokracie a slobody v celej oblasti Stredozemia.
<P>
Keď sovietsky blok padol, čím sa vytvoril jednotný front, všetci sme mali praktické odpovede a jednoducho sme vyriešili problém tisícov Poliakov, ktorí sa objavili v našich uliciach, lebo sme riešili problém integrácie celého Východu do Európy. Pokiaľ ide o Stredozemie, dnes nemáme čo povedať. Namiesto toho sa musíme obrniť stratégiou, bez ktorej nebudeme môcť poskytnúť odpovede. Mali by sme oceniť vaše dobré úmysly a tým skončiť.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="473" NAME="Miguel Portas" AFFILIATION="GUE/NGL">
(PT) Buďte si istý, že by som mohol s vami diskutovať o tom, prečo Európa nemá odpoveď na problémy s prisťahovalectvom. Povedal by som, že v zásade preto, lebo hľadá policajnú odpoveď na problém, ktorý je sociálny, hospodársky a politický.
<P>
Otázka, ktorú vám chcem položiť, sa však vzťahuje na otázku, ktorú položil pán kolega Tavares. Je podľa vášho názoru prijateľné, aby agentúra Frontex alebo iné operačné metódy mohli repatriovať Tunisanov, keď tuniské právne predpisy ešte vždy stanovujú, že repatriované osoby pôjdu do väzenia? Respektíve, je najskôr potrebné garantovať nejaký typ diplomatických opatrení s cieľom zabezpečiť, že tieto zákony sa stanú neplatnými, aby sme mohli následne hovoriť o ďalších typoch nástrojov, ako sú tie, ktoré som práve spomenul?
<SPEAKER ID="474" NAME="Mario Mauro" AFFILIATION="PPE">
(IT) Ďakujem za otázku. Chcem zdôrazniť, že len pred niekoľkými dňami, keď som bol na misii v Tunisku s predsedom delegácie pre vzťahy s krajinami Maghrebu pánom Panzerim, sme si všimli, že dočasná vláda presadzuje veľké zmeny právneho systému a zákonov upravujúcich túto problematiku ako celku.
<P>
Na základe vzťahov medzi Európou a novou panorámou formujúcou sa v Tunisku, ktoré sa zakladajú na dôvere, sa domnievam, že môžeme podniknúť prvé kroky k vyriešeniu problémov, o ktorých hovoríte.
<SPEAKER ID="475" NAME="Jean-Luc Mélenchon" AFFILIATION="GUE/NGL">
(FR) Áno, to bol posledný rečník, ale boli dvaja. Chcel som sa opýtať kolegu poslanca, ako nadobudol presvedčenie, že ľudia na ostrove Lampedusa sú islamisti a delikventi, a či disponuje nejakými osobnými informáciami, ktoré mu to dovoľujú tvrdiť, alebo je to v skutočnosti len výplod jeho predstavivosti.
<SPEAKER ID="476" NAME="Barry Madlener" AFFILIATION="NI">
(NL) Je všeobecne známe, že prisťahovalci z Líbye sú väčšinou islamisti a že je medzi nimi aj dosť zločincov a dokonca teroristov.
<P>
Predpokladám, že každý si je toho vedomý, a ak si toho nie ste vedomý, tak musíte byť neskutočne naivný.
<SPEAKER ID="477" NAME="David-Maria Sassoli" AFFILIATION="S&amp;D">
(IT) Teší nás, že túto rozpravu o severoafrickej migračnej kríze vedieme s Komisiou. Títo ľudia prichádzajú na ostrov Lampedusa len preto, aby zistili, že žiadne zariadenia ich tam nemôžu prijať a zistiť ich totožnosť. Talianska vláda tam v skutočnosti zrušila existujúce prijímacie stredisko a znížila počet zariadení už pred nejakým časom, a to v mene "nulového prisťahovalectva", čím zabránila Taliansku vyriešiť nezákonné prisťahovalectvo.
<P>
Vieme, že tento problém sa týka Talianska, ale týka sa aj Európy. Na jeho vyriešenie v rámci koordinovanej politiky sú potrebné značné finančné investície a pritom treba dodržiavať medzinárodné zmluvy a zabezpečiť ochranu utečencov. Pani komisárka, chcel by som, aby ste vo svojej odpovedi uviedli, kedy presne talianska vláda požiadala Európsku komisiu o zasiahnutie, lebo ako veľmi dobre viete, došlo k nejakým nezrovnalostiam.
<SPEAKER ID="478" NAME="Mara Bizzotto" AFFILIATION="EFD">
(IT) Za niekoľko posledných hodín prišlo do Talianska viac ako 5 000 prisťahovalcov, pričom ďalších 100 000 sa chystá do Talianska, Francúzska a Nemecka. Tuniský minister spravodlivosti potvrdil, že medzi nezákonnými prisťahovalcami sa ukrýva okolo 11 000 väzňov, teroristov a zločincov.
<P>
Komisii som vopred predložila naliehavú otázku, aby som dostala odpoveď od barónky Ashtonovej, ktorá tu však dnes z nevysvetliteľných príčin nie je, a Komisia sa rozhodla odovzdať ju až dnes, aj to len preto, lebo včera ju Parlament zatlačil do rohu. Toto ohlušujúce ticho je najočividnejšou známkou slabého charakteru tejto Európy a jej vlády, ktorá sa dokonca bojí zaujať stanovisko, keď čelí humanitárnej kríze, ktorá prináša vážne humanitárne a bezpečnostné problémy.
<P>
Len polhodina, dámy a páni, to je všetok čas, ktorý táto demokratická inštitúcia vyčlenila na rozpravu o historickom prevrate a jeho následkoch pre ľudí Európy. Čo mám povedať svojim voličom, ktorí majú strach? Čo urobí Európska únia zajtra - a tým naozaj myslím zajtra -, aby vyriešila túto strašnú situáciu?
<SPEAKER ID="479" NAME="Salvatore Iacolino" AFFILIATION="PPE">
(IT) V strede Stredozemného mora sa nachádza vzdialený ostrov Lampedusa. V roku 2008 sa tento ostrov objavil v titulkoch správ, lebo v tom roku sa naň dostalo 40 000 utečencov. Tento problém bol neskôr vyriešený dohodou - takzvanou "dohodou o priateľstve" -, ktorú podpísali talianska a líbyjská vláda.
<P>
Teraz sme v rovnakej situácii, ale tentokrát je omnoho zložitejšia, pani Malmströmová. Mier, stabilita a nová vláda v Tunisku aj v Egypte poháňajú búrku, ktorá bičuje Stredozemie. Som Sicílčan a na rozdiel od mnohých poslancov, ktorí dnes vystúpili, som navštívil bývalé stredisko pre zisťovanie totožnosti a vyhosťovanie. Toto stredisko bolo kedysi užitočné, ale po uzavretí zmluvy o priateľstve už nebol dôvod na jeho existenciu.
<P>
Čo môže urobiť Komisia a čo môže urobiť agentúra Frontex? Samozrejme, všetci by sme chceli vidieť rýchlu intervenčnú misiu v praxi. Chceme, aby bola Frontex pružnou a účinnejšou agentúrou s dobrou štruktúrou a vlastnými finančnými zdrojmi, a pán Busuttil a ja skúmame jej mandát vo Výbore pre občianske slobody, spravodlivosť a vnútorné veci. Okrem toho pán Mauro požiadal Radu, aby okamžite konala a zaradila túto otázku do svojho programu bez ďalšieho meškania, keďže ide o absolútnu prioritu vzhľadom na to, že prisťahovalci teraz začali prichádzať už aj z Egypta.
<P>
Je tu skutočné riziko, že pre nevyhnutné omeškania utrpí vážnosť a dôstojnosť mnohých utečencov, hoci sme si istí, že pani Malmströmová znova zabezpečí, aby boli jej slová prijaté pozitívne.
<SPEAKER ID="480" NAME="Pier Antonio Panzeri" AFFILIATION="S&amp;D">
(IT) Táto záplava migrantov je vážnym problémom a tento problém je európsky. Nepotrebujeme sťažnosti, ale účinnú spoluprácu, aby sme zvládli súčasnú krízu konštruktívnym a prezieravým spôsobom. Musíme konať na dvoch úrovniach a budeme potrebovať široké ramená, aby sme uniesli naše záväzky.
<P>
Prvá úroveň sa týka bezprostrednej situácie. Treba sprístupniť ďalšie finančné prostriedky s cieľom vyriešiť túto krízu; konečne musíme pripraviť európsky okrúhly stôl a rokovať o možnosti spravodlivého rozdelenia prisťahovalcov do rôznych krajín; a napokon sa musíme stretnúť s dočasnou tuniskou vládou a požadovať od nej, aby pripravila zdroje a zaviedla nástroje s cieľom zastaviť tento hromadný odchod.
<P>
Druhá úroveň je vo svojej povahe politickejšia. Je absolútne nevyhnutné radikálne preskúmať naše susedské politiky. Potrebujeme opatrenia, ktoré sa budú zakladať na obnovenej politike hospodárskej, finančnej a sociálnej spolupráce, inteligentnej prisťahovaleckej politike a účinnej podpore hospodárskych reforiem a procesu demokratickej premeny, ktorá prebieha v Tunisku.
<P>
Len pomocou takých opatrení budeme môcť zvládnuť a vyriešiť problémy, ktorým teraz čelia Taliansko a Európa. Pani komisárka, istotne budete s nami všetkými súhlasiť, že je naozaj čas prestať hovoriť a začať konať.
<SPEAKER ID="481" NAME="Teresa Jiménez-Becerril Barrio" AFFILIATION="PPE">
(ES) Nechcem zájsť príliš ďaleko v porovnávaní terorizmu s prisťahovalectvom, ale všimla som si, že konanie EÚ, žiaľ, závisí od núdzových situácií, napríklad od vážneho útoku alebo hromadného príchodu prisťahovalcov, ku ktorému práve dochádza na ostrove Lampedusa, kde by hromadný odchod Tunisanov na talianske pobrežie mohol vyústiť do kroniky vopred ohlásenej smrti.
<P>
Cesta nádeje by sa mohla stať prekliatou cestou a budeme ju mať na svedomí my všetci, ktorí vieme o týchto nepretržitých nekontrolovaných prílevoch a nevieme s dostatočnou autoritou povedať "stačilo". Keď sa to stane, budeme od hrôzy rozhadzovať rukami, ale na druhý deň na to zabudneme.
<P>
Európania majú povinnosť a právo vedieť pravdu: že stratégia pre Stredozemie nefunguje, že spoločná prisťahovalecká politika zostane iba snom, ak sa európske krajiny nezaviažu poskytnúť Európskej agentúre pre riadenie operačnej spolupráce na vonkajších hraniciach členských štátov (Frontex) dostatočné finančné prostriedky, aby mohla byť účinná.
<P>
Rozprávanie nič nestojí, ale musíme konať. Naozaj si myslíte, že agentúra Frontex dokáže v súčasnosti zaručiť bezpečnosť európskych hraníc? Ja si to nemyslím. Dúfajme, že obyvatelia Egypta, Tuniska a ďalších krajín Maghrebu sa hromadne nerozhodnú hľadať lepšiu budúcnosť v Európe, ale že sa radšej rozhodnú hľadať ju vo svojej krajine, lebo za to bojovali, a my im musíme pomôcť.
<P>
Preto treba solidaritu a zodpovednosť a najmä pravdu, keď hovoríme o spoločnej európskej prisťahovaleckej politike, ktorá je teraz potrebná viac ako kedykoľvek predtým.
<SPEAKER ID="482" NAME="Roberta Angelilli" AFFILIATION="PPE">
(IT) Čo sa týka otázok prisťahovalectva, Európa sa už dlho správa ako Šípková Ruženka, a teraz doplácame na premárnený čas. Faktom je, že prisťahovalectvo ešte vždy nie je prioritou Európskej únie alebo všetkých 27 členských štátov, ale celé bremeno často nesú len hraničné krajiny. Príprava vhodnej euro-stredozemskej stratégie by tiež mala byť spoločným cieľom, ale aj v tomto prípade musíme pripustiť, že Barcelonský proces sa v skutočnosti nikdy nezačal.
<P>
Pani komisárka, toto sú naozaj nepríjemné témy. Niektoré členské štáty ako Taliansko, Grécko, Malta a tak ďalej sa nimi musia celkom oprávnene zaoberať a majú povinnosť solidarity, kým ostatné členské štáty, ktorých je väčšina, sa na to len pozerajú ako diváci a okrem poučovania ostatných nerobia nič.
<P>
Preto treba urobiť veľa v legislatívnom kontexte z hľadiska finančných prostriedkov a posilnenia nástrojov - hovorím o agentúre Frontex -, ale zo všetkého najviac treba politickú vôľu. Na záver by som chcela poďakovať pani Malmströmovej a celej Komisii práve za to, že uistili taliansku vládu o svojom záväzku - ktorý bol dnes zopakovaný - zvládnuť humanitárnu krízu na ostrove Lampedusa.
<SPEAKER ID="483" NAME="Ioan Mircea Paşcu" AFFILIATION="S&amp;D">
Dúfam, že rýchly vývoj udalostí v severnej Afrike a na Blízkom východe otriasol naším presvedčením, že Európa je taká prosperujúca a bezpečná, že sa nemusí báť žiadneho väčšieho bezpečnostného problému a môže pokračovať vo svojom sladkom ničnerobení.
<P>
Ale teraz ide o to, že čas sa nezvykne zastavovať a čo sa dnes zdá nemožné, zajtra sa zrazu stane skutočnosťou. Problém, o ktorom hovoríme, je technický aj politický. Dovoľte mi rozvinúť ten druhý, z ktorého vyplýva, že na základe rastúceho počtu utečencov zo severnej Afriky v dôsledku aktuálnych revolučných udalostí, ku ktorým tam dochádza, sa EÚ ocitla medzi dvoma mlynskými kameňmi: verejnou podporou, ktorú im prejavuje, a tichou potrebou nechať svoje brány zatvorené.
<P>
Chcem povedať len toľko, že ak chceme zostať dôveryhodní, riešenie nášho technického problému, na ktorý nestačia peniaze a polícia, by malo byť v súlade s našimi verejnými vyhláseniami. Takže ak prijmeme také prísne opatrenia, aké niektoré členské štáty nedávno prijali proti ľuďom z ostatných členských štátov, zdiskreditujeme tým EÚ - tentokrát nielen z vnútorného, ale aj z vonkajšieho hľadiska.
<SPEAKER ID="484" NAME="Sonia Alfano" AFFILIATION="ALDE">
(IT) Chcela by som poďakovať pani komisárke za to, že bola okamžite ochotná a prezieravá a ponúkla Taliansku pomoc, hoci samotná talianska vláda v prvom momente túto pomoc odmietla.
<P>
Pani komisárka, správne ste zdôraznili, že Tunisko treba teraz v čase demokratickej premeny podporiť. Zaujímalo by ma však, a to sa pýtam vás všetkých, čo sa stalo s peniazmi, ktoré Európa liala do Tuniska celé tieto roky a ktoré stále nalieva do Líbye, pričom vieme, že tieto dva štáty sú demokratickými režimami. Preto je teraz nádherné a úžasné povzbudzovať toto prebudenie tuniského ľudu, hoci by ma zaujímalo, ako je možné, že sme im vôbec dali všetky tieto peniaze. Ak sa zajtra prebudia Líbyjčania, aký záver z toho vyvodíme? Znova by sme si mysleli, že sme financovali demokratické režimy, len aby sme si na druhý deň uvedomili, že sme namiesto toho presadzovali katastrofálnu politiku?
<P>
Kladiem si otázku, pani komisárka, ako je možné, že Európa mlčala o tomto demokratickom prebudení, pričom len Spojené štáty ponúkli silné vedenie v tomto ohľade.
<P>
Chcela by som nadviazať na to, čo povedali pán Portas a pán Tavares. Pozoruhodne poukázali na to, že v krajinách ako Tunisko sa vysťahovalectvo považuje za trestný čin.
<P>
Po prvé, pokiaľ ide o všetkých ľudí, ktorí sa dostali na ostrov Lampedusa - a chcem pripomenúť pánovi Madlenerovi, že to nie sú Líbyjčania, ale Tunisania, hoci to nie je veľmi dôležité, lebo aj Líbyjčania začnú čoskoro prichádzať -, kto rozhodne, či sú to utečenci alebo nie, vzhľadom na to, že v Tunisku v súčasnosti vládne mimoriadny zmätok? Ako sa však budeme v prvom rade cítiť, keď týchto ľudí vysťahujeme naspäť do ich vlasti, aj keď vieme, že ich tam ihneď po príchode zavrú do väzenia?
<P>
Domnievam sa, že o týchto veciach by sme mali premýšľať a že by sme si predovšetkým mali uvedomiť, že rasistické politiky ako tie, ktoré zaviedla talianska vláda, prinášajú, žiaľ, iba veľmi negatívne výsledky.
<SPEAKER ID="485" NAME="Mario Borghezio" AFFILIATION="EFD">
(IT) Ďakujeme pani komisárke za poskytnuté prísľuby, hoci treba povedať, že pri všetkých mzdách, ktoré Európska únia vypláca na celom svete - pri 136 diplomatických misiách -, si mohla azda skôr uvedomiť, čo sa deje. Túto situáciu v skutočnosti nepredvídali dokonca ani zástupcovia Socialistickej internacionály, pričom jedným z jej členov bol milý tuniský diktátor, ktorého geniálne sociálne a politické riadenie Tuniska viedlo k tomuto všetkému.
<P>
Chceme sa od Komisie dozvedieť, prečo s nami jasne nehovorí o rozdelení týchto ľudí do rôznych európskych krajín. Nie je spravodlivé - ako už dlho hovoria pobrežné štáty -, aby tento problém zasahoval len tie krajiny, ktoré majú námornú hranicu v Stredozemí so severoafrickými krajinami. Je to zásadný problém a okrem toho netreba zabúdať na to, že agentúra Frontex má veľmi obmedzené zdroje: počul som, že boli vyslaní dvaja odborníci. Na ostrove Lampedusa sa odohráva obrovská kríza, najmä z humanitárneho hľadiska, ktorú treba poraziť pomocou pracovnej skupiny primeranej veľkosti, ak máme napraviť chyby a neúspechy z nedávnej minulosti.
<P>
Situácia je nesmierne vážna a z hľadiska verejného zdravia by sa mohla ešte zhoršiť, keďže ostrovu Lampedusa asi už dochádza voda.
<SPEAKER ID="486" NAME="Predsedajúci">
Budem sa pridržiavať časového rozvrhu, a to najmä preto, lebo pani Malmströmová musí z Parlamentu odísť o 18.00 hod. Preto jej musíme umožniť odpovedať na vaše otázky, inak zostanú nezodpovedané.
<SPEAKER ID="487" NAME="David Casa" AFFILIATION="PPE">
(MT) O tragédii, ktorá sa odohráva v Stredozemí, naozaj hovoríme už roky a bojím sa povedať, že ste tomu nevenovali pozornosť. Ignorovali ste ju, lebo, ako už povedali ostatní predo mnou, keď ide o nezákonné prisťahovalectvo do Európy, hovorí sa o falošnej solidarite.
<P>
V súčasnosti môžeme túto tragédiu vidieť na ostrove Lampedusa a je to vážna tragédia. Teraz, keď sa ostrov Lampedusa stáva preplneným - a už je -, každého pošlú do Talianska a situácia bude aspoň trochu znesiteľnejšia. Pani komisárka, ešteže rovnaký počet ľudí neprišiel na Maltu, lebo tak by bola táto tragédia ešte väčšia. Ktokoľvek príde na Maltu, nemá inú možnosť, len zostať. Malta sa však už nemôže ďalej rozširovať. Ani s finančnými prostriedkami nepremeníme maličkú Maltu na obrovské väzenie, ktoré zadrží všetkých tých ľudí na ostrove.
<P>
Preto potrebujeme od členských štátov ozajstný prísľub a väčšiu solidaritu najmä od severoeurópskych krajín, lebo ako spomenul podpredseda tohto Parlamentu, ostatné členské štáty Európskej únie neprejavujú žiadnu solidaritu.
<SPEAKER ID="488" NAME="Rosario Crocetta" AFFILIATION="S&amp;D">
(IT) Chcel by som poďakovať pani komisárke za to, že tuniskej otázke venovala pozornosť. Ak mám byť úprimný, chcel by som, aby mala táto rozprava iný názov, konkrétne "Rozprava na podporu Tuniska a ďalších krajín bojujúcich proti diktatúre a za ľudské práva".
<P>
Namiesto toho robíme humanitárnu krízu z toho, že jedna z najväčších mocností sveta Taliansko musí vyriešiť problém prijatia 5 000 ľudí. Pre ostrov Lampedusa sú, samozrejme, títo utečenci problémom, hoci na Sicíliu každý deň premávajú trajekty a títo ľudia môžu odísť aj cez letisko. Musíme si uvedomiť, že teraz nediskutujeme o probléme agentúry Frontex ani o tom, ako zastaviť člny, ale o tom, že ide o národy, na ktoré sme naliehali, aby bojovali za demokraciu, a teraz, keď to robia, musíme byť schopní ich prijať. Udeľovanie viacerých víz je politika, ktorú môže Taliansko presadzovať s cieľom pomôcť týmto krajinám.
<SPEAKER ID="489" NAME="Andreas Mölzer" AFFILIATION="NI">
(DE) Posledný obrovský prílev utečencov podobný tomu, ktorý sa odohráva dnes v dôsledku tuniskej revolúcie, bol pravdepodobne v roku 1989 po páde komunizmu. EÚ sa zo svojich skúseností vôbec nepoučila. Prílev utečencov je úplne zaskočil. Teraz, keď prichádzajú všetci tí ľudia, ktorí si nechcú vyhrnúť rukávy a prebudovať vlastnú krajinu, je Taliansko vyzývané, aby neposielalo tuniských ekonomických migrantov naspäť. Ale presne toto je problém. Kým sa títo ľudia okamžite nevrátia do vlasti s repatriačnou pomocou, ustavične nás budú zaplavovať vlny ekonomických migrantov. Desaťtisíce z nich už čakajú v susediacich štátoch.
<P>
Hromadné amnestie a štedré ponuky prehliadnuť skutočnosť, že väčšina z nich je len ekonomickými migrantmi, v minulosti viedli rovno k novému prílevu žiadateľov a azyl. Ak zavedieme kvóty pre žiadateľov a azyl namiesto toho, aby sme okamžite poslali migrantov naspäť, len tým podporíme rovnaké správanie v budúcnosti.
<SPEAKER ID="490" NAME="Sergio Paolo Francesco Silvestris" AFFILIATION="PPE">
(IT) Chcel by som sa pani komisárke úprimne poďakovať za túto rozpravu, za to, čo nám povedala, za to, že nás poctila svojou prítomnosťou, a za prísľuby, ktoré nám dala a ktoré dokazujú mieru, do akej môže vzájomná dohoda medzi Európou a Talianskom pomôcť našej krajine pri riešení tejto krízy.
<P>
Chcel by som nadviazať na jej vyhlásenie, že nad Stredozemím fúka vietor. Je to pravda, pán predsedajúci: je to vietor slobody a demokracie prinášajúci okamžité výsledky, s ktorými sa Taliansko musí vyrovnať, ako sme zistili. Keď tento vietor zafúka silnejšie, niektorí ľudia postavia múr a iní veterné mlyny. Pani komisárka, dovoľte mi informovať vás, že na juhu Talianska v Apúlii, odkiaľ pochádzajú pán Baldassarre, pán Mauro a ja, sa stavajú veterné mlyny už celé desaťročia, to znamená, že tento región si vytvára formy prijatia a tvrdo pracuje na tom, aby zaručil prisťahovalcom dôstojnosť a spravodlivo a slušne ich prijal. Sami to však nezvládneme. Pani komisárka, bolo by úžasné, ak by tieto veterné mlyny, ktoré budujeme už roky, niesli pečať pozornej a účinnej Európy, ktorá nám ich pomáha stavať.
<SPEAKER ID="491" NAME="Jan Mulder" AFFILIATION="ALDE">
(NL) Je asi trochu ironické, že s prvými náznakmi slobody a demokracie v Tunisku prišla vlna utečencov. Je trochu ťažké uveriť, že by naozaj chceli odísť z tejto krajiny.
<P>
Zdá sa, že na celom Blízkom východe dochádza k veľkým zmenám, a je dosť možné, že je to len predzvesť ďalších udalostí. Preto si myslím, že je pozitívne, že Komisia robí všetko možné, aby sa pripravila. Okrem toho by Komisia teraz mala ukázať, že dokáže dostať situáciu pod kontrolu.
<P>
Spoločenstvo musí odstrániť všetky značky stop, musíme prísť Tunisku na pomoc, ale podľa mňa sa za týchto mimoriadnych okolností, keď sa v Tunisku objavujú prvé náznaky slobody, príde na to, že mnohí z týchto ľudí nie sú skutočnými utečencami. Z toho dôvodu je rovnako nevyhnutné, aby sa Komisia usilovala poslať veľa z týchto ľudí naspäť do Tuniska, a to s cieľom ísť príkladom pre budúcnosť, keďže je možné, že z krajín Blízkeho východu príde ešte viac utečencov.
<SPEAKER ID="492" NAME="Carlo Fidanza" AFFILIATION="PPE">
(IT) Mimoriadny prílev prisťahovalcov, ktorí sužujú talianske pobrežie, a tým aj celú Európu, by nás mal popohnať v úsilí konečne vytvoriť spoločný prístup na vyriešenie tohto javu. V tomto ohľade sú prebiehajúce rokovania medzi talianskymi úradmi a Komisiou na dobrej ceste poskytnúť reakciu na humanitárnu krízu, o ktorej hovoríme.
<P>
Pri všetkej úcte k pánovi Crocettovi musím zdôrazniť, že problémom nie je ani tak 5 000 ľudí, ktorí doteraz prišli, ale potenciálne závažná miera zvratov a ďalšie tisíce utečencov, ktorí by mohli prísť na naše pobrežia, ak vyšleme jasné politické signály. Tomuto problému sa musíme neodkladne venovať. Krízu treba prekonať, ale potom bude potrebná štrukturálna reakcia.
<P>
Musíme zlepšiť úlohu agentúry Frontex, aby bola prevádzkyschopnejšia a aby vedela priamo riadiť niektoré procesy zisťovania totožnosti utečencov a krajiny ich pôvodu a organizovania repatriácie. Musíme posilniť úlohu Europolu s cieľom zabrániť nepozorovanému príchodu potenciálnych teroristov a zločincov. Predovšetkým musíme reagovať rýchlo. Myslím si, že Komisia reaguje dobre, a dúfam, že aj Rada urobí, čo má.
<SPEAKER ID="493" NAME="Carmen Romero López" AFFILIATION="S&amp;D">
(ES) Pani komisárka, chcela by som vám položiť otázku, keďže sa zdá, že dnes popoludní je v tomto Parlamente trochu hysterická atmosféra. Chcem sa vás opýtať, či je možné zistiť, či je 5 000 ľudí, ktorí prišli na ostrov Lampedusa, skutočne teroristami. Mohli by sme to zistiť? Nebolo by to také zložité.
<P>
Nebolo by to také zložité, lebo máme dostatočné bezpečnostné služby, ktoré zistia, či je to pravda. Päťtisíc. Hovoríme o teroristoch, ale tisíce ľudí oblečených v zodratých šatách prichádzajú na malých člnoch. Chcem sa vás opýtať, či by pre vás nebolo jednoduchšie ísť na ostrov Lampedusa na humanitárnu návštevu a pokúsiť sa na mieste zhodnotiť a vidieť zdroje, o ktorých pán Rinaldi tvrdí, že sa v Taliansku nevyužívajú. Takáto návšteva by bola dobrým nápadom.
<P>
Okrem toho by bolo dobré, ak by ste išli do Tuniska, keďže ľudia, čo prišli na ostrov Lampedusa, zrejme pochádzajú z vnútrozemských baníckych oblastí, ktorých obyvatelia sú v dôsledku korupcie pána Bin Alího chudobní. Mohli by sme im pomôcť prostredníctvom regionálneho rozvoja. Potom by ste možno videli zmenu a problémy, pred ktorými Tunisko stojí, a mohli by ste pozorovať situáciu a byť ich zástankyňou v Komisii.
<SPEAKER ID="495" NAME="Tanja Fajon" AFFILIATION="S&amp;D">
(SL) Na prahu Európskej únie sa odohráva nová humanitárna tragédia. Dnes je to možno Lampedusa, ale inde môžeme očakávať ešte väčší prílev prisťahovalcov zo severoafrických krajín.
<P>
Len z Egypta do Izraela údajne každý mesiac odíde okolo 600 prisťahovalcov. Úrady už túto situáciu nedokážu dlhšie udržať pod kontrolou.
<P>
Musíme zareagovať rýchlo a spoločne. Nie tak, že zatvoríme dvere a hodíme všetkých prisťahovalcov do jedného vreca so zločincami. Bola by hanba, ak by takto premýšľal niekto v Európe, v ktorej je sloboda pohybu základným právom a symbolom slobody a rovnosti.
<P>
My členské štáty musíme niesť spoločnú zodpovednosť a rozdeliť si bremeno, ktoré dnes nesie iba Taliansko. Musíme zmobilizovať sily a finančné zdroje, lebo toto je o ľudských životoch.
<P>
Na posledné udalosti v Tunisku a Egypte reagujeme nejednotne a pomaly. Dokážme teraz, že sme dôveryhodní, a nepodľahnime protiprisťahovaleckej rétorike extrémnych pravicových a xenofóbnych strán.
<P>
Dnes potrebuje konkrétnu pomoc Taliansko; zajtra to môže byť iný štát. Musíme zareagovať teraz a rýchlo.
<SPEAKER ID="496" NAME="Wim van de Camp" AFFILIATION="PPE">
(NL) Áno, v severnej Afrike sa možno dal demokratický vývoj do pohybu, ale ten zároveň prináša Európe povinnosti. Problémy severnej Afriky sa nedajú vyriešiť v južnej Európe. V tejto veci súhlasím s talianskymi kolegami poslancami.
<P>
Moja otázka pre pani komisárku je, či existuje nejaká možnosť skrátiť postupy, presadiť rýchlejšie preskúmanie žiadostí a poslať každého, kto je utečencom so zlými úmyslami, okamžite naspäť do Tuniska. Lebo teraz sa veľké skupiny mladých mužov vydávajú do južného Talianska. Pravdepodobne je medzi nimi veľa ekonomických utečencov a my musíme oddeliť skutočných utečencov od tých ekonomických.
<P>
Okrem toho je tu, samozrejme, aj problém vzťahov s verejnosťou. Veľa Európanov si myslí, že do južného Talianska smerujú celé hordy Tunisanov. Toto je problém vzťahov s verejnosťou - nielen Talianska, ale aj Európskej únie. Preto medzi kľúčové veci patria rýchlejšie postupy a lepšie vzťahy s verejnosťou.
<SPEAKER ID="497" NAME="Nadja Hirsch" AFFILIATION="ALDE">
(DE) Ako občanov Európy, tak aj nás všetkých potešila revolúcia v Egypte a Tunisku, ako aj fakt, že hodnoty ako sloboda a demokracia sa zrazu ocitli na programe. V správach už niekoľko dní prevládajú fotografie z týchto krajín. Ale v posledných dvoch či troch dňoch vidíme na televíznych obrazovkách a v novinách aj fotografie prúdu utečencov a ľudí v člnoch. Musíme konať rýchlo, ak chceme zabezpečiť, aby sme nepremeškali historický moment a aby sme si nezapamätali len fotografie utečencov. Nesmieme zabudnúť na to, čo tieto krajiny vlastne dokázali.
<P>
Musíme verejnosti vysvetliť, že hoci sem prichádza veľa ľudí, väčšina z nich pôjde naspäť, lebo podľa našej definície nemajú právo na azyl. Samozrejme, musíme si položiť otázku, ktorá sa často kladie, keď ide o ekonomických migrantov. Jedno je isté. Ak títo mladí ľudia nebudú mať vyhliadky do budúcnosti, vrátia sa. Možno nie tí istí, ale stále budú prichádzať noví migranti. Preto sa musíme tomuto problému venovať teraz.
<SPEAKER ID="498" NAME="Nikolaos Salavrakos" AFFILIATION="EFD">
(EL) Stredozemie vzplanulo. Prisťahovalectvo evidentne ešte stúpne. Ako civilizovaní ľudia musíme so všetkými týmito ľuďmi zaobchádzať ako s ľudskými bytosťami. Nesmieme však prehliadať to, že väčšina prisťahovalcov prichádza z moslimských krajín.
<P>
Podľa oficiálnej správy má v nasledujúcich dvadsiatich rokoch moslimské obyvateľstvo narásť o 35 % z 1,6 miliardy na 2,2 miliardy. Európa má dnes len 2,7 % moslimského obyvateľstva. Očakáva sa, že pri takýchto prílevoch prisťahovalcov a pri takejto miere pôrodnosti stúpne ich podiel do dvadsiatich rokov na 6 %. Takže ako vidíte, hospodársky a sociálny zvrat vo fungovaní Európy, európskej kultúry, sa blíži.
<P>
Preto sa musíme venovať tejto otázke ako Európa a nenechať členské štáty, aby ju riešili samy.
<SPEAKER ID="499" NAME="Seán Kelly" AFFILIATION="PPE">
Ako povedala pani komisárka, nad severnou Afrikou zavial vietor, ktorý prináša zmeny. Trochu sa to podobá na situáciu východnej Európy spred dvadsiatich rokov. Ak bude výsledok rovnaký - zriadenie demokratických režimov -, potom si myslím, že by nás to malo veľmi tešiť. Nevýhodou je, že prinajmenšom v krátkodobom horizonte máme, samozrejme, problém s utečencami a azylom, a to najmä v Taliansku.
<P>
Keďže Taliansko je v Európskej únii, je to problém Talianska, je to problém Európy; riešenie musí byť talianske, riešenie musí byť európske. Nemôžeme pred utečencami zavrieť dvere, ale nemôžeme ich ani nechať otvorené všetkým utečencom a žiadateľom o azyl z celého sveta. Takže si myslím, že riešenie je skutočne vo viacbodovom pláne, ktorý navrhol kolega pán Busuttil, pričom predovšetkým treba zabezpečiť, aby došlo k repatriácii, keď je potrebná a keď je to bezpečné, a, samozrejme, tiež poslať naspäť žiadateľov o azyl, ktorí si ho nezaslúžia v rámci Európskej únie. Musíme konať v solidarite s Talianskom a môžeme tak konať.
<SPEAKER ID="500" NAME="Miroslav Mikolášik" AFFILIATION="PPE">
(SK) Myslím si, že tu hovoríme o probléme, ktorý je celoeurópsky. My musíme vedieť, že Európa sa musí chovať solidárne a jednotne. Dnes máme problém s Talianskom a s utečencami z Tuniska, ale zajtra to môžu byť z Alžírska, z Egypta, možno z Líbye, odkiaľ k nám už masívne po tisíckach chodia z minulosti. Je, samozrejme, problém, ak tu nemáme Radu. Rada sa nezaujíma o tento problém. Je mi ľúto, že dnes tu nesedí Rada a nepočúva s nami to, o čom Parlament debatuje, a myslím si, že spolu s Komisiou musíme nájsť také riešenia, ktoré budú na jednej strane právne čisté a na druhej strane, tak ako povedal môj priateľ Kelly, nemôžeme predsa prijať úplne všetkých utečencov, ktorí prichádzajú zo severnej Afriky do Európy. Toto určite nie je naším cieľom a tí, ktorí si nezaslúžia politický azyl, musia byť vrátení do svojej krajiny pôvodu.
<SPEAKER ID="501" NAME="Georgios Koumoutsakos" AFFILIATION="PPE">
(EL) Pani komisárka, vitajte na tomto zasadnutí a ďakujem vám za to, že ste prišli. Dnes je problém na ostrove Lampedusa. Zajtra bude na Malte a Kréte. A neklamme si, pozajtra bude v Miláne a krátko nato v Bruseli alebo Paríži.
<P>
Tento problém nie je problémom našich partnerských krajín na juhu, je to európsky problém. Potrebujeme solidaritu. Okrem toho musíme posilniť prostriedky a opatrenia, ktoré máme k dispozícii, vrátane agentúry Frontex, Europolu a námorného skúmania. Tiež je však nevyhnutné o osem rokov podrobne preskúmať nariadenie Dublin II a aj ho upraviť, ak to bude potrebné.
<SPEAKER ID="502" NAME="Cecilia Malmström">
členka Komisie. - Ak by pán Busuttil počúval moje úvodné vystúpenie, počul by, že som povedala takmer všetko, čo povedal vo svojom vystúpení, ale s radosťou to zopakujem. Sme pripravení použiť finančné prostriedky, ktoré máme k dispozícii, na okamžitú pomoc talianskym úradom. Vedieme s nimi dialóg s cieľom zistiť, akú pomoc potrebujú. Taliansko má veľa skúseností s riešením rôznych katastrof, ale asi potrebuje pomôcť s humanitárnou pomocou, prístreším, potravinami a liekmi a tiež s kontrolou, podporou a zisťovaním totožnosti. Túto pomoc Taliansku ponúkneme a teraz s ním o tom rokujeme.
<P>
Je to európska zodpovednosť, a preto musíme prísť s európskymi riešeniami. Na mieste je už personál agentúry Frontex, ale okrem toho skúmame možnosť - a sme pripravení - spustiť operáciu agentúry Frontex vo veľmi krátkom čase, ale, samozrejme, postupy musíme prediskutovať s Talianskom aj s ďalšími krajinami, ktoré možno pomôžu. Som rada, že pán Busuttil je spravodajcom agentúry Frontex, takže v budúcnosti budeme mať ešte lepšie fungujúcu agentúru s úpravami.
<P>
Ak by agentúra Frontex spustila operáciu v tuniských vodách, museli by sme to, samozrejme, urobiť v spolupráci s tuniskými úradmi. Tak ďaleko ešte nie sme. Okrem toho podporujeme tuniské úrady, aby si vzali naspäť svojich občanov, ktorí nepotrebujú medzinárodnú ochranu. V tomto ohľade skúmame právne predpisy, ako upozornili pán Tavares a ďalší. Dúfame, že nová demokratická vláda nebude mať také právne predpisy, ale, samozrejme, treba ich jednotlivo a pozorne preskúmať. Okrem toho sme ochotní podporiť tuniské úrady prostredníctvom poradenstva, podpory riadenia hraníc a polície a pomoci s odbornou prípravou, vybavením a finančnými prostriedkami.
<P>
Úrad EASO na Malte stále nepôsobí, ale pôsobí tam jeden výbor, a ten povedal, že môže do Talianska vyslať svoje národné tímy, aby pomohli, ak si to bude Taliansko želať. Budúci týždeň to prediskutujeme aj v Rade pre zahraničné veci a Rade pre spravodlivosť a vnútorné veci, ktorá zasadne budúci týždeň. Spolupracujeme s Úradom vysokého komisára OSN pre utečencov, aby sme ho požiadali o pomoc pri zisťovaní totožnosti tých, ktorí potrebujú medzinárodnú ochranu, a pri príprave analýzy pre budúcnosť. Do tejto analýzy celého regiónu sa zapája aj agentúra Frontex.
<P>
Ako uviedla väčšina z vás, v Tunisku je, samozrejme, veľmi nádejná situácia a všetci podporujeme demokratický vývoj, ku ktorému tam dochádza. Včera tam pani Ashtonová rokovala s úradmi. Sme pripravení ponúknuť im volebnú podporu pri organizovaní volieb. Rokujeme o rôznych spôsoboch, ako posilniť ďalšie typy podpory a zabezpečiť a posilniť demokratický vývoj v Tunisku. Môžeme poskytnúť aj hospodársku pomoc. Rokujeme o rôznych programoch mobility a okrem toho musíme posilniť možnosti pre ľudí, aby prišli do Európy legálne. Okrem toho prebieha diskusia o konferencii darcov.
<P>
Súhlasím s pánom Maurom a ďalšími rečníkmi, ktorí povedali, že sa, samozrejme, musíme pozerať na celý región. Myslím si, že mnohých dosť prekvapilo, keď padol Berlínsky múr. Vtedy sme si hneď nevysypali z rukáva akčný plán. Dnešná situácia je trochu iná, ale, samozrejme, my v Európskej únii by sme mali podporiť ľudí žiadajúcich slobodu a demokraciu. Preskúmavame plán susedskej politiky, lebo je to potrebné na základe udalostí, a pritom berieme ohľad na celý región - najmä na Egypt, ale aj ďalšie krajiny -, aby sme maximalizovali rôzne nástroje, finančné prostriedky a politiky, ktoré máme k dispozícii, a aby sme ich lepšie prispôsobili posledným udalostiam v tomto regióne.
<P>
Som si istá, že sa k tejto rozprave ešte vrátime, lebo táto otázka je na programe a pravdepodobne na ňom aj zostane, ale chcem vás znova uistiť, že Komisia ju veľmi pozorne sleduje. Sme pripravení pomôcť Taliansku, Tunisku aj ďalším krajinám, ktorých zasahuje.
<SPEAKER ID="503" NAME="Predsedajúca">
Rozprava sa skončila.
<P>
Písomné vyhlásenia (článok 149)
<SPEAKER ID="504" NAME="Erminia Mazzoni" LANGUAGE="IT">
Žiadosť, ktorú talianska vláda predložila Európskej únii, je jednou z výsad členstva. Ako už zdôraznilo veľa kolegov poslancov, zásady solidarity a spravodlivého rozdelenia zodpovednosti uvedené v zmluvách treba zaviesť do praxe. Zložitá situácia, v ktorej sa Taliansko v súčasnosti ocitlo, patrí do jurisdikcie Európy, ako povedala pani Malmströmová. Pomalosť, s akou európske inštitúcie konajú, nie je v súlade s mimoriadne rýchlym priebehom udalostí v severoafrických krajinách.
<P>
Taliansko a najmä juh tejto krajiny je prvým hraničným bodom Európy v Stredozemí a musí riešiť také množstvo prisťahovalcov, ktoré si možno predstaviť, ale nie naplánovať. Súčasná situácia ukazuje, aké závažné je to, že sme ustúpili od Barcelonského procesu. Európska únia si musí premyslieť stratégiu pre Stredozemie a znova ju zaradiť medzi svoje hlavné priority. Krátkodobé reakcie vo forme finančnej pomoci a mimoriadnych intervenčných opatrení pomôžu, ale nebudú stačiť. Procesy demokratickej premeny, ktoré prebiehajú v krajinách na opačnom brehu Stredozemného mora treba zosúladiť so strednodobými a dlhodobými iniciatívami s cieľom vyriešiť sociálne a hospodárske otázky.
<SPEAKER ID="505" NAME="Sergio Berlato" LANGUAGE="IT">
Dnešná rozprava je mimoriadne dôležitá. V skutočnosti bolo zaznamenané, že len za posledné štyri dni pristálo na ostrove Lampedusa viac ako 4 000 utečencov z blízkeho Tuniska. Tak kríza verejného zdravia rastie tempom, aké sme dosiaľ nezaznamenali. Okrem toho netreba zabúdať na to, že miestna rada rieši túto krízu bez primeraných zdrojov a zariadení, ktoré si táto situácia vyžaduje.
<P>
Taliansko sa obrátilo na Európsku úniu so žiadosťou, aby urýchlene konala. Túto žiadosť o pomoc síce vehementne podporujem, ale chcem zdôrazniť, že záväzok agentúry Frontex - európskej agentúry poverenej vyriešením vyloďovania prisťahovalcov v Stredozemí - je cenný, ale nestačí na vyriešenie vyloďovania tuniských nelegálnych prisťahovalcov. Počas februárovej minischôdze som vyjadril svoje znepokojenie, čo sa týka zhoršujúcej sa situácie v severoafrických krajinách a jej následkov v Európe. Tu v tomto Parlamente znova zdôrazňujem, že Európska únia sa musí viac usilovať o vytvorenie účinnej spoločnej prisťahovaleckej politiky, ktorá jej umožní zvládať nelegálne prisťahovalectvo a predovšetkým pomáhať tým krajinám, ktoré sú najviac vystavené prílevu prisťahovalcov, napríklad Taliansku.
<SPEAKER ID="505" NAME="Dominique Baudis" LANGUAGE="FR">
Náhly príchod tisícov migrantov na malý taliansky ostrov Lampedusa je výnimočnou udalosťou. Tá nás však stavia pred problém, ktorý sa týka všetkých Európanov. V tomto momente je dôležité, aby európska solidarita náležite fungovala. Pani komisárka, súhlasím s vašou žiadosťou členským štátom, aby Taliansku urýchlene pomohli, a to ako z hľadiska materiálneho, tak aj z hľadiska financií. V takýchto situáciách sa veľmi často stáva, že krajiny, do ktorých migranti prišli, nie sú ich cieľovými krajinami. Prijímacie strediská sú často zastarané a v oblastiach, v ktorých boli migranti prijatí, vzniká vážne napätie. V boji proti nelegálnemu prisťahovalectvu a regulácii prílevu prisťahovalcov sme už prešli niekoľkými významnými medzníkmi. V Únii, v ktorej vnútorné hranice prakticky zmizli, sa však Európa musí z dlhodobého hľadiska vyzbrojiť prostriedkami na dosiahnutie svojich cieľov. Musí vytvoriť pravú prisťahovaleckú politiku, otvoriť konštruktívny dialóg s krajinami pôvodu a posilniť Európsku agentúru pre riadenie operačnej spolupráce na vonkajších hraniciach členských štátov (Frontex) v jej misiách.
