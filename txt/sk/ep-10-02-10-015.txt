<CHAPTER ID="015">
Situácia na Ukrajine (rozprava) 
<SPEAKER ID="569" NAME="Predsedajúci">
Ďalším bodom programu je vyhlásenie vysokej predstaviteľky Únie pre zahraničné veci a bezpečnostnú politiku a podpredsedníčky Komisie o situácii na Ukrajine.
<SPEAKER ID="570" NAME="Štefan Füle">
člen Komisie. - Vážený pán predsedajúci, vysoká predstaviteľka a podpredsedníčka Komisie pani Cathy Ashtonová ma požiadala, aby som predniesol nasledujúce pripomienky.
<P>
Dovoľte, aby som vám poďakoval za toto veľmi aktuálne pozvanie zúčastniť sa na rozprave o Ukrajine, ktorá je pre Európsku úniu kľúčovým partnerom.
<P>
Ako viete, v nedeľu sa na Ukrajine konalo druhé kolo prezidentských volieb. Tieto voľby boli dôležitou udalosťou nielen pre samotný štát, ale aj pre širší región ako taký. Ich význam spočíva v tom, že demokratická Ukrajina poslúži ako dôležitý príklad svojim susedom.
<P>
Vítame kladné hodnotenie medzinárodnej misie pre pozorovanie volieb pod vedením Úradu Organizácie pre bezpečnosť a spoluprácu v Európe pre demokratické inštitúcie a ľudské práva (OBSE/ODIHR), ktoré svedčí o tom, že voľby prebehli v súlade s medzinárodnými normami a že Ukrajina zaznamenala ďalší pokrok v porovnaní so svojimi dobrými výsledkami z roku 2004.
<P>
Vo vyhlásení, ktoré v pondelok vydala vysoká predstaviteľka, bolo vyjadrené toto stanovisko. V stanovisku vysoká predstaviteľka taktiež vyjadrila blahoželanie ukrajinským občanom k ich neustávajúcej angažovanosti za demokratický proces. Vysoká účasť voličov v obidva volebné dni bola mimoriadne povzbudzujúca.
<P>
Je zrejmé, že demokracia na Ukrajine pokračuje v procese konsolidácie. Občania tohto štátu prichádzajú k volebným urnám, slobodne sa rozhodujú a očakávajú, že ich hlas bude vypočutý. Ide o významný úspech. Najdôležitejšie je, že tým Ukrajina dokazuje svoju oddanosť európskym hodnotám.
<P>
V každých voľbách niekto vyhrá a niekto prehrá. Rozhoduje o tom volič. V čase našej dnešnej schôdze v Štrasburgu ešte neboli oficiálne výsledky potvrdené ústrednou volebnou komisiou.
<P>
Predbežné volebné výsledky ukazujú, že rozdiel medzi oboma kandidátmi je veľmi malý. Už sme počuli o prípadnom napadnutí výsledkov volieb na súde. Určité návrhy na miestne súdy už boli podané.
<P>
Je logické a oprávnené žiadať, aby sa prípadné problémy prešetrili. Zároveň je mimoriadne dôležité, aby volebný proces ako taký pokračoval hladko, dokazujúc tak odolnosť a hĺbku demokratickej vyspelosti Ukrajiny, ako aj spoločný záujem oboch kandidátov na zabezpečení rozvoja krajiny.
<P>
Všetky voľby sú prejavom vôle občanov. Taktiež predstavujú príležitosť začať odznova. Teraz je veľmi dôležité, aby sa Ukrajina pohla vpred. Úspech volebného procesu na Ukrajine je vzhľadom na geografický a strategický význam tejto krajiny dôležitý pre EÚ, ale aj pre Európu ako takú.
<P>
V uplynulých rokoch sme boli svedkami politickej nestability, ktorú charakterizovalo súťaženie medzi prezidentom a premiérkou, pričom situáciu ešte zhoršovala nedostatočne jasná ústava. Ukrajina dôsledne zabezpečila konanie dobrých volieb a taktiež má aktívnu občiansku spoločnosť a slobodné médiá. Žiaľ, celý reformný proces, ktorý je pre Ukrajinu mimoriadne dôležitý, sa však výrazne spomalil. Za uplynulé roky sa toho malo urobiť oveľa viac.
<P>
Predvolebná politika taktiež zabránila poskytnutiu pohotovostného úveru Medzinárodného menového fondu (MMF), keďže Ukrajina nesplnila požadované podmienky. Nedostatočne silný ústavný rámec Ukrajiny k tejto situácii taktiež prispel.
<P>
Som presvedčený, že hovorím za nás všetkých, ak poviem, že od nového vedenia Ukrajiny očakávame nový podnet na reformné snahy. Základnou prioritou Ukrajiny s cieľom riešiť dôsledky celosvetovej finančnej krízy a zabezpečiť budúcu hospodársku stabilitu je bezodkladne opäť naštartovať program MMF. Zároveň je to aj predpokladom vyplatenia možnej makrofinančnej pomoci zo strany EÚ.
<P>
V nadchádzajúcich týždňoch a mesiacoch budeme sledovať vytváranie novej vlády v Kyjeve. Odkaz EÚ vedeniu Ukrajiny je jasný a ucelený: teraz nastal čas konať. Očakávame, že uvidíme konkrétny posun vpred. Reforma má pre dlhodobú bezpečnosť a prosperitu Ukrajiny mimoriadny význam. Je v záujme samotnej Ukrajiny, nejde len o to zapáčiť sa medzinárodnému spoločenstvu. Tento odkaz už bol Ukrajine komunikovaný na samite EÚ - Ukrajina 4. decembra 2009.
<P>
Opatrenia sú potrebné na mnohých úrovniach. Z hospodárskeho hľadiska potrebuje Ukrajina prijať naliehavé opatrenia zamerané na boj proti korupcii a zlepšenie podnikateľského a investičného prostredia. Patria sem aj snahy o posilnenie nezávislosti súdnictva, otvorenie hospodárstva a zabezpečenie spravodlivej a transparentnej hospodárskej súťaže, napríklad prijatím zákona o verejnom obstarávaní v súlade s medzinárodnými normami a acquis Európskej únie.
<P>
Súčasne je potrebné prijať a uplatňovať sektorové reformy v oblastiach ako energetika, najmä plynárenský priemysel, doprava a životné prostredie. Taktiež sme neustále vyzývali Ukrajinu, aby prehodnotila svoju ústavnú reformu a aby tak priniesla do krajiny stabilitu a zaviedla fungujúce základné pravidlá politického života. Ústava musí obstáť v skúške časom a jej reforma by sa nemala viazať na krátkodobé politické záujmy. Je na Ukrajine, aby si zvolila model, ktorý chce prijať. Mal by však zabezpečovať zavedenie efektívneho systému kontroly a vyváženia, ktorý by umožnil predchádzať stavom politickej paralýzy, aké Ukrajina zažila v minulosti. Pomoc a poradenstvo Benátskej komisie bude zohrávať dôležitú úlohu pri zabezpečovaní, aby tento proces prebehol podľa európskych noriem, ktoré využívajú najlepšie dostupné skúsenosti.
<P>
Okrem základných reformných priorít musí Ukrajina pokračovať v rozsiahlej úlohe zabezpečovania aproximácie právnych predpisov normám Európskej únie. To pre Ukrajinu predstavuje predpoklad na zabezpečenie možnosti v plnej miere využívať výhody novej a ambicióznej dohody o pridružení medzi EÚ a Ukrajinou, o ktorej práve s Ukrajinou rokujeme, vrátane hĺbkových a komplexných oblastí voľného obchodu.
<P>
Je našou úlohou povzbudzovať Ukrajinu na jej ceste vpred a zároveň podporovať samotné vedenie štátu v Kyjeve v procese ďalekosiahlych reforiem a modernizácie. Máme na to množstvo nástrojov. Európska susedská politika nám poskytuje prostriedky na podporu reformných snáh zo strany samotnej Ukrajiny. Aktuálne prebiehajúca a plánovaná technická a finančná spolupráca s Ukrajinou už dnes dosahuje výšku 435 miliónov EUR, a to ak nepočítame možnú makrofinančnú pomoc. Východné partnerstvo prinieslo ďalšie nástroje. Komplexný program budovania inštitúcií plánovaný v rámci Východného partnerstva je typickým príkladom, keďže sa konkrétne zameriava na inštitúcie ukrajinskej vlády, ktoré potrebujú posilnenie, aby mohli zabezpečiť realizáciu reformy.
<P>
Všeobecnejšie povedané, v rokovaniach s Ukrajinou o novej ambicióznej dohode o pridružení medzi EÚ a Ukrajinou sme svoje ciele stanovili jasne: politické pridruženie a hospodárska integrácia medzi Európskou úniou a Ukrajinou. Je to mimoriadne významná úloha vrátane vytvorenia hĺbkovej a komplexnej oblasti voľného obchodu, ktoré zahŕňa rozsiahlu aproximáciu právnych predpisov acquis Európskej únie.
<P>
Naša ponuka Ukrajine však nie je jednostranne výhodná. Tempo, akým sa v budúcnosti budú Ukrajina a EÚ vzájomne približovať, závisí od kvality a hĺbky reformných snáh samotnej Ukrajiny. Tešíme sa na spoluprácu s novým ukrajinským vedením zameranú na dosahovanie našich spoločných cieľov.
<P>
Prostredníctvom svojich kabinetov sme dnes spolu s pani vysokou predstaviteľkou a mojou kolegyňou v Komisii komunikovali a dovoľte, aby som vám predniesol zhrnutie troch nasledujúcich odkazov: po prvé, zhodli sme sa na skutočnosti, že tieto voľby potvrdili živosť demokracie na Ukrajine; po druhé, že sme prijali záväzok prehlbovať vzťah s Ukrajinou a podporovať ju pri zavádzaní reformného programu; a po tretie, že sa tešíme na začiatok konštruktívnej spolupráce s novozvoleným prezidentom hneď, ako budú oznámené oficiálne výsledky.
<SPEAKER ID="572" NAME="Elmar Brok" LANGUAGE="DE">
Vážená pani predsedajúca, pán komisár, sme pomerne dosť sklamaní. Patrím medzi tých, ktorí boli počas Oranžovej revolúcie v Kyjeve v stanovom tábore, a keď hľadím na to, čo sa urobilo za posledných päť rokov, rád by som pánovi prezidentovi Juščenkovi povedal, že do krajiny nepriniesol stabilitu, že nevytvoril parlamentné príležitosti a že spôsobil zastavenie legislatívneho procesu. Určite je zodpovedný za neúspech Oranžovej revolúcie. Dúfam, že tieto voľby prinesú na Ukrajinu novú stabilitu. Napriek skutočnosti, že voľby zjavne prebehli v súlade s medzinárodnými normami, sa obávam, že toto nie je stabilná a sebavedomá demokracia. Ak dôjde k úprave legislatívy tri dni pred druhým kolom hlasovania, priamo uprostred volieb, nech už je účel tejto úpravy akýkoľvek, nie je to prejavom pochopenia tohto procesu. Naopak, núti nás to sledovať Ukrajinu s veľkými obavami. Som presvedčený, že sa musíme intenzívne zapojiť do riešenia otázky rozvoja demokracie a dodržiavania zásad právneho štátu na Ukrajine, ako aj súvisiaceho problému stability, ktorý s touto situáciou nie je v rozpore, ale je jej dôsledkom.
<P>
Pán Füle, vy máte v súvislosti so susedskou politikou konkrétnu zodpovednosť. Susedská politika však neznamená jednoducho pokračovať tak ako doteraz. Naopak, znamená, že musíme použiť všetky nám dostupné nástroje nielen na vytvorenie dvojstranného partnerstva so štátom ako je Ukrajina alebo s inými štátmi v tomto regióne, ale aj na zabezpečenie mnohostranného prístupu k týmto štátom, aby sa vzájomne viac zblížili a stali sa stabilnejšími. Musíme im poskytnúť vyhliadky do budúcnosti. To však neznamená, že treba denne hovoriť o rozširovaní Európskej únie, ale že už teraz treba Ukrajine sprístupniť jednoduchšie získavanie víz, posúdiť možnosť rozšírenia zóny voľného obchodu a prípadne aj ponúknuť tejto krajine možnosť získať rovnaký štatút, ako má v rámci Európskeho hospodárskeho priestoru Nórsko. Uvedený prístup nikomu neuškodí, voči nikomu nebude predstavovať agresívne správanie a zároveň bude jeho výsledkom zavedenie európskej perspektívy a stability do krajín, ako je táto. Dúfam, že sa nová vláda preukáže ako hodná účasti na takomto projekte.
<SPEAKER ID="573" NAME="Kristian Vigenin" LANGUAGE="BG">
Vážená pani predsedajúca, pán komisár, jednou z nevýhod toho, že zodpovedáte súčasne za rozširovanie aj za susedskú politiku je, že budete viac času tráviť v tejto rokovacej sále. Teraz však k veci.
<P>
Musíme povedať, že medzinárodní pozorovatelia zhodnotili voľby na Ukrajine veľmi pozitívne, a to bez ohľadu na skutočnosť, že právne predpisy týkajúce sa aktuálnych volieb nestáli na veľmi stabilnej pôde. Dá sa povedať, že zmeny vykonané na poslednú chvíľu nemali priamy vplyv na výsledok týchto volieb. V skutočnosti môžeme povedať, že hlavným víťazom sa stala demokracia na Ukrajine, pretože ak aktuálny prezident opätovne kandiduje vo voľbách a získa len 5 % hlasov, považujem to za veľmi jasný signál toho, že demokracia funguje.
<P>
Jedným z pravidiel demokracie je, že výsledok volieb prijmete taký, aký je. A tiež uznáte víťazstvo súpera, ak je hodnotenie aktuálnych volieb pozitívne. Preto musí byť náš odkaz porazenému kandidátovi veľmi jasný: Ukrajina potrebuje politickú stabilitu a musí konečne dostať šancu začať dlho odkladané reformy. Okrem uvedených odkazov musíme v tomto Parlamente jasne vyhlásiť, že pomôžeme Ukrajine, aby sa pomocou našej politiky, susedskej politiky a programu Východného partnerstva opäť začala posúvať vpred.
<SPEAKER ID="574" NAME="Siiri Oviir" LANGUAGE="ET">
Vážená pani predsedajúca, pán komisár, dámy a páni, nedávne prezidentské voľby na Ukrajine znamenajú koniec obdobia uplynulých rokov, keď oranžová farba niesla politický odkaz. Na nedávne prezidentské voľby je možné nazerať ako na ďalší krok smerujúci k upevneniu demokracie.
<P>
Hovorí sa, že revolúcia pohltí svoje vlastné deti. To je pravda, ale Ukrajina aj po týchto voľbách naďalej ostáva štátom. Stále má pluralitný systém, a to najmä vďaka Oranžovej revolúcii. Podobne je to so slobodou slova a slobodou tlače, aj za tie Ukrajina vďačí udalostiam spred piatich rokov, počas ktorých tento štát nastúpil cestu k slobode a dodržiavaniu ľudských práv. A to všetko je veľmi dôležité.
<P>
Musíme teda uznať, že sa Ukrajina vyvíja smerom k demokracii a k právnemu štátu, smerom k zlepšovaniu hospodárskej integrácie a podporovaniu vzťahov s Európskou úniou. Verím, že bez ohľadu na oficiálne výsledky volieb bude Ukrajina pokračovať týmto smerom, že bude naďalej podporovať integráciu do Európskej únie, zefektívňovať riadenie štátu, pracovať na vyváženejšom politickom systéme a zároveň pokračovať v ústavnej reforme.
<P>
Vnútorná stabilita Ukrajiny a jej zameranie na vnútornú reformu predstavujú podmienku ďalšieho pokračovania vzťahov medzi Európskou úniou a Ukrajinou. Základnou podmienkou dvojstrannej a mnohostrannej spolupráce je, aby ukrajinská vláda naďalej uplatňovala svoje ciele. Musíme pokračovať v rozhovoroch o dohode o pridružení medzi Európskou úniou a Ukrajinou. V nedávnom období sa tempo spomalilo a my ho musíme opäť urýchliť.
<P>
Taktiež musíme zabezpečiť konkrétnejší obsah spolupráce v oblasti energetiky a životného prostredia. Vstup do Svetovej obchodnej organizácie predstavuje veľký úspech a je taktiež významnou podmienkou pre vytvorenie primeranej oblasti voľného obchodu pre nás i pre Ukrajinu. Musíme však spomenúť aj nedostatky: korupcia už bola spomenutá a taktiež tu fungujú osobitné záujmové skupiny a rodinkárske praktiky. Dúfame, že sa Ukrajine podarí tieto nedostatky odstrániť...
<P>
(Predsedajúca prerušila rečníčku)
<SPEAKER ID="575" NAME="Rebecca Harms" LANGUAGE="DE">
Vážená pani predsedajúca, v prvom rade by som sa chcela vyjadriť k tomu, čo povedal pán Brok. Pravda je, že pre hrdinu z roku 2004 pána Viktora Juščenka je to smutný výsledok, keďže bol porazený už v prvom kole hlasovania. Podľa môjho názoru pán Juščenko ako jediný zaplatí za chyby vodcov ukrajinských politických strán či blokov.
<P>
Jedným z dôležitých problémov, ktorým sa musíme zaoberať, je fakt, že ukrajinskí občania v skutočnosti nedôverujú ani jednému z čelných predstaviteľov politických strán, ktorý by mal v ich mene a v ich prospech viesť tento štát. Ďalšou skutočnosťou, ktorá vyšla najavo na základe prítomnosti pozorovateľov súčasne s informáciou o správnom priebehu volieb, ktorú už ani netreba pripomínať, je odhalenie vyplývajúce z mnohých rozhovorov, a to, že väčšina ľudí hlasovala za menšie zlo. Žiaden z voličov, s ktorými som sa stretla, nemal v súvislosti s týmito voľbami veľké očakávania. To je alarmujúca skutočnosť v takej mladej demokracii, ktorej sa podarilo vzdialiť od bývalého sovietskeho režimu viac, ako ktorémukoľvek inému štátu vo východnej Európe.
<P>
Pán Füle, dúfam, že vaša dnešná prítomnosť a neprítomnosť pani barónky Ashtonovej neznamená opätovné odsunutie Ukrajiny na druhú koľaj a jej zmiznutie zo zoznamu priorít zahraničnej a bezpečnostnej politiky. Ukrajina musí patriť medzi základné priority, pretože to tak v priebehu uplynulých piatich rokov nebolo.
<P>
Vnútorné zlyhania Ukrajiny sú odrazom zlyhaní európskej stratégie. Už to viac nesmieme brať na ľahkú váhu. Musíme ukrajinskému zameraniu na západ poskytnúť bezpodmienečnú podporu, pretože toho môžeme veľa stratiť. Plyn je jednou z tém, ktoré vždy vyvolávajú veľké obavy. Postačí, ak spomeniem Sevastopol, kde čelíme významnému konfliktu. Jednoducho nemôžeme dopustiť, aby veci pokračovali tak ako doteraz. Vzali ste na seba v tejto oblasti značnú zodpovednosť.
<SPEAKER ID="576" NAME="Andreas Mölzer" AFFILIATION="NI">
(DE) Vážená pani predsedajúca, pán komisár, pani Júlia Tymošenková má, samozrejme, právo odvolať sa proti výsledku prezidentských volieb. Vzhľadom na intrigy a machinácie, ktoré tu boli v roku 2004, ju za to nemožno obviňovať, okrem skutočnosti, že tentoraz výsledky potvrdili medzinárodní pozorovatelia. Má právo hájiť si svoje údajné práva. Z politického hľadiska to však nie je rozumný ťah, pretože spor tohto druhu bude mať za následok pokračovanie politickej a hospodárskej neistoty v krajine.
<P>
Tesné výsledky volieb odrážajú skutočnosť, že krajina je rozdelená do dvoch táborov. Z reálneho hľadiska však nebude možné, aby pán Janukovič opätovne zaviedol autoritatívny režim, ktorý bol pred rokmi zvrhnutý, ani keby chcel, a to napriek skutočnosti, že oligarchickú štruktúru v politickom a hospodárskom systéme prezidentské voľby nepochybne posilnili.
<P>
Vzhľadom na tesnosť výsledkov budú oba tábory musieť urobiť kompromisy. Je dôležité, aby bolo v záujme občanov prekonané kultúrne a spoločenské rozdelenie medzi východom a západom. Bude veľmi záležať na tom, či pán Janukovič vymenuje premiéra, ktorý bude prijateľný pre obyvateľov východu aj západu Ukrajiny, a či je pani Tymošenková dostatočne demokraticky vyspelá na to, aby uznala svoju porážku a pridala sa k opozícii.
<SPEAKER ID="577" NAME="Paweł Robert Kowal" LANGUAGE="PL">
Vážená pani predsedajúca, pán komisár, pred piatimi rokmi táto rokovacia sála v určitom zmysle tiež prešla oranžovou revolúciou. Avšak pred niekoľkými týždňami, napríklad aj vo vystúpení pani Ashtonovej, odzneli otázky, či boli ukrajinskí občania na Oranžovú revolúciu pripravení a či to všetko zaviedli aj do praxe. Stotožňujem sa s ľútosťou, ktorú vyjadrila pani Harmsová v súvislosti s dnešnou neprítomnosťou pani Ashtonovej. Na túto otázku existuje odpoveď: 70 % účasť na voľbách je v Európe skutočnou vzácnosťou, a to aj v našich štátoch. V tomto zmysle pán Brok nemá pravdu, keď tvrdí, že Oranžová revolúcia bola prehrou. Naopak, bola výhrou, pretože celé to bolo o získaní pravidiel, ktoré budú prospešné pre každého. V Poľsku sme tiež zažili situácie, keď demokratické pravidlá využíval niekto, kto bol predtým proti demokracii. Tak je to však správne, tak by to malo byť.
<P>
Teraz nastal čas, aby sme si odpovedali: urobili sme po Oranžovej revolúcii všetko, čo sme mali urobiť? Odpovedali sme si na túto otázku? Okrem všetkých nástrojov, o ktorých hovoril pán komisár, pričom je dobré, že sme takéto nástroje vytvorili, bolo našou odpoveďou, že dvere pre Ukrajinu sú otvorené? Dajú sa ďalekosiahle reformy v postkomunistickom štáte uskutočniť bez tohto prísľubu? Môžeme vyzývať občanov, aby prinášali obete, ak im povieme, že budú navždy čakať pred dverami? Nemali by sme im radšej povedať: v Európe pre vás existuje miesto, nie dnes, ani zajtra, ale existuje?
<P>
Vyslovenie týchto slov predstavuje veľkú príležitosť pre nového komisára, pán Füle. Pani Ashtonová dnes neprišla. Preukážte odvahu, pán komisár, a buďte prvý, kto začne hovoriť, že tu miesto pre Ukrajinu existuje. Nie dnes, ani zajtra, ale miesto tu bude. Občanom Ukrajiny to veľmi pomôže. Toto je možno posledná chvíľa, kedy sa to dá povedať, a preto si musia byť všetci ukrajinskí občania istí, že integrácia, spolupráca s Európou a zmeny v zákonoch predstavujú osobnú príležitosť pre nich samotných.
<P>
Netreba to však hovoriť len elite, obchodníkom či študentom. Treba to povedať tak, aby každý pochopil, že aj po rokoch komunizmu stojí za to prinášať obete, stojí za to niečo pre to urobiť. To je príležitosť aj pre vás, pán Füle. Povedzte to jasne a zapíšete sa do histórie. Pomôžete tak nielen Ukrajine, ale celej strednej Európe, pretože prosperita a bezpečnosť Ukrajiny znamenajú príležitosť pre celú strednú Európu. Každý musí mať pocit, že má príležitosti. Preto musíme, okrem dohody o pridružení, ktorá je veľmi dôležitá, uvoľniť vízovú povinnosť pre ukrajinských občanov a v budúcnosti ju úplne zrušiť. Musíme veľmi jasne povedať: dvere do Európy sú pre Ukrajinu otvorené. Po týchto piatich rokoch to niekto povedať musí.
<SPEAKER ID="578" NAME="Lena Kolarska-Bobińska" AFFILIATION="PPE">
Vážená pani predsedajúca, nedávne voľby na Ukrajine ukázali, že tento štát je fungujúcou demokraciou.
<P>
Nový prezident bude vládnuť tvárou v tvár silnej opozícii a slobodným médiám. Ostáva nám len dúfať, že opozícia bude vystupovať konštruktívne a že sa normy dobrej správy vecí verejných zlepšia.
<P>
Volebná kampaň potvrdila, že ukrajinská politická elita chce pokračovať v procese integrácie do Európskej únie a súčasne si udržať dobré susedské vzťahy s Ruskom. Európska únia musí jasnými signálmi privítať oba tieto trendy. Zároveň však Ukrajina potrebuje urýchliť reformy.
<P>
Ak je zaznamenaný taký pokrok, musí EÚ posúdiť možnosť rozšírenia prísľubu členstva Ukrajine. Medzitým by sme mali podporovať integráciu na úrovni obyčajných ľudí a robiť pre ňu oveľa viac.
<P>
Vzájomná komunikácia medzi ľuďmi, návštevy škôl a mládeže, štipendiá, partnerské dohody medzi mestami a regiónmi, ako aj obchodné zmluvy sú tým najlepším spôsobom, ako rozšíriť posolstvo, že reformy sú jedinou cestou k lepšej budúcnosti.
<P>
V tejto chvíli je najdôležitejšie, aby EÚ našla spôsob, ako liberalizovať vstupný vízový režim. Musíme zabezpečiť čo najintenzívnejší prechod ľudí cez naše hranice s Ukrajinou.
<P>
Ako mi nedávno napísal jeden môj volič, pomôžte 1 000 ľuďom vycestovať do EÚ z východnej Ukrajiny a 100 000 ľudí sa po ich návrate dopočuje o ich priaznivých dojmoch.
<P>
Týmto spôsobom je možné podporiť reformy, ktoré chceme, aby sa u našich významných demokratických susedov uskutočnili.
<SPEAKER ID="579" NAME="Marek Siwiec" AFFILIATION="S&amp;D">
(PL) Vážená pani predsedajúca, existuje aspoň jeden štát bývalého Sovietskeho zväzu, v ktorom výsledky volieb nie sú známe vopred. Tým štátom je Ukrajina a malo by nás to tešiť, pretože aj my na tom máme zásluhu. Po voľbách na Ukrajine sa čosi zmení. Bude tam nový prezident a nový prezident by mal dostať priateľské uvítanie v Európskej únii a v Európskom parlamente. A to z toho dôvodu, že európske sklony Ukrajiny nie sú len prechodným záujmom, ale vážnou výzvou a ambíciou miliónov ukrajinských občanov. Zo strany Európskej únie potrebuje Ukrajina novú otvorenosť. Nech našou motiváciou nie sú osobné ambície. Naozaj chápem, že v Európskej ľudovej strane panuje mierna ľútosť nad prehrou ženy, ktorej víťazstvo vo voľbách si želali. Nedotlačme však nového ukrajinského prezidenta do náruče Moskvy. Ukrajina bude partnerom, od ktorého sa bude veľa očakávať. Ukrajina bude partnerom, ktorý dostane mnoho úloh. Ukrajina bude partnerom, s ktorým by sa malo dobre zaobchádzať. Z tohto dôvodu opäť pripomínam, že tu treba nový impulz zo strany Európy, pretože Ukrajina je súčasťou Európy a túto politiku musíme uplatňovať vo svojom vlastnom záujme.
<SPEAKER ID="580" NAME="Traian Ungureanu" AFFILIATION="PPE">
(RO) Dúfam, že ukrajinské orgány zvýšia svoju snahu externe spolupracovať s Európskou úniou a vnútorne sa prispôsobiť normám Európskej únie. Východné partnerstvo a iniciatíva Euronest k tomu ponúkajú vhodný rámec.
<P>
Bez ohľadu na politický odtieň novej vlády otázkou nie je, či by Ukrajina mala ostať východnou alebo sa stať západnou krajinou. Otázkou je, či je Ukrajina schopná vnútorne upevniť demokraciu. To znamená zaviesť demokratické normy a chrániť ľudské práva. Jednu z citlivých oblastí napríklad predstavuje situácia rumunsky hovoriacej menšiny na Ukrajine a jej právo na vzdelanie v materinskom jazyku.
<P>
Z hľadiska zahraničnej politiky je potrebné Ukrajinu podnecovať k spolupráci s Európskou úniou formou rozvíjania dobrých susedských vzťahov s členskými štátmi EÚ. Je však rovnako dôležité zapájať Ukrajinu do európskych procesov súvisiacich so spoluprácou v čiernomorskej oblasti. A napokon, usporiadanie vzťahov s proeurópskou vládou Moldavskej republiky by mohlo znamenať okamžitý prospešný krok na ceste k dobrej susedskej politike.
<SPEAKER ID="581" NAME="Mário David" AFFILIATION="PPE">
(PT) Päť rokov po Oranžovej revolúcii sa zdá, že ukrajinskí občania hľadia na uplynulé obdobie ako na premárnenú príležitosť. Nie je to však chyba len ich politickej elity. Pravda je, že bola príliš zaujatá spormi o moc a vplyv. Mnohé z reforiem sa nikdy nezrealizovali a mnohé z nich ostali len vo fáze návrhu.
<P>
V demokracii je nemysliteľné, aby došlo k zmene volebného zákona medzi dvoma kolami volieb. To neslúži ku cti tým, ktorí tieto zmeny navrhovali, hlasovali za ne a realizovali ich. Možno za tým predpokladať nevhodné alebo nežiaduce úmysly. V súvislosti s nedostatkom nezávislosti súdnych orgánov toho treba veľa zmeniť, keďže sú výrazne pod vplyvom nielen politických síl, ale aj hospodárskych aktérov. Bez slobodného a nezávislého justičného systému nemôžu existovať zákony, nie je zabezpečené dodržiavanie ľudských práv a neexistujú ani zahraničné investície, či pokrok.
<P>
Vinu za toto rozčarovanie však možno pripisovať aj tomuto Parlamentu a najmä mnohým členským štátom. Skúsme sa na niekoľko sekúnd vžiť do situácie občana európskeho štátu, ktorý z dôvodu zvratov v dejinách ešte stále nie je členom Európskej únie. Čo by sme od EÚ očakávali? Solidaritu. Mnohé ministerstvá zahraničných vecí však mali len jedinú starosť, a to, aby nerozhnevali alebo nepopudili Moskvu, a tak využívali a zneužívali neustále vnútorné boje v Kyjeve na to, aby sa vyhli jednoznačnému vyhláseniu, že Ukrajina je nezávislým a zvrchovaným štátom.
<P>
A ako nezávislý a zvrchovaný štát sa Ukrajina v budúcnosti môže uchádzať o členstvo v Európskej únii, ak sa väčšina jeho obyvateľstva slobodne vyjadrí za toto členstvo a ak štát splní všetky stanovené kritériá.
<SPEAKER ID="582" NAME="Laima Liucija Andrikien" AFFILIATION="PPE">
(LT) Hoci je to sklamaním, musíme uznať, že šesťročné romantické obdobie v politickom živote Ukrajiny sa skončilo. Výsledok prezidentských volieb na Ukrajine nie je ani náhoda, ani "mylná" voľba zo strany občanov Ukrajiny. Odzrkadľujú sa v ňom skôr hlbšie politické problémy, ako i skutočnosť, že nádeje Oranžovej revolúcie sa nesplnili.
<P>
Pán komisár, povedali ste, že od nového ukrajinského prezidenta a od novej vlády očakávame energické a účelné konanie. Táto krajina potrebuje vážne štrukturálne reformy.
<P>
Mali by sme však čosi povedať Európskej únii. Ak chceme v tejto situácii ovplyvniť dianie v postsovietskom priestore a upevniť postavenie demokracie a ľudských práv v tomto regióne, musíme spolupracovať s Ukrajinou, a to oveľa aktívnejšie ako kedykoľvek predtým. Európska únia musí Ukrajine poskytnúť alternatívnu európsku víziu. Aby sa nám to podarilo, mali by sme sa v prvom rade zameriavať na takzvané "mierne" opatrenia, ktoré majú dlhodobý vplyv, ako napríklad podpora hospodárskej integrácie, či aktívnejšie vytváranie medziľudských kontaktov a politického dialógu s ukrajinskými vládnymi inštitúciami.
<SPEAKER ID="583" NAME="Kinga Gál" AFFILIATION="PPE">
(HU) V tejto rozprave o aktuálnej situácii na Ukrajine by som chcela požiadať Komisiu, aby využila svoje vzťahy alebo sieť vzťahov s Ukrajinou a aby požadovala a preukázala jasný a konzistentný záväzok v súvislosti s právami národnostných menšín, ako aj v ostatných oblastiach, keďže sme tu dnes už počuli o neúspechoch Ukrajiny ovplyvňujúcich mnoho oblastí, pričom tento záväzok by sa mal exponenciálne vzťahovať na členov menšín, na vyučovanie v menšinových jazykoch a na používanie ich materinského jazyka. Jasnosť a konzistentnosť sa vyžaduje od nás, pretože Európska únia skutočne môže ovplyvniť Ukrajinu, ktorá má štatút susedskej politiky, a to vo všetkých oblastiach vrátane pravidiel a nariadení týkajúcich sa národnostných menšín. Videli sme, že konzistentnosť nášho stanoviska a odkazu skutočne funguje, a dúfame, že by to mohlo pomôcť dosiahnuť primeranú nápravu týchto problémov. Navrhujem, aby akákoľvek budúca zmluva s Ukrajinou konkrétne zahŕňala tieto otázky vrátane práva na vzdelanie v materinskom jazyku, pretože ono je základným predpokladom na prežitie národnostných menšín.
<SPEAKER ID="584" NAME="Vilija Blinkevičiūt" AFFILIATION="S&amp;D">
(LT) Ukrajina zažíva nielen hospodársku, ale v určitom zmysle aj politickú krízu. Prezidentské voľby azda umožnia, aby sa krajina dostala z tejto politickej patovej situácie a zabezpečia jej väčšiu stabilitu. Ukrajina sa stále rozhoduje, ktorý civilizačný model by si mala zvoliť. Mala by spolupracovať s Východom alebo sa rozhodnúť pre integráciu do Európy? Nie je to taká jednoduchá voľba, najmä keď sa ideologické rozdelenie, ktoré existuje v politickom živote, rozšírilo aj do spoločnosti. Dvere do Európy musia ostať pre Ukrajinu otvorené a transparentné voľby sú dôležitým krokom na posilnenie zásad demokratického štátu. Ukrajinskí občania vyjadrili želanie zvoliť si čelného predstaviteľa svojho štátu. Ukrajina je európsky štát, ktorý musí mať právo rozhodnúť sa o Európe. Z tohto dôvodu musí Európska únia s Ukrajinou intenzívne spolupracovať, posilňovať demokraciu v tomto štáte a urýchľovať jej integráciu do Európskej únie.
<SPEAKER ID="585" NAME="Ivo Vajgl" AFFILIATION="ALDE">
(SL) Pán komisár, vaša dnešná správa o Ukrajine bola veľmi jasná. Ukrajina má vyhliadky na pristúpenie do EÚ a my máme k dispozícii nástroje, pomocou ktorých môžeme z týchto vyhliadok urobiť vierohodnú možnosť.
<P>
Tieto voľby boli vybojované veľmi tesne, boli však demokratické, a to je pre nás tá najdôležitejšia správa. Tesný výsledok v podstate odhalil, aká komplikovaná je táto krajina. Ukrajina je štátom mnohých etník a mnohých vierovyznaní a zároveň štátom s veľmi pestrou históriou. Túto skutočnosť jednoducho musíme zohľadniť. Myslím si, že by sme my Európsky parlament, ale aj Európa ako taká, mali použiť všetky prostriedky na podporu istého druhu produktívneho dialógu na Ukrajine, dialógu, ktorý by ukrajinský štát i spoločnosť posilnil zvnútra.
<P>
Dávanie všelijakých nálepiek tejto krajine, či šírenie predsudkov o nej by bolo nesprávne. Myslím si, že v minulosti sme to nerobili, a dúfam, že to ani v budúcnosti robiť nebudeme.
<SPEAKER ID="586" NAME="Charles Tannock" AFFILIATION="ECR">
Vážená pani predsedajúca, v nedeľu som mal to šťastie, že som bol v Kyjeve prítomný ako pozorovateľ za skupinu ECR. Všetko, čo som tam videl, bolo pokojné, transparentné a napočudovanie v mnohých ohľadoch prísnejšie ako v mojej vlastnej krajine, v Spojenom kráľovstve, volebné urny boli transparentné a voliči potrebovali preukaz totožnosti s fotografiou, aby boli pripustení k hlasovaniu.
<P>
Moje sklamanie, samozrejme, prišlo s výsledkom volieb, pretože pán prezident Janukovič nie je demokratom západného štýlu. Pán prezident teraz oficiálne zastaví všetky snahy o vstup do NATO a bude len do vetra sľubovať členstvo svojej krajiny v EÚ, proti ktorému sa teraz Rusko ako najbližší priateľ a sused Ukrajiny, samozrejme, oficiálne stavia. Namiesto členstva sa uspokojí s dohodou o voľnom obchode a liberalizáciou vízového režimu. Pani Tymošenková sa podľa môjho názoru len chytá slamky, keď sa výsledok volieb, teda svoju tesnú prehru, snaží napadnúť na súde. Veľmi pochybujem, že uspeje.
<P>
Skutočne ma však teraz znepokojuje téma rozhovorov, ktoré som počul v noci: obnovenie snáh o rozdelenie štátu a o oddelenie západu Ukrajiny, teda odporcov pána Janukoviča a podporovateľov pani Tymošenkovej, pričom by sa následne buď pridal k Poľsku, alebo by vytvoril samostatný západný štát. Pravdepodobne k tomu nedôjde, ale ak áno, musí to prebehnúť pokojne a na základe dohody. My, tu v Európskej únii, musíme podporovať najmä odkaz Oranžovej revolúcie, ako aj naše spoločné demokratické hodnoty s Ukrajinou.
<SPEAKER ID="587" NAME="Franz Obermayr" AFFILIATION="NI">
(DE) Vážená pani predsedajúca, boj sa skončil a pán Janukovič bude minimálne do konca ďalšieho volebného obdobia prezidentom Ukrajiny. Je povzbudzujúce, že jeho zvolenie je výsledkom spravodlivých volieb. Taktiež to dokazuje, že voliči nechceli, aby boli jednotlivé stanoviská skalopevne určené, ako napríklad vstup do NATO na jednej strane alebo orientácia smerom k Moskve na strane druhej. Pánovi Janukovičovi možno len poradiť, aby pokračoval v demokratickom procese, aby sa nesústredil len na spoluprácu s Východom a aby významným spôsobom zlepšil životné podmienky občanov Ukrajiny. Inak bude o výsledkoch budúcich volieb rozhodnuté vopred.
<P>
EÚ musí v tomto stabilizačnom procese Ukrajine poskytnúť intenzívnu podporu a pomoc. Najneskôr v čase majstrovstiev Európy vo futbale v roku 2012 bude známe, či sa Ukrajine podarilo vytvoriť spoločné ukrajinské povedomie, alebo bude naďalej trpieť jazykovou a geografickou rozpoltenosťou.
<SPEAKER ID="588" NAME="Predsedajúca">
Opäť sa ospravedlňujem tým, ktorým som nemohla poskytnúť priestor na vystúpenie. Som si istá, že sa k tejto téme znovu vrátime.
<SPEAKER ID="589" NAME="Štefan Füle">
člen Komisie. - Vážená pani predsedajúca, dovoľte, aby som sa vám ešte raz poďakoval za príležitosť dnes prehovoriť. Som presvedčený, že to bola užitočná výmena názorov, pričom nám poskytla pár konkrétnych návrhov a pripomienok, nad ktorými môžeme uvažovať.
<P>
Ako som povedal na začiatku, na Ukrajine záleží. Naďalej je to pre Európsku úniu partner strategického významu a vedúci štát regiónu. Za uplynulé roky sa vzťahy medzi EÚ a Ukrajinou značne prehĺbili. Som pevne presvedčený, že táto dynamika by mala pokračovať aj v budúcnosti.
<P>
Tempo a hĺbka približovania Ukrajiny k Európskej únii bude závisieť od zavádzania reformy. To mi dodá odvahu, aby som bol ešte odvážnejší. EÚ je pripravená v tejto úlohe Ukrajinu podporovať a bude mať na to k dispozícii širokú škálu nástrojov. Čakáme však, že nové vedenie preukáže politickú vôľu realizovať reformu v záujme budúcej stability a prosperity Ukrajiny.
<SPEAKER ID="590" NAME="Predsedajúca">
Rozprava sa skončila.
<P>
Hlasovanie sa uskutoční počas druhého februárového zasadnutia.
<P>
Písomné vyhlásenia (článok 149)
<SPEAKER ID="591" NAME="Elena Băsescu  " LANGUAGE="RO">
Ukrajina je pre Európsku úniu mimoriadne dôležitá z hľadiska zapojenia sa do iniciatív Východného partnerstva a Čiernomorskej synergie, ako aj z dôvodu energetickej bezpečnosti EÚ.
<P>
Môj dnešný príspevok sa bude týkať určitého hľadiska, o ktorom sa veľmi nehovorí, ale ktoré vo mne vzbudzuje mimoriadne znepokojenie, keď je reč o Ukrajine. V tejto krajine žije viac než milión etnických Rumunov. Kyjevské orgány doteraz preukázali len malý záujem v súvislosti so zabezpečením ich základných práv. Počas volebnej kampane sme však po prvýkrát videli, že sa v tejto krajine susediacej s Rumunskom presadzuje nový koncept správy vecí verejných. Jeden z volebných kandidátov sa Rumunom žijúcim v tejto krajine zaručoval, že bude podporovať zavedenie rumunčiny ako regionálneho jazyka v tých oblastiach, v ktorých je rumunské obyvateľstvo majoritné.
<P>
Ukrajina má teraz pred sebou dva hodnotové systémy. Určitá časť jej občanov by sa chcela posunúť bližšie k Európskej únii a mať zabezpečené naše hodnoty, ako sú sloboda a mier. Druhá skupina občanov hľadí na integráciu do Európskej únie s nedôverou. Ukrajina potrebuje podporu a solidaritu zo strany EÚ na to, aby mohla pokračovať v začatých reformách a aby sa jej podarilo odstrániť toto rozdelenie krajiny na východ a západ.
<SPEAKER ID="592" NAME="András Gyürk  " AFFILIATION="PPE">
písomne. - (HU) Po prezidentských voľbách sa vo vzťahoch medzi EÚ a Ukrajinou otvára nová kapitola. Jednou z najdôležitejších oblastí spolupráce bude otázka energetickej bezpečnosti. Nie je to len tak náhodou, keďže Európska únia je od svojho východného suseda čoraz viac závislá, vzhľadom na to, že značná časť energie sa sem dováža práve cez ukrajinské územie. Z hľadiska bezpečnosti dovozu energie je, myslím si, opodstatnené, aby Európska únia Ukrajine všemožne pomáhala pri udržiavaní a modernizácii energetickej siete, najmä pokiaľ ide o mimoriadne dôležitú sieť plynových potrubí. Zároveň si však myslím, že v súlade so závermi vyplývajúcimi z júnového samitu Európskej únie existuje základný predpoklad poskytnutia finančnej podpory: Ukrajina by mala začať reformu priemyslu a sprehľadniť svoj plynárenský priemysel. Nedostatok transparentnosti v systéme sprostredkovateľských spoločností mal za následok znevýhodnenie ukrajinských občanov a zároveň bránil bezpečnosti dodávok do členských štátov EÚ. Snahy zamerané na rozšírenie skladovacích kapacít taktiež stojí za to podporovať. V skutočnosti predstavuje vytvorenie rezerv jeden zo základných spôsobov, ako zabezpečiť bezproblémový tranzit plynu v Európe počas chladného zimného obdobia.
<P>
Očakáva sa, že na jar Európsky parlament príjme nové nariadenia týkajúce sa dodávky zemného plynu pre EÚ. Uvedené nariadenie bude vyžadovať, aby členské štáty schválili koordinované akčné plány pre prípad prerušenia dodávky zemného plynu. Myslím si, že členské štáty budú musieť tieto akčné plány koordinovať nielen medzi sebou, ale tiež zapojením Ukrajiny do konzultačného procesu. Ani v budúcnosti nebude riešenie problému prerušenia dovozu plynu možné zabezpečiť bez intenzívnych rokovaní s čelnými predstaviteľmi Kyjeva.
<SPEAKER ID="939" NAME="Cãtãlin Sorin Ivan  " LANGUAGE="RO">
Zvolenie pána Viktora Janukoviča do funkcie prezidenta znamená, že Ukrajina vstupuje do novej fázy, ktorá ju privedie bližšie k EÚ. Ako člen parlamentného výboru pre spoluprácu EÚ - Ukrajina a zároveň európsky občan verím, že Európska únia môže a mala by prevážiť misky váh v prospech európskej a demokratickej cesty svojho východného suseda. Volebná pozorovacia misia Európskeho parlamentu privítala skutočnosť, že hlasovanie prebehlo v súlade so zákonom a bez incidentov, čím bola zabezpečená legitímnosť nového prezidenta a celé voľby sa tým výrazne odlíšili od volieb, ktoré sa konali v rokoch 2004 - 2005. Zmena politického odtieňa nesmie ovplyvniť náš prístup k Ukrajine, ten musí ostať rovnako konzistentný ako doteraz a stať sa ešte efektívnejším. Hoci je dobre známe, že pán prezident Janukovič neoslabí väzby s Ruskom, neznamená to, že sa EÚ otočí chrbtom. Aby sme dôsledne predišli riziku, že to urobí, nech je akokoľvek malé, musíme vzťahy s Ukrajinou riešiť aktívne, pretože Ukrajina je jediný štát, ktorý môže zaistiť stabilitu v tomto regióne. Musíme prostredníctvom dialógu a pevných záväzkov ukázať svoju otvorenosť, aby sme tak Ukrajine poskytli potrebné povzbudenie pokračovať v proeurópskom vývoji. Verím v schopnosť Ukrajiny pokračovať v reformách a dokázať, že je pre EÚ dôveryhodným partnerom.
<SPEAKER ID="593" NAME="Tunne Kelam  " AFFILIATION="PPE">
písomne. - Ukrajina má aj naďalej mimoriadny význam pre stabilitu a demokratický vývoj Európy. Hoci Oranžová revolúcia, ku ktorej Európsky parlament tak efektívne prispel, sklamala väčšinu očakávaní, treba dúfať, že odkaz vlády pána Juščenka v prezidentskom kresle, teda slobodné a spravodlivé voľby, občania, ktorí prekonali strach a hlasovali podľa svojho presvedčenia, ako aj nezávislé média, pretrvá aj naďalej. Je pravda, že taká veľká krajina ako Ukrajina, ktorá bola na dlhý čas zbavená nezávislosti a zažila skutočnú genocídu - hladomor - bude potrebovať určitý čas na to, aby lepšie zadefinovala svoju európsku identitu a budúce strategické ciele. Nesmieme však odhliadať od zodpovednosti, ktorú voči Ukrajine od roku 2004 nesú politiky Európskej únie. Nedá sa povedať, že by EÚ Ukrajine horlivo ponúkala vyhliadky na členstvo v EÚ. Ako sa ukázalo, podpora Ukrajiny zo strany EÚ sa ukrajinským občanom javí skôr nejednoznačná a nepresvedčivá, keďže ju často ovláda strach z popudenia Ruska. Musíme si uvedomiť, že hlavným kľúčom ku skutočne demokratickým a dobrým susedským vzťahom s Ruskom je nezávislá a do Európy integrovaná Ukrajina. To bude aj naďalej zodpovednosťou EÚ. Teraz musíme maximálne využiť Východné partnerstvo.
<SPEAKER ID="594" NAME="Krzysztof Lisek  " LANGUAGE="PL">
Vážená pani predsedajúca, vzal som na vedomie informáciu o zvolení pána Viktora Janukoviča do funkcie prezidenta Ukrajiny. Hoci je Ukrajina vo veľmi vážnej situácii, od predchádzajúcich volieb vidno zmeny k lepšiemu v súvislosti s dodržiavaním zákona. Dúfam, že sa právny spor okolo volebných výsledkov rýchlo vyrieši a že sa obe strany sústredia na prácu, aby umožnili Ukrajine dostať sa z hospodárskej krízy a posilniť jej pozíciu vo svete, ale najmä aby jej pomohli rozvinúť bližšie vzťahy s Európskou úniou. Vzhľadom na sľuby nového prezidenta, že zvýši demokratizáciu a zabezpečí medzinárodnú stabilitu, ako aj vzhľadom na veľký dôraz, ktorý kladie na pristúpenie Ukrajiny do Európskej únie, som presvedčený, že by v súčasnosti dobrá spolupráca medzi Ukrajinou a Európskou úniou mala nielen pokračovať, ale ešte viac sa rozšíriť. Zástupcovia všetkých štátov EÚ dúfajú, že Ukrajina konečne vstúpi do obdobia politickej stability a konsenzu o hospodárskej politike.
<P>
Podľa môjho názoru sa nový čelný predstaviteľ Ukrajiny taktiež obráti na Európsku úniu, aby mu pomohla rýchlejšie vyviesť Ukrajinu z hlbokej krízy, ktorej dôsledkom je obrovský hospodársky úpadok a 12 % rozpočtový deficit. Európa by mala posúdiť možnosť, že ponúkne Ukrajine konkrétny návrh na jej zahrnutie do Európskych štruktúr.
<SPEAKER ID="595" NAME="Marian-Jean Marinescu  " LANGUAGE="RO">
Dúfam, že nový prezident vezme do úvahy proeurópske smerovanie, ktoré vyjadrila väčšina ukrajinských občanov.
<P>
Dohoda o pridružení sa práve prerokúva a ja som toho názoru, že bude obojstranne prospešné, ak sa uzavrie čo najrýchlejšie. Volebné sľuby sa musia plniť. Jedným z nich je aj dodržiavanie práv menšín a odstránenie politík zameraných na odnárodňovanie a asimiláciu etnických menšín.
<P>
Pokiaľ ide o uplatňovanie európskych noriem na situáciu menšín, Rumunsko by Ukrajine mohlo slúžiť ako príklad. V tejto súvislosti by poslanec, ktorý v Rumunsku zastupuje ukrajinskú komunitu v rumunskom parlamente, určite mohol poskytnúť dobré rady a odporúčam budúcemu ukrajinskému prezidentovi, aby ho kontaktoval.
<SPEAKER ID="596" NAME="Iosif Matula  " LANGUAGE="RO">
Ukrajina je európskym štátom a všetky európske kultúrne hodnoty sú aj jej hodnotami. Ukrajina musí úprimne a efektívne zaviesť politický program, ktorý zaručí práva národnostným menšinám, ako sú Rusi, Tatári, Rumuni, Poliaci, Maďari, Gréci a iní. Musí začať uplatňovať Európsku chartu regionálnych alebo menšinových jazykov, ktorá týmto jazykom zabezpečí štatút regionálnych jazykov. Som presvedčený, že EÚ musí podporovať zavedenie týchto opatrení, pričom by som chcel zdôrazniť, že by sa nemalo zabúdať na žiadnu z menšín.
<P>
Ako príklad uvediem rumunsky hovoriacu menšinu na Ukrajine, ktorá má viac ako 410 000 členov. Je to tradičná národnostná komunita so silnými historickými koreňmi, ktorá žije v harmónii s väčšinovým obyvateľstvom a ostatnými menšinami, a to najmä v Černoveckej oblasti (na severe Bukoviny, na severe Besarábie a v oblasti Herce), v Odeskej oblasti (oblasti na juhu Besarábie), v Transkarpatskej oblasti (historický Maramureš). Myslím si, že EÚ musí podnecovať ukrajinské orgány k tomu, aby sa v mestách, ktoré sa nachádzajú v uvedených oblastiach, zriadili triedy s rumunským vyučovacím jazykom na súčasných stredných školách a stredných odborných školách. EÚ by taktiež mala spolupracovať s Kyjevom na tom, aby na Štátnej univerzite v Černovci zriadili katedry s rumunským vyučovacím jazykom pre všetky súčasné odbory a špecializácie.
<SPEAKER ID="597" NAME="Cristian Dan Preda  " LANGUAGE="RO">
Veľmi ma potešilo, že voľby na Ukrajine, ktoré sa konali minulú nedeľu, prebehli v poriadku. Výsledky volieb musia uznať všetky zainteresované strany, keďže demokracia nemôže byť postavená na neustálej nedôvere a sporoch. Je mi ľúto, že pani Júlia Tymošenková prehrala voľby. Je mi však ešte oveľa viac ľúto všetkých vyhlásení, ktoré urobila v druhej časti kampane a v ktorých napádala rozsudok Medzinárodného súdneho dvora vo veci pevninskej plytčiny Čierneho mora. Dúfam, že ukrajinská vláda, bez ohľadu na to, či na jej čele bude stáť pani Tymošenková alebo niekto iný, prijme skutočnosť, že takýto rozsudok je definitívny.
<SPEAKER ID="598" NAME="Csaba Sógor  " LANGUAGE="HU">
Pán Viktor Janukovič prisľúbil maďarskej menšine na Ukrajine, že ak vyhrá voľby, tak prijme tieto opatrenia: okamžité zrušenie obmedzení ovplyvňujúcich maďarský systém vzdelávania, maďarských žiakov prvého stupňa základnej školy a študentov posledného ročníka; neobmedzené používanie ich materinského jazyka pri vzdelávaní, v justičných záležitostiach, vo verejnej správe, médiách a iných oblastiach; neobmedzené používanie národných symbolov, neobmedzený kontakt s ich materskou krajinou; zapájanie zástupcov komunity do miestnej, regionálnej a vnútroštátnej verejnej správy. Výsledky prezidentských volieb v regiónoch s vysokým podielom maďarského obyvateľstva a tesný rozdiel konečných výsledkov naznačujú, že hlasovanie maďarskej komunity vo významnej miere prispelo k víťazstvu pána Janukoviča. V zápale volebnej kampane pani Júlia Tymošenková taktiež prisľúbila zrušenie diskriminačných opatrení ovplyvňujúcich vzdelávanie v materinskom jazyku. Neznelo to však dôveryhodne od političky, ktorá bola vo funkcii premiérky 5 rokov a za celý ten čas nepreukázala ani najmenší záujem o problémy menšín. A tak maďarská a rusínska menšina teraz vkladá nádeje do pána Janukoviča, pričom od neho očakáva uznanie regionálneho štatútu menšín a vytvorenie nových podmienok pre vzťahy medzi väčšinovým obyvateľstvom a menšinami. Ak však nový ukrajinský prezident svoje sľuby nesplní, napríklad ako odplatu za podporu ukrajinských nacionalistov, nielenže stratí podporu menšinových komunít, ale aj existencia toľko ohlasovanej európskej Ukrajiny môže byť odložená na celé roky.
<SPEAKER ID="599" NAME="Csaba Sándor Tabajdi  " LANGUAGE="HU">
Európska únia by mala na Ukrajine zohrávať aktívnejšiu úlohu; mali by sme prestať uplatňovať praktiky, ktoré za posledných niekoľko rokov prevládali a pri ktorých Európska únia zaobchádza s jedným z najväčších štátov v Európe neistým a povrchným spôsobom. Ukrajina je dôležitým partnerom európskej susedskej politiky Európskej únie a je taktiež najdôležitejším tranzitným štátom pre vzťahy pestované s Ruskom. V osobe pána Viktora Janukoviča má Ukrajina silného a ústretového čelného predstaviteľa, ktorý je otvorený Európe aj Rusku. Najdôležitejšou úlohou nového prezidenta bude prekonať hlbokú politickú rozpoltenosť, aby mohla byť ustanovená stála vláda a aby mohli byť zavedené komplexné sociálne a hospodárske reformy, ktoré sa mali realizovať už dávno. Pre Európsku úniu je najdôležitejšie, aby dala pocítiť svoju prítomnosť na Ukrajine silnejšie ako kedykoľvek predtým a aby zaviedla nové podmienky pre spoluprácu. Východné partnerstvo pre to predstavuje vynikajúci rámec a služba pre vonkajšiu činnosť vytvorená v súlade s Lisabonskou zmluvou poskytne primerané prostriedky. Rád by som zdôraznil, že Maďarsko, keďže Ukrajina je jeho najväčšou susediacou krajinou, má mimoriadny záujem na tom, aby bola na Ukrajine zaistená politická a hospodárska stabilita. Taktiež je v našom záujme, aby boli upevnené vzťahy medzi Ukrajinou a Ruskom. Rovnako pevne dúfame, že Ukrajina upustí od svojich protimenšinových politík, ktoré zasahujú do práv menšín žijúcich v podkarpatskom regióne vrátane maďarských.
