<CHAPTER ID="006">
Hlasovanie (pokračovanie) 
<SPEAKER ID="090" NAME="Predseda">
Pred začiatkom hlasovania si vypočujeme prejavy predsedov politických skupín týkajúce sa volieb novej Komisie.
<SPEAKER ID="091" NAME="Joseph Daul" LANGUAGE="FR">
Vážený pán predseda, pán López Garrido, pán predseda Komisie, ďakujem vám za príležitosť povedať, prečo v mene Poslaneckého klubu Európskej ľudovej strany (kresťanských demokratov) pevne verím, že pán Barroso a jeho kolégium komisárov, ktorým pomáhajú zamestnanci Komisie, zvládnu úlohy, ktoré pred nimi stoja.
<P>
Európa sa zrodila z medzinárodnej krízy a po prvýkrát za šesťdesiat rokov čelí kríze iného druhu, ktorá je však nepochybne vážna a nebezpečná. Dostáva sa z nej, ale ešte nie sme za vodou. Euro sa osvedčilo ako ochranný menový štít; ani sa nedá vypovedať, za čo všetko mu vďačíme: automatické stabilizátory, tie známe mechanizmy solidarity, ktoré sú príliš... Mali ste z nich veľký prospech, priatelia!
<P>
(potlesk)
<P>
Čím by ste boli teraz bez stabilizátorov solidarity? Príliš často sa považovali za bremeno, ktoré zaťažuje naše hospodárstva, vo veľkej miere však pomohli udržať európsky model nad vodou. Atraktívny, často napodobňovaný model, ku ktorému sa oprávnene hlásia naši spoluobčania, ktorý je však spochybňovaný novými problémami.
<P>
Svet sa stal multipolárnym, ale nie tak, ako sme o tom snívali. Snívali sme, že bude idealistický, mierumilovný a mnohostranný. Nie, svet sa stal miestom súťaže a boja - určite boja mierovými prostriedkami, ale tvrdého boja - pri presadzovaní jedného modelu oproti ostatným.
<P>
Pri riešení tejto úlohy má Únia k dispozícii toľko nástrojov, ktoré však nesmie premárniť. Musí zostať verná svojim zásadám prijímaním názorov a ľudí, ako aj priekopníckym bojom proti globálnemu otepľovaniu. Musí sa však tiež ozbrojiť zdrojmi, aby bola schopná konkurovať.
<P>
Viem, že to sa bude snažiť nová Komisia dosiahnuť spolu s nami. Všetci vieme o slabých stránkach Európy: demografia, nedostatočné výdavky budúcich období, priemyselné problémy, deficit verejných prostriedkov, nedostatočné riadenie hospodárstva. To je ďalší dôvod, prečo by sme mali čo najlepšie využiť svoje nástroje: euro a menovú politiku, technické úspechy, priemyselné vlajkové lode, poľnohospodársky potenciál na zabezpečenie potravinovej bezpečnosti 500 miliónov našich spoluobčanov.
<P>
V tomto smere očakávam, že Komisia ukáže svoju predstavivosť a riadiace schopnosti v európskych právnych predpisoch, na prijatie ktorých budeme vyzvaní. Očakávam, že bude obhajovať európske záujmy, že od našich partnerov bude požadovať vzájomnosť a že nebude váhať použiť právne prostriedky, ktoré má k dispozícii v prípade porušenia predpisov.
<P>
Vážení členovia Komisie, je vašou, ako aj našou zodpovednosťou a zodpovednosťou Rady, aby sme dokončili vnútorný trh. Aby sme to mohli urobiť, musíme odstrániť tabu v oblasti daní a v oblasti sociálnej dimenzie. Členské štáty už nesmú konať tak, ako keby boli tieto dve oblasti vyhradenými a nedotknuteľnými kompetenciami mimo rámca spoločného postupu.
<P>
Zároveň však musíme postupovať ráznejšie v súvislosti s plnením vonkajších úloh: bezpečnosť a obrana, ale aj obchod, technické a priemyselné normy a environmentálne normy. Európa musí brániť svoje hodnoty, mier a prosperitu svojich občanov. Európa musí byť medzinárodným aktérom, a to nielen v oblasti prosperity a práva. Nesmie sa pripraviť o svoje nástroje, ktoré jej patria v rámci právomoci.
<P>
Skupina PPE očakáva, že Komisia bude pracovať efektívne vo všetkých týchto oblastiach súčasne. Ak to splní - a nemám dôvod o tom pochybovať -, bude mať vždy podporu skupiny PPE.
<P>
Pán Barroso, skupina PPE vám verí a žiada vás, aby ste našli odvahu na reformu. Žiada, aby ste boli prezieravý v prospech cieľa, ktorý nás spája: vytvorenie politickej Európy.
<P>
(potlesk)
<SPEAKER ID="092" NAME="Martin Schulz">
v mene skupiny S&D. - (DE) Vážený pán predseda, dámy a páni, Skupina progresívnej aliancie socialistov a demokratov v Európskom parlamente sa nerozhodovala ľahko. Pred piatimi mesiacmi sme v tomto Parlamente hlasovali o predsedovi Komisie a napriek tomu, že sme ho nepodporili, väčšina hlasovala zaňho. Na základe tejto väčšiny, ktorú, bohužiaľ, tvoria ľudia, ktorí nepodporujú Lisabonskú zmluvu, predstavil nám kolégium a dnes máme toto kolégium posúdiť.
<P>
Aj pre nás je dôležité posúdiť toto kolégium. Máme prakticky dve možnosti: môžeme postupovať tak, že rozdelíme tento Parlament na pravicu a ľavicu. Tieto dve skupiny majú protichodné ideológie a podľa toho musia hlasovať. To je jedna možnosť. Nie je to však spôsob, akým pracuje Európa. Nemáme väčšinu v tomto Parlamente. Ani skupina Európskej ľudovej strany (kresťanských demokratov) nemá väčšinu v tomto Parlamente, ako ju nemá ani Skupina Aliancie liberálov a demokratov za Európu. Európa nie je subjekt, v ktorom môže akákoľvek politická sila sama získať väčšinu a povedať, že Európa sa teraz bude riadiť určitým spôsobom. Európa znamená neustály kompromis. To ju niekedy robí takou ťažkopádnou a tiež takou ťažko pochopiteľnou. Lepší je však trvalý kompromis, ktorý vedie k úspechu a sociálnejšej spravodlivosti, než ideologický boj, ktorý nikam nevedie a neprináša žiadne hmatateľné výsledky.
<P>
(potlesk)
<P>
Preto je pre nás veľmi ťažké posúdiť prínos. Samozrejme, všetci radi argumentujeme. Aj ja rád diskutujem o zásadách s kolegami z ostatných skupín, ale Európa potrebuje hmatateľné výsledky. Preto sme si položili otázku, čo ako sociálni demokrati - ako socialisti a demokrati - môžeme požadovať a čo môžeme presadiť. Potom sme definovali kritériá. Jedným z kritérií bolo to, že sme chceli, aby politická sila, ktorá je druhou najsilnejšou silou v Európe, bola zastúpená na vyššom stupni v tejto Komisii. Preto sme chceli miesto vysokého predstaviteľa pre zahraničné veci a bezpečnostnú politiku a podarilo sa nám ho získať.
<P>
Rád by som však niečo povedal o osobe, ktorá vykonáva túto funkciu. Pani barónka Ashtonová nesmie dopustiť, aby ju muž, ktorý bol vo Francúzsku usvedčený z popierania holokaustu, nazval komunistkou. Pani barónka Ashtonová má našu plnú podporu.
<P>
(súvislý potlesk)
<P>
Opýtali sme sa, či môžeme zaviesť hodnotenie sociálneho vplyvu do právnych predpisov Európskej únie ako regulačný rámec. Chceli sme vedieť, či by sa opatrenia - ako v minulosti smernica o službách - ešte vôbec mohli uplatňovať. Nie, chceli sme mechanizmus na preskúmanie všetkých opatrení, ktoré má táto Komisia prijať, z hľadiska ich vplyvu na systémy sociálneho zabezpečenia členských štátov pred ich prijatím. Bolo to zapracované. Chceli sme - a podľa mňa je to významný krok v európskej politike -, aby sa v priebehu roka legislatívne uznesenia tohto Parlamentu zmenili na vlastné legislatívne iniciatívy Komisie. Toto je veľký posun, pretože to znamená, že právo iniciatívy tohto Parlamentu, ktoré, bohužiaľ, neexistuje, sa bude zabezpečovať nepriamymi prostriedkami. Považujeme to za významný pokrok.
<P>
Koniec koncov ako druhá najsilnejšia sila v tomto Parlamente a tiež ako skupina, bez ktorej by v tomto Parlamente nebola možná kvalifikovaná väčšina, sme chceli mať zastúpenie v Komisii. Traja zo siedmich podpredsedov sú sociálni demokrati. V tejto súvislosti ste nám vo veľkej miere vyhoveli. V uplynulých týždňoch a mesiacoch vrátane našej dnešnej dopoludňajšej rozpravy sme vyslovili veľa obáv. Pri zvažovaní týchto obáv v porovnaní s dosiahnutým pokrokom sme sa rozhodli poskytnúť vám podporu na ďalších päť rokov. Keď hovorím "vy", myslím tým kolégium komisárov. Môžete sa spoľahnúť na našu podporu, ak zoberiete vážne, čo vám poviem: Európa bude buď sociálna alebo zlyhá. Našou spoločnou povinnosťou je zabezpečiť, aby sa stala sociálnejšou Európou. Skupina S&D bude podporovať túto Komisiu.
<P>
(potlesk)
<SPEAKER ID="093" NAME="Guy Verhofstadt">
v mene skupiny ALDE. - Vážený pán predseda, naša skupina poskytne podporu Európskej komisii. Aliancia liberálov a demokratov je zodpovedná skupina a pevne veríme, že nasledujúcich päť rokov bude natoľko dôležitých pre Európsku úniu a európskych občanov, že budeme potrebovať Komisiu, ktorá bude mať širokú proeurópsku podporu v tomto Parlamente.
<P>
Ale dovoľte mi, aby som sa tiež veľmi jednoznačne vyjadril. Naša podpora je podmienená, viac než v uplynulých piatich rokoch. Očakávame, že nová Európska komisia bude motorom Európskej únie. Chceme Komisiu s odvážnejším, ambicióznejším a jednotnejším hospodárskym a sociálnym prístupom, Komisiu, ktorá stojí na čele tejto stratégie - stratégie, ktorá môže prinútiť členské štáty robiť to, čo je ich povinnosťou.
<P>
Myslím si, že - v eurozóne určite - musíme uznať, že okrem existujúceho menového piliera veľmi potrebujeme skutočný hospodársky a sociálny pilier. Problémy v eurozóne sú jasným dôkazom zlyhania nedostatočného prístupu, ktorý sme dodržiavali v uplynulých 10 rokoch pri takzvanej otvorenej metóde koordinácie. To isté platí v ostatných oblastiach týkajúcich sa zmeny klímy, zahraničnej politiky a obrannej politiky.
<P>
Základným predpokladom tohto nového odvážneho prístupu je uznanie skutočnosti, že v multipolárnom svete zajtrajška Európa nemôže v blízkej budúcnosti zohrávať významnú úlohu, ak nebude efektívnejšia a ak ešte viac neprehĺbi vlastnú integráciu. Očakávame od vás, že prijmete tento predpoklad a vo všetkých týchto oblastiach predložíte jednoznačné, rázne a ambiciózne návrhy a reformy. Očakávame, že Komisia v plnej miere využije právo iniciatívy, aby to dosiahla. Jasne hovorím o Komisii ako o celku, ktorý pracuje ako kolégium, ako o súdržnom politickom orgáne, ktorý posúva európsku integráciu ďalej. Silná Komisia môže pomôcť, ale silná Komisia je v tomto smere nevyhnutná.
<P>
Lisabonská zmluva poskytuje nové nástroje a posilnila našu schopnosť konať. Vážená vysoká predstaviteľka pani Ashtonová, žiadame vás, aby ste použili tieto nové nástroje. Od vysokej predstaviteľky očakávame viac, než sme videli doteraz. Vaša úloha si to vyžaduje a Európska únia si to žiada. Využite príležitosti. Naše ponaučenie z Haiti je príkladom. Predložte okamžite Rade správu o vytvorení európskej jednotky civilnej ochrany. Ako som povedal, naša skupina bude podporovať túto Komisiu svojou silnou liberálnou účasťou a sme pripravení ponúknuť svoj záväzok presadiť u nej európsky záujem.
<P>
(potlesk)
<SPEAKER ID="094" NAME="Daniel Cohn-Bendit" LANGUAGE="FR">
Vážený pán predseda, viete veľmi dobre, že Skupina zelených/Európska slobodná aliancia nebude hlasovať za túto Komisiu. Zároveň vám ponúkame svoje myšlienky, svoje predstavy a svoje európske odhodlanie.
<P>
Pán Barroso, nehrajte s nami hru výrokmi, že tí, ktorí nebudú hlasovať za Komisiu, sú proti Európe. Nie s nami, európskymi Zelenými. Túto hru môžete hrať s inými, ale nie s nami. Navrhujeme vám bezpodmienečnú spoluprácu, ak chcete dosiahnuť pokrok v európskom daňovom systéme. Ak chcete, aby Európa mala vlastné zdroje, budeme vás podporovať proti členským štátom brániacim svoju hospodársku nezávislosť. Vymenujem ich: či to bude Nemecko, alebo Francúzsko, budeme vás podporovať.
<P>
Ak chcete byť ochrancovia zmlúv - dnes sa napríklad v rámci zasadnutia Rady konajú rokovania týkajúce sa vrátenia utečencov do Líbye a my žiadame Radu, aby nám povedala, aký je právny základ týchto rokovaní. Bude Parlament súčasťou riadneho legislatívneho postupu? Rada nám hovorí: "dozviete sa to na konci rokovaní". To je nemožné; je zodpovednosťou Komisie zasiahnuť, aby zabezpečila, že európske inštitúcie budú informované o právnom základe týchto rokovaní.
<P>
Môžem uviesť viacero príkladov. Ak chcete pokročiť v oblasti zmeny klímy, ak chcete, aby Európa urobila viac, než sú navrhované ciele trikrát dvadsať, ak sa chcete priblížiť k 30 %, budete mať podporu celej skupiny Verts/ALE. Ak chcete urobiť viac v oblasti rozpočtových pravidiel po skončení finančnej krízy, budete mať našu plnú podporu. Ak vy a vaša Komisia chcete urobiť viac v súvislosti s ochranou Európy, budete mať našu podporu. Ak chcete riešiť cyperský problém, budete mať našu podporu. Ak chcete, aby konečne skončila táto šialená situácia, v ktorej krajina ako Grécko - ako som už skôr povedal - vydáva 4,3 % svojho HDP na obranu, budete mať našu podporu. Bezpodmienečne ju budete mať.
<P>
Z tohto dôvodu, pán Barroso, hovorím, že teraz budeme hlasovať proti, ale že možno urobíme chybu. Vieme, že sme minule, keď sa to týkalo pána Dimasa, urobili chybu. Pripúšťame, že sme urobili chybu. Preto ak môžete splniť naše sny a nesplníte to, čo od vás očakávame na základe dnešnej rozpravy, otvorene povieme, že sme urobili chybu, a budeme vás podporovať.
<P>
(potlesk)
<SPEAKER ID="095" NAME="Timothy Kirkhope">
v mene skupiny ECR. - Vážený pán predseda, niektoré členské štáty sa domnievajú, že nominácia komisára je vhodná príležitosť na vyriešenie vnútorného problému alebo splatenie politického dlhu. Európska komisia by mala spojiť najnadanejších a najúspešnejších politických lídrov z celej Európy, ľudí so skúsenosťami a schopnosťou pomôcť riešiť Komisii závažné problémy, ktoré stoja pred nami.
<P>
Po rokoch inštitucionálnych hádok Európa musí znovu zamerať svoje úsilie na dosiahnutie výsledkov v oblastiach, v ktorých môže pridať hodnotu k práci členských štátov, a tam, kde naši spoluobčania očakávajú spoluprácu európskych národov. Musí podporovať úsilie na zvládnutie obnovy krehkého hospodárstva a na vytvorenie rastu a pracovných miest. Musí tiež zohrávať vedúcu úlohu pri riešení problémov v oblasti energetickej bezpečnosti a zmeny klímy. Musí navrhnúť základné reformy európskeho rozpočtu a mnohých programov kľúčových výdavkov.
<P>
Máme správneho vedúceho predstaviteľa, pána Barrosa, ktorý dokáže posunúť Komisiu ďalej. Vo svojich politických usmerneniach navrhuje ambiciózny program na riešenie vecí, ktoré majú význam, program, ktorý vo všeobecnosti podporujeme. Každý členský štát by mal podporiť jeho úsilie vyslaním najsilnejšieho možného kandidáta na komisára; v niektorých prípadoch bol však nepríjemne sklamaný. Musí, samozrejme, podporiť každého člena svojho tímu - nič iné by sme od lídra na jeho mieste ani neočakávali - a pri organizovaní svojho tímu, i keď o niektorých portfóliách máme pochybnosti, urobil asi to najlepšie z toho, čo mal.
<P>
Zatiaľ čo niektorí kandidáti sú výborní a na vypočutiach sa im darilo, iní sú priemerní a neurobili dobrý dojem. Niektorí sa dištancovali od jeho vlastných politických usmernení. Pán predseda, ak hlasovanie bude priaznivé, budeme, samozrejme, konštruktívne spolupracovať s každým komisárom a stále dúfame, že budeme príjemne prekvapení. Umožnite však, prosím, aby tento Parlament vykonal aspoň ročné hodnotenie Komisie.
<P>
Stále je to zásadne chybný proces, ktorý nemôžeme v plnej miere podporiť. Z týchto dôvodov sa dnes Európski konzervatívci a reformisti zdržia tohto hlasovania. Niektoré skupiny nie sú jednotné; my máme v tejto veci jednotné stanovisko.
<SPEAKER ID="096" NAME="Lothar Bisky" LANGUAGE="DE">
Vážený pán predseda, pán Barroso, dámy a páni, naša skupina sa tiež aktívne zúčastnila na vypočutí kandidátov. Niektorí z nich na nás urobili celkom pozitívny dojem. Menej nadšení sme z novej úpravy mnohých portfólií. Táto nová úprava tiež zahŕňa dosť záhadnú - hoci hádam čoskoro bude menej záhadná - oblasť zodpovednosti vysokej predstaviteľky pre zahraničné veci a bezpečnostnú politiku, ktorá je aj podpredsedníčkou Komisie.
<P>
Zistili sme však, že mnohí kandidáti boli sklamaním z hľadiska ich odborných znalostí. V tejto súvislosti sa všetky naše štyri otázky týkali predovšetkým politických projektov. Akým smerom by sa mal uberať proces európskej integrácie? Ktoré opatrenia sú najdôležitejšie pre kandidáta na člena Komisie? Na tieto otázky sme dostali veľmi veľa nejasných odpovedí a odpovede, ktoré, politicky povedané, nepodporujeme. Napriek dovolávania sa sociálnejšej Európy neustále obhajovali cestu smerom k deregulácii, privatizácii alebo koncepciu flexiistoty. Najvyššou prioritou bola flexibilita pracovníkov a sociálne zabezpečenie bolo úplne na poslednom mieste.
<P>
Ochrana klímy je zaradená do programu, ale nevidíme upustenie od výroby elektrickej energie v uhoľných elektrárňach ani od jadrovej energie. Nevidím, že EÚ preberá vedúcu úlohu v oblasti ochrany klímy a rozvojovej pomoci. Nič sa nehovorilo o dôslednom odzbrojovaní, a to najmä v súvislosti s jadrovými zbraňami v rámci Európy. Pán Barroso, pán predseda, aj keď si veľmi vážim kandidátov, ktorí predstupujú na vypočutie, naša skupina nemôže pozitívne hlasovať o vašom kolégiu.
<SPEAKER ID="097" NAME="Nigel Farage">
v mene skupiny EFD. - Vážený pán predseda, budúce generácie budú rozprávať deťom príbeh. Budú počuť o tom, že Európa bola raz rozdelená a v jej strede bol postavený vysoký múr. Ľudia na Východe boli veľmi chudobní, nemali demokraciu a žili v zlom režime nazvanom komunizmus, ktorý zabil milióny vlastných ľudí. Ale nakoniec bol múr, našťastie, zbúraný a my sme mali 27 štátov a títo ľudia žili v demokracii a 500 miliónov ľudí žilo v mieri...
<P>
(potlesk)
<P>
A pokračuje to ďalej. Môžem vám prisľúbiť, že to pokračuje.
<P>
(potlesk)
<P>
Nuž musím priznať, že po prvýkrát sa mi dostalo takého potlesku, a, pán Verhofstadt, som v pokušení si sadnúť, ale, ak môžem, pokračujem, žiaľ, v príbehu ďalej.
<P>
Zodpovední politici sa stali veľmi nenásytnými; chceli získať peniaze a moc. Tak sa uchýlili ku klamstvám a podvodu, zorganizovali najpozoruhodnejší byrokratický štátny prevrat, aký kedy svet videl. Ale nepotrebovali pri tom použiť žiadne guľky. Boli múdrejší, oveľa viac intrigánski než guľky. Urobili to, že prijali novú zmluvu - volala sa Lisabonská zmluva. Potom dali 27 ľuďom úplnú, neobmedzenú moc. Mali to byť ľudia, ktorí vytvárali všetky zákony. Samozrejme, mali už vlajku a mali už hymnu, no chystali sa vybudovať nový štát. Ignorovali však ľudí. Či už o tom vedeli alebo nevedeli, znovu vytvorili ten veľmi zlý systém, v akom už predtým žili ľudia vo východnej Európe. Ale neuveriteľné bolo to, že mnohí noví šéfovia už pracovali pre ten istý zlý systém aj predtým. Samozrejme, plán bol chybný a ich nereálny menový systém sa zrútil. Ale noví šéfovia ani tak nepočúvali ľudí. Nie, robili život stále ťažším a ťažším: uvrhli desiatky miliónov ľudí do chudoby. Nedovolili ľuďom prehovoriť a nakoniec sa títo ľudia museli uchýliť k násiliu, aby získali späť svoje národné štáty a svoje demokracie.
<P>
Morálne ponaučenie, ktoré vyplýva z tohto príbehu, je, že sa vôbec nepoučili z histórie. Poslanci Európskeho parlamentu, predtým, než dáte tejto Komisii moc, uvedomte si, že pred 60 rokmi sa na Európu spustila železná opona. Teraz však táto Komisia vládne železnou hospodárskou rukou, ktorú dnes pociťujú v Grécku.
<P>
(Predseda prerušil rečníka.)
<SPEAKER ID="098" NAME="Hans-Peter Martin" AFFILIATION="NI">
(DE) Vážený pán predseda, po rozprávke, ktorú ste si práve vypočuli, by som sa chcel vrátiť do reality. Môj syn má sedemnásť rokov a veľmi intenzívne študuje angličtinu, pretože vie, že angličtina je pracovný jazyk, a dúfa, že mu to pomôže získať primerané pracovné miesto. Je nadšený Európan, ale nie je spokojný s európskou politikou - a oprávnene. V Nemecku časopis Der Spiegel už píše o rozšírenom pohŕdaní politikou - a oprávnene. Avšak milióny mladých Európanov chcú v 21. storočí funkčnú, kompetentnú a odvážnu demokraciu. A čo nám tu dnes Komisia ponúka? Sú to povolaní ľudia - a najlepší ľudia -, ktorých potrebujeme?
<P>
Niektorí z nás tu v zadnom rade zastupujú nezávislú skupinu občanov, ktorá zohrávala kľúčovú úlohu pri zabezpečení toho, aby pravicoví radikáli v tomto Parlamente nezaložili ešte raz skupinu. Sme vášniví zástancovia Európy, ale práve preto sme nesmierne sklamaní ľuďmi, ktorých ste nám predstavili, ako aj kvalitou týchto ľudí. Zamestnali by sme tu asistenta, ktorý sa stáva terčom posmechu, akým sa stal Günther Oettinger na YouTube v nahrávke "Oettinger talking English"? Podľa všetkého nie. Chceli by sme riešiť otázky z hľadiska kompetencie s rakúskym komisárom, ktorý sa v tejto oblasti vôbec neosvedčil?
<P>
Pán Barroso, tu v Parlamente je veľmi veľa skúsených ľudí, ktorými by ste sa mohli obklopiť. Jedného z nich máte napríklad v podobe Švéda, to je pravda. Ale prečo nechcete pána Karasa? Prečo ste si nevybrali Nemca odtiaľto namiesto tých, ktorých máte? Pretože to nesmiete. Pretože napriek Lisabonskej zmluve sme stále obmedzovaní, pretože stále nie sme takí nezávislí, aby sme mohli prijímať nezávislé rozhodnutia - nemôžete ich prijímať ani vy, ani my ako Parlament.
<P>
Bohužiaľ, stále nesmieme voliť ani jednotlivých komisárov. Tento typ demokracie sme mali v Rakúsku v 19. storočí. Nepatrí však do tej Európy, akú potrebujeme, o akej snívame. Uvedomte si, prosím, jedno: ak budete pokračovať týmto spôsobom, budete nahrávať nacionalistom a v skutočnosti oponentom EÚ. Namiesto toho potrebujeme viac demokracie.
<SPEAKER ID="099" NAME="Bruno Gollnisch" AFFILIATION="NI">
(FR) Vážený pán predseda, presne tak to cítim aj ja. Budem veľmi stručný. Vážený pán predseda, dámy a páni, pán Schulz myslel mňa - nepovedal to menovite, ale dosť presne -, keď hovoril o tom, že ma francúzsky súd uznal vinným z revizionizmu.
<P>
Pánovi Schulzovi by som chcel povedať, že sa mýli a že môžem dať dispozícii jemu aj celému Imunitnému výboru Európskeho parlamentu dôležité rozhodnutie Najvyššieho súdu Francúzskej republiky, francúzskeho kasačného súdu, ktorým boli zrušené všetky rozsudky vynesené proti mne a ktoré vo svojom výnimočnom rozsudku rozhodlo, že som bol trestne stíhaný na základe čiastkových rozsudkov, z ktorých bol umelo zostavený rozsudok, a okrem toho sa toto rozhodnutie, ktoré týmto spôsobom zostavili moji politickí oponenti, nikdy nezlučovalo so zákonnými ustanoveniami. Toto je výnimočne zriedkavé rozhodnutie, pretože súd zrušil rozhodnutie nižšieho súdu a sám vo veci rozhodol, čo sa v prípade francúzskeho kasačného súdu stáva veľmi zriedka. Takéto zrušenie rozsudku a rozhodnutie vo veci kasačným súdom sa po prvýkrát stalo súčasťou našej právnej histórie počas Dreyfusovej aféry. Preto je pán Gollnisch taký nevinný ako pán Dreyfus.
<P>
(Predseda prerušil rečníka.)
<P>
Chcel by som niečo dodať. Nepovedal som, že pani barónka Ashtonová bola komunistka. Povedal som, že patrila medzi tých pacifistov, ktorých by Lenin mohol nazvať súpútnikmi.
<P>
(Predseda prerušil rečníka.)
<SPEAKER ID="100" NAME="Predseda">
Ďakujem. Malo to byť len osobné vyhlásenie.
