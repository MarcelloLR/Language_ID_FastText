<CHAPTER ID="005">
Prejav predsedu Parlamentu
<SPEAKER ID="132" NAME="Predseda">
Dámy a páni, o niekoľko týždňov, v čase od 4. do 7. júna si budú občania Európskej únie voliť nový Európsky Parlament. Po prvýkrát sa bude môcť 375 miliónov ľudí zo všetkých 27 členských štátov spoločne zúčastniť európskych volieb.
<P>
Pre mnohých z vás to bude posledný týždeň v Štrasburgu. Aj pre mňa je toto posledný týždeň, počas ktorého môžem predsedať týmto plenárnym schôdzam.
<P>
Všetci vieme, že demokracia získava svoju silu prostredníctvom stálej zmeny. A rovnako aj my. Spoločne sme prešli veľký kus cesty smerom k vytvoreniu perspektívneho Európskeho spoločenstva. Spoločne sa nám podarilo dosiahnuť veľmi veľa.
<P>
Úspechy sme žali nielen počas posledného dva a pol roka môjho funkčného obdobia, ale aj počas funkčného obdobia môjho predchodcu pána Josepa Borrella Fontellesa. To, čo sme dosiahli za posledných päť rokov, sme dosiahli všetci.
<P>
Moja úprimná vďaka patrí vám všetkým za vašu oddanosť a vaše nadšenie pre náš spoločný európsky projekt.
<P>
Ako Európsky parlament sme priamo volenými zástupcami občanov Európskej únie. Dámy a páni, my všetci stelesňujeme veľkú rozmanitosť nášho európskeho kontinentu a prostredníctvom svojej politickej príslušnosti vyjadrujeme obrovskú pestrosť presvedčení a názorov. A čo viac, pred niekoľkými dňami sme oslávili piate výročie historického rozširovania Európskej únie, znovuzjednotenie nášho kontinentu na základe spoločných hodnôt. Slovami našej Berlínskej deklarácie z 25. marca 2007 "je šťastím, že my, občania Európskej únie, sme zjednotení."
<P>
(potlesk)
<P>
Úspešné začlenenie poslancov z nových členských štátov, ktoré sa pripojili k Európskej únii v roku 2004 a roku 2007, a prispôsobenie našej parlamentnej práce teraz väčšiemu a rozmanitejšiemu Európskemu parlamentu patrí medzi najvýznamnejšie úspechy tohto volebného obdobia.
<P>
My 785 poslanci Európskeho parlamentu sme sa naučili robiť kompromisy, učiť sa jeden od druhého a vzájomne lepšie spolupracovať. Počas tohto obdobia Európsky parlament získal skúsenosti, silu a kultúrne bohatstvo.
<P>
Dámy a páni, noví poslanci čoskoro znovu oživia prácu Parlamentu. Pripoja sa k tým, ktorí budú v júni opätovne zvolení. Dúfam, že tu naďalej bude vládnuť vzájomný rešpekt, ktorý nás všetkých spája naprieč všetkými politickými a národnými hranicami.
<P>
Počas práce za posledného dva a pol roka ma viedol základný cit pre parlamentnú prácu a musím vám všetkým poďakovať za vašu podporu, povzbudenie a rady. Predseda zodpovedá za zabezpečenie dodržiavania všetkých pravidiel Európskeho parlamentu, za to, že budú platiť pre všetkých poslancov rovnako a že sa budú uplatňovať jednotne, a za zachovanie nedotknutosti dôstojnosti nášho Parlamentu. A práve o to som sa usiloval.
<P>
(potlesk)
<P>
Chcel by som povedať tým, ktorí prídu do Parlamentu, že dokážeme presvedčiť len vtedy, ak zachováme dôstojnosť Európskeho parlamentu a ak ju budeme vždy brániť na základe našich spoločných zákonov.
<P>
Dnes sa v Európskej únii prijíma len veľmi málo uznesení bez výslovného súhlasu a zapojenia Európskeho parlamentu. Európsky parlament sa stále častejšie stáva miestom, kde sa na európskej úrovni v rozhodujúcej miere dosahujú politické kompromisy. Dôkazom toho je prijatie smernice o službách a nariadenia o chemických látkach, REACH, v posledných rokoch.
<P>
Pre finančný výhľad na roky 2007 - 2013 bola účasť Európskeho parlamentu na rozhodovaní priekopnícka. Európsky parlament bol nápomocný pri zabezpečovaní dostatočného financovania programov ako Erasmus určených na podporu mladej generácie. Dámy a páni, medzi ústredné témy nášho politického programu sme zaradili aj riešenie zmeny klímy. To, že sme dospeli k prijateľnému výsledku, dáva Európskej únii obrovskú dôveryhodnosť pre rokovania na konferencii, ktorá sa má v decembri konať v Kodani.
<P>
Dnes už nie sme v našom snažení osamotení, pretože nová administratíva USA vedená prezidentom Barackom Obamom podporuje mnohé z našich návrhov. Našou úlohou je teraz presvedčiť našich globálnych partnerov, aby podporili opatrenia na boj proti zmene klímy. Človek často počúva, že iní preberajú vedenie v boji proti zmene klímy. My sme prevzali vedenie v boji proti zmene klímy a, dámy a páni, môžeme na to byť hrdí.
<P>
(potlesk)
<P>
Reforma finančného trhu na európskej úrovni sa z mnohých pohľadov realizuje na základe iniciatívy Európskeho parlamentu. Ten už od roku 2002 vyzýva na lepší dohľad nad finančným trhom a na jeho reguláciu. Všetky legislatívne postupy smerujúce k lepšiemu bankovému a finančnému dohľadu a k regulácii zaisťovacích fondov a platov manažérov by sa mali čím skôr dokončiť.
<P>
Európsky parlament už stanovil mnoho dôležitých referenčných hodnôt ako výsledok uznesení, ktoré prijal. Je však stále čo robiť. Novozvolený Európsky parlament musí pokračovať v tejto práci oddane a rozhodne, aby sa našla cesta z krízy na základe sociálneho trhového hospodárstva definovaného v Lisabonskej zmluve a aby sa v rámci globalizácie ochránila konkurencieschopnosť európskeho hospodárstva v záujme spoločnosti.
<P>
Dámy a páni, prevažná väčšina poslancov považuje Parlament za motor európskeho procesu zjednotenia. V priebehu posledného dva a pol roka sme oživili rozpravu o inštitucionálnej reforme a ďalej posunuli proces vedúci k uzavretiu Lisabonskej zmluvy. Zároveň sa nám podarilo zabezpečiť, aby sa do Lisabonskej zmluvy dostali základné zásady, ktoré sme vždy zastávali.
<P>
Lisabonská zmluva obsahuje ústredné reformy, ktoré sú potrebné na to, aby boli európske inštitúcie demokratickejšie, transparentnejšie a schopné konať. Všetci by sme mali vyvinúť maximálne úsilie na zaistenie toho, aby mohla Lisabonská zmluva vstúpiť do platnosti začiatkom budúceho roka. Dúfame v pozitívny výsledok českého senátu v Prahe.
<P>
(potlesk)
<P>
Dámy a páni, Parlament oslavuje 30. výročie ako priamo volená demokratická inštitúcia Európskej únie. Tvorí jadro európskej parlamentnej demokracie, ktorá bola v roku 1979 priam nepredstaviteľná. Spoločne sme zlepšili parlamentnú demokraciu v Európskej únii a za jej hranicami.
<P>
Európsky parlament a národné parlamenty sú teraz partnermi. Naša práca sa vzájomne dopĺňa. Prehĺbili sme spoluprácu s národnými parlamentmi a viedli sme pravidelné stretnutia s cieľom spoločne napredovať v oblasti dôležitých aktuálnych problémov.
<P>
Rozvíjanie našich vzťahov s parlamentmi v tretích krajinách bolo vždy kľúčovým záujmom celého nášho snaženia. Dnes je Parlament ako partner rešpektovaný na celom svete, je obhajcom ľudských práv a demokracie. A takto to musí zostať.
<P>
Dámy a páni, vyvinul som maximálne úsilie s cieľom zaistiť, aby bol Parlament prostredníctvom svojho predsedu a zástupcov politických skupín zastúpený v orgánoch, ktoré majú význam pre formovanie našej spoločnej budúcnosti. Predseda Európskeho parlamentu sa teraz zúčastňuje na výročných stretnutiach hláv štátov a predsedov vlád G8 a na samitoch s tretími krajinami, ako napríklad na samitoch EÚ - Afrika, EÚ - Latinská Amerika a EÚ - USA. Zajtra ráno sa zúčastním na samite trojky o zamestnanosti a zajtra popoludní na samite pri príležitosti inaugurácie Východného partnerstva v Prahe.
<P>
Úspechom tohto volebného obdobia je aj to, že sa úloha Parlamentu v Európskych radách neobmedzuje už len na úvodný prejav predsedu. Teraz sa Parlament aj zúčastňuje na inštitucionálnych a ústavných rokovaniach počas samitov. Na medzivládnej konferencii, ktorá viedla k dohode o Lisabonskej zmluve, sa Európsky parlament v plnej miere zapájal na úrovni hláv štátov a predsedov vlád prostredníctvom účasti svojho predsedu a na samotnej medzivládnej konferencii prostredníctvom delegácie tvorenej tromi poslancami. Je to obrovský krok vpred.
<P>
Dámy a páni, reforma pracovných metód a postupov Európskeho parlamentu bola a stále je veľkým projektom. Konferencia predsedov na tento účel vytvorila pracovnú skupinu, ktorá mala podrobný mandát a v ktorej boli zastúpené všetky skupiny. Práca sa úspešne ukončila. Veľa, až približne 80 % z toho, čo pracovná skupina navrhla, sa uviedlo do platnosti a začalo sa vykonávať. Patrí medzi to napríklad reorganizácia rozpráv v pléne, reforma legislatívneho procesu, zlepšenie práce výborov s rozšírenou spoluprácou medzi výbormi, ako aj možnosť legislatívnych iniciatívnych správ alebo protichodných uznesení.
<P>
Osobitne by som rád poďakoval predsedníčke pracovnej skupiny pani Dagmar Rothovej-Behrendtovej a jej - našim - kolegom za ich mimoriadnu angažovanosť.
<P>
(potlesk)
<P>
Spoločne sa nám podarilo prispôsobiť pracovné metódy Európskeho parlamentu meniacim sa politickým okolnostiam. Teraz máme k dispozícii modernizované postupy a reorganizované pracovné metódy, čo je dobrým základom pre vykonávanie práce v novom volebnom období.
<P>
V predsedníctve Európskeho parlamentu sme sa pokúsili aj o zlepšenie administratívy Parlamentu, o zjednodušenie každodennej práce poslancov a o zmodernizovanie infraštruktúry na komunikáciu s občanmi Európskej únie prostredníctvom zavedenia webovej televízie, novinárskej ceny, občianskej ceny a Európskej mládežníckej ceny Charlemagne.
<P>
Nový štatút pre poslancov, na ktorom sme pracovali mnoho rokov, vstúpi do platnosti v novom volebnom období. Predstavuje výrazný prínos do politiky v oblasti financií poslancov, transparentnosti a vzťahov s verejnosťou.
<P>
Prijatie jasného a transparentného štatútu asistentov je dôležitým krokom vpred a obrovským úspechom, za ktorý musíme poďakovať všetkým kolegom poslancom.
<P>
Dámy a páni, dnes by som rád zopakoval a znovu potvrdil ústrednú myšlienku, ktorá podľa mňa vyjadruje prácu európskej integrácie. Zaviazali sme sa vážiť si dôstojnosť každého človeka. To je najvyššia hodnota. Spája nás v spoločenstve spoločných hodnôt Európskej únie. Ľudská dôstojnosť sa musí vždy rešpektovať, je etickou odpoveďou na morálne krízy v minulosti Európy.
<P>
(potlesk)
<P>
Vedie nás to k zásade bezpodmienečnej ochrany ľudskej dôstojnosti a podpory dialógu medzi kultúrami, ktorý bol vedúcou zásadou počas môjho funkčného obdobia.
<P>
Trvalý vplyv sa dosiahol pomocou Európskeho roka medzikultúrneho dialógu, či už to bolo Euro-stredomorské parlamentné zhromaždenie, stretnutia medzi mladými ľuďmi rôznych vierovyznaní vrátane mládeže z Izraela a Palestíny, alebo arabské či africké týždne, ktoré sa konali v Európskom parlamente.
<P>
Položili sme základ trvalého dialógu, ktorý nás musí viesť, inšpirovať a zaväzovať aj v budúcnosti.
<P>
Mierové vyriešenie situácie na Blízkom východe je dôležité aj pre mierové spolunažívanie medzi kresťanmi, židmi a moslimami, ako aj ľuďmi z Európskej únie a z krajín celého sveta. Pásmo Gazy a západný breh Jordánu nie sú až tak ďaleko, sú veľmi blízko v Stredozemí. Musíme byť na medzinárodnej scéne priebojnejší a musíme prispieť k mieru a stabilite na Blízkom východe.
<P>
Ako poslanci Európskeho parlamentu môžeme ponúknuť ďalší pohľad na blízkovýchodné vzťahy, pretože môžeme myslieť a konať nad rámec konvenčných diplomatických možností. Z tohto dôvodu som viedol kampaň za vytvorenie pracovnej skupiny na riešenie blízkovýchodnej krízy. Najmä vzhľadom na nový vývoj na Blízkom východe je dôležité, aby sme rozhodne podporili riešenie v podobe dvoch štátov: Izraela v rámci bezpečných hraníc a štátu Palestína v rámci bezpečných hraníc. Nesmieme dovoliť, aby sa tieto zásady spochybnili.
<P>
Dámy a páni, chcel by som povedať, že v našej každodennej práci riešime mnohé otázky, niekedy súvisiace s veľmi osobitnými okolnosťami. Nikdy by sme nemali zabúdať na naše korene a stratiť zo zreteľa hodnoty, ktoré nás spájajú. Dnešná slobodná, mierová a sociálne angažovaná Európska únia sa formovala dlho.
<P>
Musíme vdýchnuť život základom, na ktorých je postavená. Práve preto som vám mimoriadne vďačný za povzbudenie a trvalú podporu mojej iniciatívy na vytvorenie "Domu európskej histórie". Chcel by som osobitne poďakovať nielen podpredsedovi Miguelovi Angelovi Martínezovi Martínezovi za jeho neúnavnú podporu, ale aj kolegom poslancom v tomto Parlamente. "Dom európskej histórie" bude slúžiť ako miesto, kde si možno spomenúť na našu európsku identitu a obnoviť ju. Základné rozhodnutia pre jeho zriadenie už boli prijaté.
<P>
Včera sa konali ustanovujúce schôdze dvoch dozorných orgánov. S vašou podporou - ak budem, samozrejme, 7. júna opäť zvolený za poslanca Európskeho parlamentu - sa budem venovať tomu, aby sa "Dom európskej histórie" dokončil do konca ďalšieho volebného obdobia v roku 2014.
<P>
V roku 2014 si budeme pripomínať sté výročie vypuknutia prvej svetovej vojny. Prešlo sto rokov a my žijeme v novej Európe mieru, slobody a jednoty.
<P>
Mnoho ľudí nás v našom sústavnom snažení podporuje. Ďakujem najmä celému angažovanému personálu administratívnych služieb Európskeho parlamentu, najmä nášmu novému generálnemu tajomníkovi pánovi Klausovi Wellemu a jeho zástupcovi pánovi Davidovi Harleymu, pretože bez ich pracovného nasadenia, skúseností a nadšenia by naša politická práca nebola možná.
<P>
(potlesk)
<P>
Zaslúžite si našu vďaku, našu podporu a naše ocenenie.
<P>
Moja najúprimnejšia vďaka patrí aj môjmu osobnému personálu v kabinete, no predovšetkým ďakujem vám, kolegovia, a osobitne aj predsedníctvu a predsedom politických skupín za spoľahlivú spoluprácu. Práve sme mali ďalšiu schôdzu konferencie predsedov. V pondelok večer sa koná ďalšia schôdza predsedníctva a dnes budeme mať ďalšiu schôdzu. V prípade podstatných otázok európskej demokracie sme neprijali takmer žiadne diskutabilné, skutočne kontroverzné rozhodnutia a v základných otázkach sme boli jednotní. Vytvorilo sa medzi nami puto dôvery, za ktoré som úprimne vďačný.
<P>
Spoločne sme toho dokázali veľmi veľa a znovu si musíme získať dôveru našich voličov. Robíme to s pevným presvedčením, že je to historicky správna cesta smerujúca k zjednoteniu Európy. Blížiaca sa volebná kampaň nám dáva príležitosť hovoriť s občanmi o tom, prečo je Európska únia potrebná. Chcel by som vyzvať všetkých občanov, aby vo voľbách hlasovali a aby dali svoje hlasy budúcnosti Európy 21. storočia.
<P>
Novozvolený Parlament očakáva veľa práce. Jej súčasťou bude pomáhať pri prekonávaní hospodárskej a finančnej krízy, pri realizácii európskej energetickej politiky, pri prechode na hospodárstvo s nízkymi emisiami CO2, pri zaisťovaní väčšej bezpečnosti pre občanov Európy a mieru a stability na celom svete. Naša práca vytvára dobrý základ, na ktorom môže novozvolený Parlament stavať.
<P>
Moja práca za posledného dva a pol roka ako predsedu Európskeho parlamentu bola obrovskou úlohou a ja som ju vykonával s radosťou a nadšením a budem v nej pokračovať aj ďalej do 14. júla. Je veľkou výsadou slúžiť Európe.
<P>
Úprimne vám ďakujem za zverenú dôveru a za každú chvíľu tohto spoločného úsilia pri práci smerom k zjednotenej Európe. Želám vám do budúcnosti len to najlepšie.
<P>
(súvislý potlesk)
<SPEAKER ID="133" NAME="Joseph Daul" LANGUAGE="FR">
Vážený pán predseda, drahý pán Pöttering, dámy a páni, tento Parlament je hlasom 500 miliónov Európanov a oni si to dostatočne neuvedomujú.
<P>
A ešte menej si uvedomujú, že tento Parlament má srdce aj dušu. Vážený pán Pöttering, počas dva a pol roka vášho predsedníctva ste boli nielen hovorcom občanov, ale stelesňovali ste srdce, šľachetnosť a solidaritu Európy. Niektorí hovoria, že nie je možné zaľúbiť sa do Európy, ale vy ste dokázali opak.
<P>
Aj keď sa toto volebné obdobie chýli ku koncu, chcel by som zdôrazniť, ako ďaleko pokročila európska integrácia a v akej veľkej miere k tomu prispel náš Parlament pod vaším vedením. Spomeniem len tie najvýznamnejšie príklady, o ktorých ste už aj hovorili: balík v oblasti energetiky a zmeny klímy, smernica o službách, finančný výhľad na roky 2007 - 2013 a ako posledný príklad nariadenie o finančných trhoch.
<P>
Avšak namiesto vymenúvania únavného zoznamu smerníc a nariadení by som chcel poukázať na to, aký veľký význam má naša spoločná práca prítomná pri často veľmi odborných právnych predpisoch, o ktorých tu vedieme rozpravu a ktoré tu prijímame. Tento význam je všeobecným záujmom všetkých Európanov. Často sa hovorí, že sa Európa vzďaľuje od svojich občanov. Ale sú otázky ako bezpečnosť hračiek, výskum prevencie zriedkavých chorôb alebo Alzheimerovej choroby, ochrana spotrebiteľa, opatrenia na ochranu životného prostredia a boj proti globálnemu otepľovaniu, energetická politika alebo obrana ľudských práv na celom svete naozaj vzďaľovaním sa od každodenného života občanov?
<P>
Pod vaším predsedníctvom tento Parlament dosiahol ďalšie veľké pokroky. Myslím pritom na vnútornú reformu, ktorej realizáciu ste zabezpečili a ktorá bude znamenať väčšiu transparentnosť a efektívnosť našej inštitúcie, a na nový štatút poslancov Európskeho parlamentu a ich asistentov. Pod vaším predsedníctvom tento Parlament zintenzívnil iniciatívy v rámci Európskeho roka medzikultúrneho dialógu, priniesol spravodlivosť mnohým kultúram a vierovyznaniam v našej spoločnosti a vyslal najlepší možný obraz Európy, obraz otvorenosti a tolerancie. Pod vaším predsedníctvom Parlament vyjadril význam, ktorý prikladá budúcnosti stredomorskej oblasti, a túžbu pomôcť pri nastoľovaní mieru na Blízkom východe.
<P>
Pán predseda, 25. marca 2007 ste v našom mene podpísali Berlínsku deklaráciu pripomínajúcu 50 rokov existencie Európskej únie. Táto deklarácia pripomína tým, ktorí možno zabudli, cieľ našej každodennej práce, inými slovami integráciu slobodnej, demokratickej a tolerantnej Európy, ktorá rešpektuje právny štát. Prijatím iniciatívy na vytvorenie Domu európskej histórie dávate trvajúci rozmer práci, ktorú ste vykonali vy a vaši predchodcovia, ako aj všetci tí, ktorí svojím vlastným spôsobom prispeli k našej spoločnej histórii.
<P>
Za všetky tieto veci by som vám chcel jednoducho poďakovať, pán predseda.
<P>
(potlesk)
<SPEAKER ID="134" NAME="Martin Schulz">
v mene skupiny PSE. - (DE) Vážený pán predseda, dámy a páni, rád by som vám poďakoval, pán predseda, za vašu ťažkú prácu. V mene našej skupiny chcem povedať, že ste svoj úrad zastávali s veľkou dôstojnosťou. Spôsobom, akým ste viedli tento Parlament, ste mu dali dôstojnosť.
<P>
Nie je pravý čas na posudzovanie vašej práce. Dedičstvo predsedu Európskeho parlamentu vždy podlieha podrobnému politickému skúmaniu. Môžete súhlasiť či nesúhlasiť s tým alebo oným. Posudzovanie práce predsedu sa musí zameriavať na to, čo predseda urobil pre úspech tohto Parlamentu. Predstavili ste nám svoje závery. Nie je už čo dodať. Otázka preto zostáva: čo predseda ako človek urobil pre tento Parlament? Pre mňa a mojich kolegov zo Socialistickej skupiny v Európskom parlamente je jasné, že ste tomuto Parlamentu dali dôstojnosť, a to vo vnútri, ako aj navonok.
<P>
Tento Parlament sa nespráva vždy dôstojne. To však platí pre všetky parlamenty na celom svete. Dôstojnosť nadnárodného spoločného parlamentného zhromaždenia s viac než 700 poslancami z 27 štátov, ktorí patria do ôsmich rôznych parlamentných skupín, patria k rôznym vierovyznaniam, majú rôznu farbu pleti, pochádzajú z rôznych politických zázemí, zažili iný historický vývoj, treba chrániť. Je náročné zjednotiť ich a dať im zmysel pre jednotu prostredníctvom ich vlastného zastúpenia. A práve to ste urobili. A za to si zaslúžite naše úprimné poďakovanie.
<P>
(potlesk)
<P>
Pán predseda, počas dva a pol roka výkonu svojej funkcie ste riešili mnohé činnosti. Chcem podporiť, čo som práve povedal o spôsobe, akým ste vykonávali svoj úrad, a preto v mene našej skupiny vyberiem jeden bod, v ktorom sme sa úplne stotožnili s vaším názorom a pri ktorom ste tomuto Parlamentu dali hlas, ktorý sa šíril ponad hranice politických rozdielov. Dali ste tým hlas ľuďom zbaveným volebného práva na mieste, ktoré je zložené presne spôsobom, aký som opísal. Vyslovili ste sa proti škandálu vo väznici Guantánamo v čase, keď to vôbec nebolo jednoduché. To, vážený pán predseda, zostane trvalým medzníkom vášho funkčného obdobia. Ukázali ste, že úloha, ktorú ste si stanovili, že budete tolerantnou a kozmopolitnou osobou na jednej strane a že budete na druhej strane zaviazaný svojmu základnému kresťanskému presvedčeniu, sa splnila.
<P>
To, že celistvosť ľudskej dôstojnosti, či už pochádza z tradície osvety, alebo, ako vo vašom prípade, z náboženskej orientácie, sa stala jadrom vašej činnosti, z vás urobilo dobrého predsedu Európskej únie a tak si vás aj budeme pamätať. Ďakujem vám veľmi pekne.
<P>
(hlasný potlesk)
<SPEAKER ID="135" NAME="Graham Watson">
v mene skupiny ALDE. - Vážený pán predseda, vaše dnešné slová sú charakteristické pre vaše obdobie vo funkcii predsedu. Naše skupiny možno vždy nesúhlasili, no počas svojho mandátu ste dokázali, že ste čestná, spravodlivá a zjednocujúca osobnosť, osobnosť, ktorej skromnosť zakrýva mnohé jej úspechy.
<P>
Boli ste zvolený na základe hodnotného sľubu zapojiť tento Parlament do medzikultúrneho dialógu, vaše úspechy sú však oveľa väčšie. Za podpory poslancov ste dokončili rozhodujúcu prácu, ktorú začal pán Pat Cox. V prípade parlamentných postupov ste dohliadali na reformy, na ktoré mnohí z nás vyzývali už dlho, prostredníctvom iniciatív ako Europarl TV ste podporili moderné spôsoby komunikácie s našimi občanmi. Na tieto počiny môžete byť hrdý a je to dedičstvo, na ktorom môžu vaši nástupcovia stavať.
<P>
Dúfam, že napíšete o svojich skúsenostiach a dojmoch. Sú príliš zaujímavé, aby len tak zostali v studených a mocných rukách zabudnutia. Ako nás navyše naučil básnik Emerson, neexistuje žiadna história, existuje len biografia. Tento Parlament sa za tie roky stal silnejším. A bude ešte silnejší, keď Lisabonská zmluva vstúpi do platnosti, ak a keď sa napokon ratifikuje. Bude zaujímavé zistiť, aké plány predstavia budúci predsedovia, aby rozvinuli úlohu, ktorú ste zohrali pri presadzovaní spoločných hodnôt a zásad, ktoré sú nám vzácne.
<P>
Myslím si však, že dnes budem hovoriť za mnohých, keď poviem, že ste si zaslúžili náš rešpekt a sympatie. Podobne ako vo vašom prípade, aj pre mňa je toto moje posledné vystúpenie v pléne v mojej súčasnej funkcii. Keďže našu skupinu vediem od roku 2002, viem už, čo to znamená, keď sa v angličtine povie "mať svrbenie po siedmich rokoch". Aj keď nebudem znovu sedieť v tomto kresle, viem, že si uvedomujete, že by som veľmi rád vyskúšal sedieť tam, kde ste vy. Pán predseda, v menej našej skupiny vám ďakujem. Ďakujem zasadacím službám a tlmočníkom a celému personálu, ktorí prispievali k veľmi dobrej práci, ktorú ste vykonali ako predseda nášho Parlamentu.
<P>
(potlesk)
<SPEAKER ID="136" NAME="Cristiana Muscardini" LANGUAGE="IT">
Vážený pán predseda, dámy a páni, počas tohto volebného obdobia a najmä počas vášho predsedníctva Parlament posilnil svoju schopnosť politicky vplývať na budúcnosť Únie, aj keď budeme musieť počkať na novú Zmluvu, aby sme zažili uskutočňovanie ambícií tých, ktorí vždy verili v potrebu zvýšených legislatívnych právomocí našej inštitúcie. Inštitúcie, ktorá je na svete jedinečná, pretože ju volia občania 27 štátov.
<P>
Bolo to obdobie plné udalostí, v mnohých prípadoch aj tragických, a v mnohých prípadoch, najmä počas posledného dva a pol roka, dokázal Parlament, prostredníctvom vás, pán predseda, zohrávať kľúčovú úlohu pri sprostredkúvaní návrhov. Naša politická úloha je stále zrejmejšia a musí nám pomôcť prekonať stranícke rozdiely, ktoré nás rozdeľujú v našich vlastných štátoch, aby sme mohli dosiahnuť spoločné ciele v spoločnom záujme našich národov a zaistiť väčšiu spravodlivosť, mier a bezpečnosť na svete.
<P>
Na začiatku volebného obdobia sme konečne zažili, že sa k nám pripojili národy, ktoré boli po mnoho desaťročí zbavené svojej slobody, a pristúpenie Rumunska a Bulharska počas volebného obdobia posilnilo obraz Európy vo svete, ktorá je schopná vytvárať jednotu prostredníctvom rešpektovania rozdielov.
<P>
Naše volebné obdobie sa končí uprostred hospodárskej krízy, ktorá nás donútila uvedomiť si, že zápasíme so systémovou krízou. Nový Parlament sa preto musí stať vedúcou silou, ktorá pomôže spoločnosti znovu objaviť hodnoty, na ktoré sa dnes často zabúda. Dnes viac než kedykoľvek predtým predstavuje parlamentná demokracia, v Európe a v rámci členských štátov, záruku slobody.
<P>
Pán predseda, ďakujem vám v menej našej skupiny a osobne za vašu angažovanosť - zastupovali ste nás všetkých - a za to, ako veľmi ste prispeli k vytvoreniu dobrého mena našej inštitúcie, pre ktorú žiadame nielen viac transparentnosti, ale aj primeranú pozornosť zo strany určitých médií, ktoré sa o Európu začali zaujímať len s cieľom rozvirovať malicherné, márne debaty namiesto toho, aby prispievali k rastu spoločnej informovanosti a spoločného pokroku.
<P>
Pán predseda, po 20 rokoch, ktoré som strávila v tomto Parlamente, považujem za svoju povinnosť pridať sa k vám, keďže ma v tomto Parlamente tak veľkolepo zastupujete, a poďakovať sa miliónom európskych občanov, ktorí prostredníctvom každodennej ťažkej práce a rešpektovania zásad solidarity, spravodlivosti a koreňov našej minulosti prispievajú k rozvoju našej spoločnosti, ktorá viac rešpektuje práva a viac si uvedomuje svoje vlastné povinnosti.
<SPEAKER ID="137" NAME="Monica Frassoni" LANGUAGE="IT">
Pán predseda, dámy a páni, Herr Präsident, mali ste obrovskú výsadu predsedať jednej z najoriginálnejších inštitúcií na svete a my v Skupine zelených/Európskej slobodnej aliancii sme si istí, že ste to robili s motiváciou a vášňou, a ďakujeme vám za to.
<P>
Keď som pred dva a pol rokom stála proti vám ako kandidátka na predsedníctvo Európskeho parlamentu za našu skupinu, kládla som veľký dôraz na to, aby predseda Parlamentu zastupoval inštitúciu bez zohľadňovania záujmov členských štátov a bez tlaku, ktorý vyvíjajú finančné lobistické skupiny, aby viedol rovnako slobodnú administratívu zvolenú na základe hodnôt a nie politickej lojality a aby dokázal hovoriť k stále rozdelenejšej a nevšímavejšej verejnosti. V tom čase sme veľmi dôrazne kritizovali spoločné rozhodnutie, ktoré ste prijali spolu so Socialistickou skupinou v Európskom parlamente, o vylúčení všetkých pokusov o obnovenie rozpravy o ústave po referendách v roku 2005, obrovskej chybe, ktorá členským štátom zjednodušila znovu si privlastniť proces európskej reformy.
<P>
O dva a pol roka neskôr hodnotíme v skupine Verts/ALE vašu prácu, pán predseda Pöttering, ako prácu, ktorá mala svetlé i tienisté stránky. Schvaľujeme a podporili sme vašu prácu na Blízkom východe, najmä vašu prácu v predsedníctve Euro-stredomorského parlamentného zhromaždenia. Ceníme si vašu neochvejnú proeurópsku vieru, myšlienku Parlamentu, ktorý bude otvorený občanom, skupinám, združeniam a odvážnym kultúrnym iniciatívam, a vašu rozhodnosť v prípade štatútu asistentov.
<P>
Kladne hľadíme aj na váš rozhodný záväzok voči základným právam, dokonca aj na miestach, ktoré neboli pohodlné väčšine Európskeho parlamentu, od Ruska po Čínu, a na vaše nové zelené zásady, ktoré ste potvrdili svojimi poznámkami na tému zmeny klímy len prednedávnom.
<P>
Zároveň je však jasné aj to, pán predseda, že pod vaším predsedníctvom Parlament pokračoval vo svojej postupnej transformácii z inštitúcie, ktorá vyžaduje demokraciu a bojuje za ňu, na zhromaždenie, ktoré je príliš často pokorné a príliš dbá na to, aby si nepohnevalo tú či onú vládu. Parlament sa vzdal toho, aby bol tento boj alebo transparentnosť prioritnou oblasťou, ktorú naši voliči vidia. Stačí si len pomyslieť na úplne zorganizované zlyhanie pracovnej skupiny o lobistických skupinách, ktorá dnes končí a nedosiahla nič okrem veľmi jednoznačného uznesenia schváleného pred rokom, alebo na mlčanie v prípade otázky dvoch sídiel v Štrasburgu a Bruseli alebo otázky plytvania prostriedkami a CO2, čo je pre našich voličov nepochopiteľné.
<P>
Pán predseda, niekoľko slov na záver. Pomocou postupných reforiem pravidiel vaše predsedníctvo zároveň sprevádzalo aj postupnú centralizáciu moci v rukách niekoľkých osôb v našej inštitúcii vo vzťahu k posilňovaniu práce vo výboroch, úlohe jednotlivých poslancov EP a podpore rozmanitosti a pluralizmu.
<P>
Pán predseda, možno bude v novom Parlamente nová väčšina, sme si však istí jedným: dlhý boj za silnú, rešpektovanú, pluralistickú a solidárnu európsku demokraciu sa neskončil a aspoň v tomto vás budeme mať stále na našej strane.
<SPEAKER ID="138" NAME="Francis Wurtz">
v mene skupiny GUE/NGL. - (FR) Vážený pán predseda, vaše predsedníctvo, ako ste práve upozornili, sa vyznačovalo udalosťami veľkého politického významu, ktoré boli viac než raz problémom pre Európu a zároveň náš Parlament.
<P>
Niektoré z nich boli vnútornými záležitosťami Únie, najmä to, čo mnohí nazývajú inštitucionálnou krízou a čo by som ja opísal skôr ako ďalší symptóm krízy dôvery v súčasný európsky model alebo krízy jeho legitímnosti medzi rastúcim počtom našich občanov.
<P>
Iné majú medzinárodný rozmer, ako napríklad konflikt na Blízkom východe, ktorý ste spomínali. Tento konflikt ani zďaleka nenapreduje k spravodlivému a udržateľnému mieru, ale zhoršuje sa nám pred očami a otravuje medzinárodné vzťahy, ak priamo neohrozuje súdržnosť našich spoločností.
<P>
A napokon ďalšie udalosti otriasajú celou planétou, ako napríklad kríza životného prostredia a napokon aj kríza finančná, hospodárska, sociálna a politická, ktorá nám vnucuje určité voľby spoločnosti alebo dokonca civilizácie.
<P>
Práve v tomto mimoriadne komplexnom kontexte ste museli viesť Európsky parlament a zastupovať ho pred našimi členskými štátmi a svetom. Naša skupina a ja sa domnievame, že ste svoju povinnosť splnili so cťou.
<P>
Naše politické voľby sú, samozrejme, evidentne odlišné a niekedy sú vo vzájomnom rozpore. Avšak práve podľa schopnosti zvládať tieto potrebné a zdravé konflikty myšlienok pri súčasnom rešpektovaní všetkých sa súdi držiteľ vysokého úradu ako toho vášho.
<P>
Musím teraz povedať, že ako predseda menšinovej skupiny, ktorá podľa mnohých vyjadruje myšlienky mimo súčasného hlavného prúdu, som sa počas vášho predsedníctva cítil vyrovnane. A čo je ešte lepšie, aj keď sa naše politické rozdiely, prirodzene, nezmenili, náš vzťah ako ľudí sa viditeľne obohatil.
<P>
Pán predseda, poznáme sa už 30 rokov. Naozaj sme sa dobre spoznali počas posledných 10 rokov našej vynikajúcej spolupráce v rámci konferencie predsedov. Veľmi si vážim vašu osobnú etiku, ktorá vám umožnila uznať - aspoň si to myslím - že je možné byť zároveň komunistom, demokratom, Európanom a humanistom. Ďakujem vám.
<P>
(potlesk)
<SPEAKER ID="139" NAME="Predseda">
Ďakujem vám, pán Wurtz. Dámy a páni, v mene vás všetkých chcem poďakovať pánovi Wurtzovi, ktorý je poslancom od roku 1979 a teraz Parlament opustí. Naše poďakovanie smeruje aj trom ďalším poslancom, ktorí tu sú od roku 1979 a teraz odídu: Klausovi Hänschovi, bývalému predsedovi, Ingovi Friedrichovi, bývalému podpredsedovi a kvestorovi, a Karlovi von Wogau, bývalému predsedovi Výboru pre hospodárske a menové veci a súčasnému predsedovi Podvýboru pre bezpečnosť a obranu. Moja úprimná vďaka patrí v mene vás všetkých týmto štyrom poslancom, ako aj všetkým ďalším odchádzajúcim poslancom za ich obrovskú angažovanosť. Ďakujem vám veľmi pekne.
<P>
(hlasný potlesk)
<SPEAKER ID="140" NAME="Nigel Farage">
v mene skupiny IND/DEM. - Vážený pán predseda, Skupina nezávislosť/demokracia sa snažila byť nápomocná, pozitívna a konštruktívna počas celého tohto volebného obdobia.
<P>
(zmiešané reakcie)
<P>
Áno, pretože sme boli hlasom opozície a v demokracii je opozícia základom. Je nevyhnutná. No bohužiaľ, ako na to upozornil prezident Václav Klaus, keď tu bol, vy si v skutočnosti nemyslíte, že by malo existovať nejaké alternatívne stanovisko. Výsledkom je, že vaše predsedníctvo sa vyznačovalo vaším hlboko predpojatým vystupovaním pri tom, ako ste sa správali k poslancom tohto Parlamentu, ktorí sa postavili proti ústave či Lisabonskej zmluve.
<P>
Pre mňa bolo rozhodujúcim momentom v tomto Parlamente to, keď Francúzi povedali "nie", keď Holanďania povedali "nie", keď Íri povedali "nie" a tento Parlament zámerne pokračoval v ignorovaní želania ľudí. Vy to jednoducho nechápete, však? Nie znamená nie a je skutočne neuveriteľné, že 499 poslancov tohto Parlamentu hlasovalo za ignorovanie írskeho hlasovania so záporným výsledkom a za pokračovanie v Zmluve. Čo je toto za Parlament? Ak by ste verili v demokraciu, nezrovnali by ste so zemou tieto tri výsledky referend.
<P>
Ešte horšie je to, že sa teraz tak obávate verejnej mienky - viete, že v diskusii prehrávate - a že ste sa uchýlili k zneužívaniu. Pán Watson sa vyjadril, že sa správam ako anglický futbalový chuligán, pričom jediné, čo som urobil, bolo to, že som jemne poukázal na to, že pán komisár Barrot je usvedčený defraudant. Pán Gary Titley povedal, že som paranoidný spiatočník žijúci na okraji spoločnosti. Nuž, možno mal v niečom pravdu, neviem, ale pán Danny Cohn-Bendit, veľký zástanca slobodného prejavu, povedal, že oponenti Zmluvy sú mentálne chorí, a pán Martin Schulz, vedúci predstaviteľ socialistov, po jednom zo záporných hlasovaní povedal, že sa nesmieme poklonkovať populizmu a že hlasovania s výsledkom "nie" otvorili dvere fašizmu.
<P>
Dúfam, že počas ďalších štyroch týždňov, počas tejto kampane, voliči Európy uvidia skutočnú tvár tohto projektu. Ste nacionalistický, zastrašujete, hrozíte, ste protidemokratický, len sa na niečo hráte!
<P>
(potlesk)
<SPEAKER ID="141" NAME="Predseda">
To, že ste mohli vysloviť takéto slová, ukazuje, že toto je slobodný a demokratický Európsky parlament!
<P>
(potlesk)
<SPEAKER ID="142" NAME="Daniel Hannan" AFFILIATION="NI">
Vážený pán predseda, niektorí kolegovia tomu budú sotva veriť, no budete mi chýbať. Celý čas, čo vás poznám, najprv ako vedúceho predstaviteľa kresťanských demokratov a potom ako predsedu tohto Parlamentu, ste boli príkladom dôstojnosti, sebadisciplíny a zdvorilosti. Ste anglofil a rovnako tak eurofil a predstavujete to najlepšie v tradícii stúpencov integrácie. Určite sa vám ale uľaví, keď poviem, že si nepamätám, že by som s vami niekedy súhlasil.
<P>
(smiech)
<P>
Ale v kariére, akú sme si obaja zvolili, vieme, že ideologická oddanosť je vzácnosťou, a ceníme si ju aj vtedy, keď ju nájdeme v oponentovi.
<P>
Určite si pamätáte, ako sme sa pochytili pre váš výklad rokovacieho poriadku tohto Parlamentu. Tí z nás, ktorí chceli referendá o ústavnej zmluve, vyjadrili svoje stanovisko v pokojných vysvetleniach hlasovania. Naše právo urobiť to bolo jednoznačne stanovené v rokovacom poriadku. Vy ste sa svojvoľne rozhodli tento rokovací poriadok neuplatňovať. Nesnažili ste sa o jeho zmenu, čo by si vyžadovalo určitý čas, jednoducho ste ho ignorovali. Teraz nie je čas na to, aby sme sa opäť pustili do celého tohto sporu. Dovoľte mi namiesto toho povedať toto: predseda tohto Parlamentu má stelesňovať celý Parlament, teda aj tých, ktorí zastávajú menšinové názory. A keď sa k nám správate inak, otvárate dvere despotizmu. Prakticky každý mesiac sa tu napríklad konajú demonštrácie, raz o tom, inokedy o niečom inom, a sú tolerované. Ale keď sme vytiahli plagáty s jediným slovom "referendum", poslali ste zriadencov, aby nám zobrali naše pútače, a niekoľkí z nás dostali neskôr pokutu.
<P>
Chápem, prečo slovo "referendum" spôsobuje taký nepokoj v tomto Parlamente. Voliči troch krajín zamietli váš ústavný model. Vďaka tomu ste sa cítili zraniteľní a podráždení, a pretože ste nemohli voličov napadnúť priamo, vybili ste si celú svoju frustráciu na nás, viditeľnej euroskeptickej menšine v tomto Parlamente.
<P>
Kolegovia, nečakám, že zmeníte svoj názor na vhodnosť centralizácie moci v Bruseli. No z nášho pohľadu vás naliehavo vyzývam, aby ste boli trochu nestrannejší v tom, ako sa správate k tým z nás, ktorí sú v menšine. Ak by ste len mohli premôcť svoju inštinktívnu averziu k nám, možno by ste zistili, že to podporuje vašu vlastnú demokratickú dôveryhodnosť. Všetky organizácie potrebujú svojich kritikov. Vaše trvanie na tom, že EÚ je absolútne dobrá a že každá jej kritika je buď znevažovaním, alebo xenofóbiou, nie je pre vaše dobro, pretože bez kritického podrobného skúmania sa bruselské inštitúcie prebujnejú, budú slúžiť samy sebe a bude v nich vládnuť korupcia.
<P>
Priatelia moji, dúfam, že v júli nás souverainistes tu bude oveľa viac. Po prvýkrát za 50 rokov bude mať tento Parlament niečo na spôsob oficiálnej opozície. Bude na vašom nástupcovi, pán Hans-Gert, ako sa postaví k tejto opozícii, no dúfam, že sa bude správať podľa hodnoty tolerancie, o ktorej tento Parlament tvrdí, že ju zastáva.
<P>
(potlesk)
<SPEAKER ID="143" NAME="Predseda">
Vzali sme to na vedomie.
<SPEAKER ID="144" NAME="Jan Kohout">
úradujúci predseda Rady. - Vážený pán predseda, som vám vďačný za túto príležitosť povedať zopár slov v mene predsedníctva a v mene Rady v odpovedi pre vás a na vystúpenia zástupcov politických skupín. Je pre nás osobitne významné, že päť rokov tohto funkčného obdobia sa prekrýva s prvými piatimi rokmi členstva Českej republiky a ďalších krajín, ktoré sa v tom čase pripojili, v Európskej únii. A to tým viac, že Česká republika je poctená predsedníctvom Rady v čase, keď sa toto funkčné obdobie chýli ku koncu.
<P>
Najskôr by som chcel vzdať hold vám, pán predseda, za príkladný spôsob, akým ste viedli túto inštitúciu za uplynulých dva a pol roka. Je to presvedčivým dôkazom vašich schopností, predovšetkým férovosti a poctivosti, pred ktorými má tento Parlament taký rešpekt, rešpekt, ktorý existuje bez ohľadu na rozdiely medzi politickými stranami. Ako jeden z relatívne mála poslancov, ktorí boli do EP zvolení v roku 1979, ste dokázali priniesť do tohto úradu značné skúsenosti, múdrosť a vedomosti. Zastupujúc predovšetkým predsedníctvo Rady môžem iba povedať, že sme si veľmi cenili všetky vaše schopnosti vo vzťahoch, ktoré sme mali pred naším predsedníctvom a počas neho. V mene Rady vám chcem do budúcnosti popriať všetko najlepšie.
<P>
Dúfam, že mi dovolíte, keďže sa pozeráme na uplynulých päť rokov, vzdať hold aj vášmu predchodcovi pánovi Borrellovi, ktorý preukázal rovnakú nestrannosť a riadiace schopnosti. Obaja ste sa pričinili o to, že sa tento úrad predsedu teší rešpektu a úcte. Parlament i Únia vo všeobecnosti majú dobré dôvody na to, aby vám obom boli povďačné.
<P>
Počas uplynulých piatich rokov tento Parlament efektívne využil svoje právomoci a výsady v neposlednom rade v dôležitej oblasti spolurozhodovania, kedy sa Rada a Parlament ocitnú na opačných stranách rokovacieho stola, niekedy s veľmi rozdielnymi predstavami a cieľmi. Napriek týmto rozdielom spolupracujú obe inštitúcie na tom, aby zabezpečili efektívne fungovanie systému. Môžeme nesúhlasiť a môžeme konštruktívne argumentovať, ale robíme tak v rámci dohodnutých pravidiel a postupov. Myslím, že obe inštitúcie môžu byť hrdé na náš spoločný záujem, aby systém fungoval, a uplynulých päť rokov poskytlo množstvo príkladov toho, že systém funguje a funguje veľmi efektívne.
<P>
Vážený pán predseda, vážení poslanci, vážené poslankyne, o menej ako tri mesiace zasadne nový Parlament. Budú tu mnohí noví poslanci. Budete voliť nového predsedu a rôzne členské štáty tu budú predsedať zastupujúc Radu. Som si istý, že oni všetci budú počas budúcich piatich rokov hľadieť do minulosti s vďakou a rešpektom voči odkazu, ktorý ste vy, pán predseda, tejto inštitúcii zanechali. Ďakujem za pozornosť.
<SPEAKER ID="145" NAME="Margot Wallström">
podpredsedníčka Komisie. - (DE) Vážený pán predseda, za vášho predsedania sa vzťahy medzi Európskym parlamentom a Komisiou rozvíjali veľmi dobre, ba až hladko. Je to vďaka vám, že aj počas volebných kampaní, keď je, ako je všeobecne známe, potenciál pre konflikt na svojom maxime, bežná politická diskusia nikdy nevyústila do krízy medzi inštitúciami.
<P>
Ak by som mohla povedať niečo osobné, chcela by som vám srdečne poďakovať za váš vždy priateľský a ústretový prístup k práci. Nielenže ste boli zdvorilý, ale ste tiež podnikali nápravné opatrenia, keď boli potrebné. A vždy ste sa správali džentlmensky. Tiež by som rada zdôraznila, aké dôležité bolo pre tento Parlament a celú Európsku úniu, že ste v prípade potreby mali odvahu a vôľu brániť demokratické zásady a privilégiá tohto Parlamentu hoci aj voči hlavám jednotlivých štátov.
<P>
(potlesk)
<P>
Tiež by som vám chcela zablahoželať k 30 rokom vášho pôsobenia ako voleného poslanca Európskeho parlamentu. Vaša osobnosť zanechala na týchto desaťročiach výrazné stopy a vy ste sa významne podieľali na formovaní a rozvoji Parlamentu.
<P>
Predseda Barroso by bol veľmi rád, keby mohol osobne prísť, ale, ako viete, momentálne je na samite EÚ - Kanada v Prahe. V mene predsedu Komisie a celej Komisie by som vám chcela srdečne poďakovať za vaše úspešné pôsobenie v úrade predsedu. Ďakujem.
<P>
(potlesk)
<SPEAKER ID="146" NAME="Predseda">
Vážená pani podpredsedníčka, vážené dámy, vážení páni, srdečne vám ďakujem za zväčša priaznivé hodnotenia. Želám všetkým svojim kolegom, ktorí sa neuchádzajú o opätovné zvolenie, do budúcnosti všetko najlepšie a dúfam, že sa znovu stretneme. Všetkým svojim kolegom, ktorí sa uchádzajú o opätovné zvolenie a ktorí budú opäť zvolení, by som rád povedal, že dúfam, že budeme pokračovať v našej dobrej práci, samozrejme, za predpokladu, že aj ja budem opätovne zvolený. To, čo dnes povedali predsedovia politických skupín, ma povzbudilo pokračovať na ceste k zjednotenej Európe. Veľmi pekne vám všetkým ďakujem a dúfam, že sa všetci znovu uvidíme.
<P>
(hlasný potlesk)
<SPEAKER ID="148" NAME="Thomas Mann" AFFILIATION="PPE-DE">
(DE) Vážená pani predsedajúca, mám otázku k poriadku v Parlamente. Krátko predtým, ako sme mohli hlasovať, keď zasadnutie bolo iba na krátky čas prerušené, poslanec nášho cteného Parlamentu sem zjavne úspešne prepašoval istú kandidátku za poslankyňu, nechal si s ňou urobiť zopár drzých propagačných fotografií a, podľa môjho názoru, zneužil našu inštitúciu. Nie je potrebné vyvodiť zodpovednosť voči týmto kandidátom?
<SPEAKER ID="149" NAME="Predsedajúca">
Ďakujem vám, pán Mann. Dáme to preskúmať.
