<CHAPTER ID="014">
Stav projektu euro-stredozemskej zóny voľného obchodu (rozprava) 
<SPEAKER ID="461" NAME="Predsedajúci">
Ďalším bodom programu je rozprava o otázke na ústne zodpovedanie o stave projektu zóny voľného obchodu (FTA) v Euromed-e do roku 2010, ktorú Komisii predkladá pán Vital Moreira v mene Výboru pre medzinárodný obchod - B7-0222/2009).
<SPEAKER ID="462" NAME="Vital Moreira" LANGUAGE="PT">
Vážený pán predsedajúci, pán komisár, táto otázka bola sformulovaná a navrhnutá ešte predtým, ako sme sa dozvedeli, že pani Ashtonová už nebude komisárkou pre obchod. Dúfame však, že Komisia bude schopná na našu otázku odpovedať.
<P>
Ako sme sa už zmienili, týka sa súčasnej situácie euro-stredomorskej zóny voľného obchodu, pôvodne plánovanej na rok 2010.
<P>
Vytvorenie zóny voľného obchodu v oblasti Stredozemia v roku 2010, ktorá mala vzniknúť na regionálnej báze a zahŕňať sieť sever - juh a sieť juh - juh, bolo vlastne jedným z projektov, ktoré vyplynuli z Barcelonského procesu zavedeného v roku 1955. Tento cieľ však naďalej ostáva veľmi vzdialený a ja sa chcem spýtať toto:
<P>
Je Komisia presvedčená, že vytvorenie euro-stredomorskej zóny voľného obchodu v roku 2010 bolo od samého začiatku realistickým odhadom? Môže Komisia podporiť svoje rozhodnutie presvedčivými dôvodmi?
<P>
Po druhé, Parlament si uvedomuje, že sa v blízkej budúcnosti prijme nový euro-stredomorský časový plán, pravdepodobne súčasne s novým mechanizmom na uľahčenie obchodu a investícií v oblasti.
<P>
Môže Komisia poskytnúť ďalšie podrobnosti o praktických aspektoch a dôsledkoch takého mechanizmu?
<P>
Po tretie, môže Komisia vysvetliť súčasnú situáciu Agadirskej dohody, príspevok EÚ k jej preformulovaniu a, všeobecnejšie, rozmer juh - juh Barcelonského procesu: Únia pre Stredozemie?
<P>
Po štvrté, môže nám Komisia povedať, ako využila odporúčania uvedené v hodnotení vplyvu trvalej udržateľnosti vypracovanom Univerzitou v Manchestri, aby pri rokovaniach brala do úvahy sociálnu súdržnosť a trvalo udržateľný rozvoj, ako sa v tejto štúdii odporúča?
<P>
Po piate, môže Komisia Parlamentu vysvetliť, o čo išlo pri opakovanom prerokovaní dohody o pridružení EÚ a Sýrie potom, ako bola v roku 2004 pozastavená?
<P>
Po šieste, môže nám Komisia povedať o svojich rokovaniach s Líbyou, o ich zameraní a súčasnom stave?
<P>
Po siedme, niekoľko krajín Stredozemia prejavilo záujem zintenzívniť alebo rozšíriť obchodné dohody s Európskou úniou.
<P>
Môže Komisia v prvom rade informovať Parlament o tejto novej generácii dohôd o pridružení?
<P>
Môže Komisia následne informovať Parlament o tom, či vzhľadom na nové právomoci v obchodných záležitostiach, ktoré Parlament získal na základe Lisabonskej zmluvy, bude Komisia pri rokovaní o týchto nových dohodách prihliadať na predchádzajúce uznesenia Parlamentu?
<P>
Toto sú moje otázky, vážený pán predsedajúci, pán komisár. Vzhľadom na súčasný význam Barcelonského procesu a na oblasť na juh od EÚ si myslíme, že je nanajvýš potrebné a aktuálne na tieto otázky odpovedať.
<SPEAKER ID="463" NAME="Antonio Tajani" LANGUAGE="IT">
Vážený pán predsedajúci, dámy a páni, pán Moreira, odpovedám v mene pani komisárky Ashtonovej.
<P>
Pokiaľ ide o zónu voľného obchodu Euromed, jej vytvorenie do roku 2010 bolo realistickým cieľom a v priebehu budúceho roku urobíme podstatný pokrok v jeho naplňovaní, hoci je jasné, že ešte treba veľa urobiť, aby sa potenciál hospodárskej integrácie v oblasti Euromed-u využil naplno.
<P>
Pokrok nastal najmä v rozmere sever - juh. Európska únia uzavrela dvojstranné zmluvy o pridružení so všetkými štyrmi partnermi zo Stredozemia okrem Sýrie a tieto zmluvy sa zameriavajú najmä na obchodovanie s tovarom. Prebiehajú však aj ďalšie dvojstranné rokovania s cieľom podporiť aj obchod s poľnohospodárskymi produktmi, služby a slobodu usadiť sa a vytvoriť záväzný mechanizmus urovnávania sporov. Niektoré z týchto rokovaní sa už skončili a ďalšie by sa mali skončiť do roku 2010.
<P>
Pokiaľ ide o nedávne rokovania medzi Európskou úniou a našimi partnermi zo Stredozemia a rolu Európskeho parlamentu, môžem povedať, opäť pokiaľ ide o rozmer sever - juh, že na konferencii ministrov obchodu európsko-stredomorskej oblasti 9. decembra očakávame dosiahnutie dohody o časovom pláne pre obchod v euro-stredomorskej zóne po roku 2010, ktorá by odrážala cieľ postupne transformovať súčasné dohody o pridružení v euro-stredomorskej oblasti na komplexné a rozsiahle dohody o voľnom obchode.
<P>
Nehovoríme o vyjednávaní nových dohôd o pridružení, ale o rozšírení a posilnení súčasných dohôd s cieľom riešiť otázky, ako je podpora obchodu, technické prekážky a sanitárne a fytosanitárne otázky, ako aj verejné obstarávanie, hospodárska súťaž, práva duševného vlastníctva, obchod a otázky súvisiace s udržateľným rozvojom a transparentnosťou.
<P>
Dvojstranné rokovania budú prispôsobené situácii jednotlivých partnerov z južného Stredozemia. Maroko by mohlo byť prvou krajinou Stredozemia, s ktorou sa na budúci rok začnú rozhovory. Keď Lisabonská zmluva nadobudne platnosť, Parlament bude v otázkach obchodu, samozrejme, zohrávať výraznejšiu rolu. Komisia je pripravená úzko s vami spolupracovať na budúcich rokovaniach, o ktorých som sa práve zmienil.
<P>
Zóna voľného obchodu Euromed-u má tiež svoj rozmer juh - juh. Naši partneri zo Stredozemia vytvárajú sieť vzájomných dohôd o voľnom obchode a aj Agadirská dohoda platná od roku 2007 je otvorená pre krajiny Stredozemia. Aj Izrael a Turecko podpísali s partnermi zo Stredozemia dohody o voľnom obchode a o ďalších dohodách sa ešte rokuje.
<P>
Na celkové hodnotenie súčasnej Agadirskej dohody je priskoro. Obchodná výmena medzi štyrmi partnermi sa zvýšila, hoci menej, než sa očakávalo. To môže mať niekoľko príčin, ako je existencia netarifných prekážok, nedostatočná komplementárnosť rôznych trhov, neexistencia regionálneho trhu, ktorý by prilákal investorov, a v neposlednom rade skutočnosť, že podniky si dostatočne neuvedomujú možnosti, ktoré im tieto dohody ponúkajú.
<P>
Plán rozvoja obchodu v oblasti Euromed-u po roku 2010 by mal pomôcť tento problém vyriešiť. Obsahuje tiež niekoľko praktických krátkodobých návrhov, z ktorých jeden sa týka mechanizmu uľahčovania obchodu a investícií v európsko-stredomorskej zóne. Vytvorenie tohto mechanizmu umožní prístup k bezplatným, aktuálnym, komplexným a ľahko dostupným informáciám o obchode, o podmienkach pre investície a regulácii v oblasti Euromed-u s cieľom pomôcť podnikom, najmä MSP, podnikať na euro-stredomorských trhoch.
<P>
Pokiaľ ide o udržateľnosť, rovnako ako pri všetkých zónach voľného obchodu vypracovala Komisia hodnotenie vplyvu trvalej udržateľnosti, ktoré bolo dokončené v decembri 2007 a ktoré sa používa a bude používať pri súčasných aj budúcich rokovaniach.
<P>
Pokiaľ ide o otázky obchodu, Pakt stability zdôraznil najmä dôležitosť dlhých prechodných období stanovených v dohodách o pridružení, aby krajiny južného Stredozemia eliminovali priemyselné tarify, a potrebu stanoviť podobné prechodné obdobia v súčasných rokovaniach o poľnohospodárskych projektoch.
<P>
Je tiež jasné, že pri prebiehajúcich rozhovoroch o službách a práve usadiť sa musíme brať do úvahy úroveň rozvoja našich partnerov z južného Stredozemia.
<P>
Vo veľkom počte týchto krajín Komisia navyše podporuje programy daňových reforiem, ktoré môžu pomôcť zmierniť negatívne dôsledky poklesu tarifných výnosov, ktorý sa uvádza v hodnotení vplyvu trvalej udržateľnosti.
<P>
Pokiaľ ide o dohodu so Sýriou, o ktorej som sa už zmienil, v roku 2008 Komisia začala preskúmanie návrhu dohody o pridružení s cieľom určiť, či sú pred jej podpísaním potrebné technické pozmeňujúce a doplňujúce návrhy alebo aktualizácia. Jedno kolo rozhovorov stačilo a so Sýriou sme sa dohodli na pozmeňujúcich a doplňujúcich návrhoch, ktoré boli potrebné na zohľadnenie pristúpenia Rumunska a Bulharska k Európskej únii a tarifných zmien, ktoré sa v Sýrii aj v Únii zaviedli od prerušenia rozhovorov v roku 2004. Dohoda bola spečatená v decembri 2008. Minulý mesiac sme oznámili, že Únia je pripravená na podpis. Sýria odložila uzavretie zmluvy, aby mohla analyzovať jej ekonomické dôsledky.
<P>
Na druhej strane, pokiaľ ide o rokovania s Líbyou, začali sa v novembri 2008 v Bruseli s cieľom uzavrieť rámcovú dohodu zameranú na ambicióznu dohodu o voľnom obchode, týkajúcu sa tovaru, služieb a slobody usadiť sa, ako aj regulačnej spolupráce. Uzavretie dohody s Líbyou bude posledným kúskom skladačky. V tej chvíli bude mať Únia uzatvorené dohody so všetkými susedmi zo Stredozemia, hoci Líbya do Európskej susedskej politiky zahrnutá nie je.
<P>
Uzavretie tejto obchodnej dohody prinesie EÚ nové príležitosti na vývoz do Líbye a priaznivejšie regulačné prostredie, najmä v sektoroch služieb a na trhoch s ropou a zemným plynom. Rokovania s Tripolisom sú, prirodzene, stále ešte v počiatočnom štádiu a na dosiahnutie dohody potrebujeme viac času.
<P>
Počas tohto procesu bude Komisia venovať zvláštnu pozornosť budovaniu kapacít líbyjskej administratívy, pokiaľ ide o obchod a súvisiace otázky. V súčasnosti tiež prebieha hodnotenie vplyvu trvalej udržateľnosti vo vzťahu k Líbyi.
<SPEAKER ID="464" NAME="Georgios Papastamkos" LANGUAGE="EL">
Vážený pán predsedajúci, podporujeme strategicky dôležité euro-stredomorské partnerstvo, konsolidáciu politickej, hospodárskej a kultúrnej spolupráce a mier, bezpečnosť a stabilitu v tejto oblasti ako celku. Vyzývame ministrov, aby prijali časový plán zavedenia euro-stredomorskej zóny voľného obchodu na nadchádzajúcej konferencii. Dvojstranný prístup sa musí uplatňovať spoločne s regionálnym prístupom. Okrem rozmeru sever - juh považujem tiež za zvlášť dôležitú hospodársku regionálnu integráciu v smere juh - juh, o ktorej sa zmienili predseda Výboru pre medzinárodný obchod pán Moreira a pán komisár Tajani. Zdôraznil by som najmä potrebu zahrnúť do nej sociálne a environmentálne práva a normy na ochranu zdravia rastlín, ktoré musia sprevádzať otvorenie trhov. Musíme tiež riešiť niektoré závažné otázky týkajúce sa dovozu poľnohospodárskych produktov do Európskej únie. Ja osobne som za posilňovanie Barcelonského procesu: Únie pre Stredozemie a programov vyhlásených v jej rámci v strategických sektoroch, ako je spolupráca medzi malými a strednými podnikmi a využívanie obnoviteľných zdrojov energie. Napokon by som chcel položiť zvláštny dôraz na rozvoj morských koridorov a na návrh predložený minulé leto Gréckom na zriadenie dopravného observatória vo východnom Stredozemí so sídlom v Grécku.
<SPEAKER ID="465" NAME="Kader Arif">
v mene skupiny S&D. - (FR) Vážený pán predsedajúci, pán komisár, dámy a páni, v prvom rade by som sa chcel poďakovať pánu Moreirovi za jeho vystúpenie.
<P>
9. decembra sa ministri obchodu krajín euro-stredomorskej oblasti stretnú, aby prerokovali oživenie našej hospodárskej a obchodnej spolupráce. V prvom rade by som chcel, aby sme všetci mali jasno v jednej veci: ak je cieľom zóny voľného obchodu skutočne priniesť úžitok všetkým partnerom, zo severu aj z juhu, rok 2010 ako stanovený dátum jej zavedenia nie je ani realistický a dokonca ani žiaduci, pretože medzi severnou a južnou stranou Stredozemia sú stále veľmi veľké rozdiely, pokiaľ ide o úroveň rozvoja.
<P>
Okrem toho niektorí ľudia stále obhajujú to, že na dosiahnutie pokroku v euro-stredomorskom partnerstve - ktoré, pripomínam, stojí na troch pilieroch, a tými sú politika, hospodárstvo a napokon spoločnosť a kultúra - jednoducho potrebujeme zmietnuť zo stola politické problémy, aby sme napredovali z hospodárskeho a obchodného hľadiska. Ako ste už asi pochopili, ja neverím tomuto vábivému a škodlivému názoru, že obchod sám osebe nám pomôže napredovať k harmonickej integrácii, mieru a stabilite.
<P>
Vôbec mu neverím, lebo fakty hovoria samy za seba. Únia pre Stredozemie napríklad v snahe zamiesť pod stôl politické konflikty mala oživiť stagnujúcu euro-stredomorskú spoluprácu pomocou takzvaných konkrétnych a viditeľných projektov. Dnes stagnuje samotná Únia pre Stredozemie a znova ju prenasledujú politické spory, o ktorých sa nehovorilo.
<P>
Som z tých, ktorí sú pevne oddaní duchu barcelonského procesu, ktorí veria, že pokrok sa nemeria len obchodnými štatistikami, ktoré sú zhodou okolností pre našich partnerov z juhu a pre ich obyvateľstvo stále príliš nepriaznivé. Obchod pre obchod - nie, na to určite neverím.
<P>
Na druhej strane, obchod, ktorý je zameraný na rozvoj a ktorého cieľom je zmenšiť priepasť medzi bohatými a chudobnými, zaistiť spoločný podiel na blahobyte a existenciu regionálnej integrácie - áno, to si viem predstaviť. Tým smerom však treba viesť aj rokovania.
<P>
Preto žiadam, aby sme na tomto ďalšom stretnutí boli ambiciózni, aby sme nediskutovali len o technických otázkach odstránenia obchodných prekážok, ako keby išlo len o ne. Takto ďalej uvažovať je neprípustné.
<P>
Náplňou diskusií a naším hlavným záujmom musí byť opäť regionálna integrácia, najmä pokiaľ ide o sieť juh - juh, opatrenia, ktoré treba prijať na riešenie hospodárskej krízy - ktorá má vážne následky spojené s úbytkom pracovných miest - ľudské, sociálne a environmentálne hľadiská a otázka ľudských práv.
<SPEAKER ID="466" NAME="Niccolò Rinaldi" LANGUAGE="IT">
Vážený pán predsedajúci, pán komisár, dámy a páni, vzhľadom na túto nočnú hodinu by som si dovolil začať citátom z Tisíc a jednej noci, keďže práve diskutujeme o arabskom svete.
<P>
V týchto rozprávkach sa hovorí: "Bohatstvo ani slávu nezíska, kto doma čaká nečinne. Často som videl jazerá, kde stojatá voda nehybnosťou trpela: ak voda tečie, sladká je, inak len rýchlo zahníva."
<P>
Je to ukážka krásnej arabskej kultúrnej tradície, ktorá nás vyzýva, aby sme sa vymanili z určitej nehybnosti a obnovili euro-stredomorský proces integrácie tým najlepším možným spôsobom a pritom brali do úvahy dva faktory.
<P>
Prvým faktorom je čas. Dnes je 50 % populácie krajín južného Stredozemia mladších ako 18 rokov a o menej než 30 rokov budeme mať oblasť voľného obchodu pozostávajúcu z približne miliardy spotrebiteľov a občanov. Preto nemáme veľa času.
<P>
Druhým faktorom je povaha obchodných dohôd, ktoré chceme týmto krajinám ponúknuť. Ako liberálni demokrati chceme mať dohody bez byrokratických štruktúr či centralizmu a chceme, aby zbavili kontroly nad zdrojmi a bohatstvom niektoré oligarchické štruktúry, ktoré dnes panujú v partnerských krajinách.
<SPEAKER ID="467" NAME="Yannick Jadot" LANGUAGE="FR">
Vážený pán predsedajúci, po 15 rokoch rokovaní o obchodnej stránke barcelonského procesu máme veľmi vážne pochybnosti o tom, či je rokovanie o euro-stredomorskom type dohody o voľnom obchode vhodným riešením sociálnych, politických a hospodárskych problémov v regióne.
<P>
Hodnotenie dôsledkov, ako sa už povedalo, odhalilo najmä to, že jestvujú niektoré veľmi závažné potenciálne dôsledky, či už sociálne, environmentálne, alebo pokiaľ ide o regionálnu integráciu.
<P>
V tejto súvislosti, vážený pán predsedajúci, pán komisár, sme presvedčení, že návrh predkladaný Komisiou - časový plán na rok 2010 a ďalej - je vzhľadom na to, že obsahuje bilaterálnu zmluvu o voľnom obchode, príliš jednostranný a neuberá sa správnym smerom.
<P>
Podporujeme návrh uznesenia, ktoré je predmetom dnešnej rozpravy, nielen preto, že kladie všetky otázky týkajúce sa sociálnych dôsledkov, environmentálnych dôsledkov a dôsledkov pre regionálnu integráciu, ale predovšetkým preto, že v odseku 10 požaduje nové preskúmanie cieľov obchodných dohôd, najmä z hľadiska týchto sociálnych a environmentálnych otázok, a v prvom rade preto, že pri opätovnom preskúmaní týchto dohôd by sme možno mohli uvažovať aj o opätovnom začlenení obchodného hľadiska do celkového barcelonského procesu.
<SPEAKER ID="468" NAME="Willy Meyer" LANGUAGE="ES">
Vážený pán predsedajúci, moja skupina je toho názoru, že je nemožné oddeliť časť projektu Euromed, ktorá sa týka obchodu, imigrácie alebo financovania, od politickej časti. Naša skupina je preto proti tomu, aby Európska únia dala Izraelu a Marockému kráľovstvu toto výsadné postavenie, pretože sú to obe veľmi nepokojné oblasti, ktoré sú nezlučiteľné s mierovou úniou založenou na medzinárodnom práve.
<P>
Myslíme si, že Európska únia a Európska komisia by mali byť oveľa náročnejšie, pokiaľ ide o hodnoty, ktoré nás môžu viesť k projektu spoločného mieru a bezpečnosti.
<P>
Napríklad, v súčasnosti drží hladovku na španielskom ostrove Lanzarote vedúca osobnosť zo Sahary, pretože Marocké kráľovstvo jej nedovolí vstúpiť na okupované územia. To je dôležitý bod, ktorý si bude vyžadovať, aby európske inštitúcie vo vzťahu k Marockému kráľovstvu zaujali pevné stanovisko.
<P>
Som presvedčený, že Únia pre Stredozemie nie je len o obchode, ale tiež o ochrane medzinárodného práva a ľudských práv.
<SPEAKER ID="469" NAME="William  Dartmouth" AFFILIATION="The Earl of">
v mene skupiny EFD. - Vážený pán predsedajúci, Strana za nezávislosť Spojeného kráľovstva sa stavia proti európsko-stredomorskej dohode a jej dôvody sú tieto: euro-stredomorská dohoda bude obsahovať rozsiahle ústupky ba dokonca podporu pre nečlenské štáty. A to bude určite priamo alebo nepriamo na účet britských daňových poplatníkov. Okrem toho, keď zástupca komisára hovoril o euro-stredomorskej oblasti pred Výborom pre zahraničný obchod, ktorého mám tú česť byť členom spolu s ďalšími tu prítomnými, povedal - a budem ho priamo citovať -, že "o uplatňovaní všetkých nariadení EÚ nemožno hovoriť". Ďalej povedal, že uplatňovanie nariadení EÚ bude inteligentné a selektívne.
<P>
Naproti tomu my v Spojenom kráľovstve sa musíme zmieriť s tým, že sa u nás uplatňujú všetky nariadenia EÚ - a naše hospodárstvo tým skutočne trpí - a že sa navyše uplatňujú spôsobom, ktorý je neinteligentný aj neselektívny zároveň.
<P>
Nesmieme dokonca mať ani žiarovky, aké by sme chceli. Ale nejde len o žiarovky. Po Lisabone nám v Spojenom kráľovstve budú do väčšej alebo menšej miery vládnuť traja "amigos": predseda Komisie, novovymenovaný predseda Rady - ktorý je určite Tintinov starý otec - a, čo je ešte zásadnejšie, vysoká predstaviteľka pani Cathy Ashtonová, ktorá bola ako zrelá tridsiatnička jedným zo štyroch platených funkcionárov krajne ľavicovej CND.
<P>
To je závažná vec a týchto ľudí tu jednoducho máme, pričom krajiny euro-stredomorskej oblasti sa s týmito tromi "amigos" vôbec nemusia vyrovnávať.
<P>
Je tu tiež otázka ľudských práv. V tomto prípade sa musím spýtať, čo sa tu vlastne deje. Zo všetkých krajín sa práve Sýrii a Líbyi ponúkli obchodné ústupky a dokonca to, že im dáme dotácie, ale kde sú záruky ľudských práv? Nikde ich nevidno, pokiaľ ide o tieto dve krajiny, obe s dlhým a, otvorene povedané, odsúdeniahodným registrom. Ako človek, ktorý dospieval v šesťdesiatych rokoch, by som povedal, že navrhovatelia tejto časti uznesenia museli fajčiť dáku omamnú látku, a preto sme proti tomuto uzneseniu vo všetkých jeho častiach.
<SPEAKER ID="470" NAME="Jörg Leichtfried" AFFILIATION="S&amp;D">
(DE) Vážený pán predsedajúci, voľný obchod môže byť dobrá vec, ak jednoducho nezostane len pri voľnom obchode. Dohody, ako je táto, znamenajú oveľa viac a je potrebné, aby to tak bolo. Nesmú byť len o vytvorení zóny voľného obchodu, musia byť tiež o trvalých účinkoch. Musia byť o stimulovaní rozvoja. Musia byť o zaisťovaní bezpečnosti. Musia byť o vytváraní blahobytu pre všetkých. To je oveľa dôležitejšie, než zabezpečiť, aby nastala čistá liberalizácia, aby sa trhy otvorili a aby z toho na konci celého procesu malo úžitok pár ľudí. Ak chceme, aby bol obchod slobodnejší, musí byť cieľom všetkých týchto snáh - tak tu, ako aj v susedných krajinách na juhu - boj proti nezamestnanosti. Tieto snahy musia byť zacielené na vytvorenie vyššieho počtu príležitostí, najmä pre ženy, mladých ľudí a vidiecku populáciu. Ak je toto naším cieľom, potom sme na správnej ceste. Ak je naším cieľom len liberalizovať, otvárať a umožniť pár ľuďom dosiahnuť zisk, sme na nesprávnej ceste.
<SPEAKER ID="471" NAME="Czesław Adam Siekierski" AFFILIATION="PPE">
(PL) Vážený pán predsedajúci, základným cieľom dohôd o pridružení stredozemských krajín je pre Európsku úniu v zásade nastoliť užšiu spoluprácu s krajinami Stredozemia, najmä v oblasti obchodu, a tiež reštrukturalizovať hospodárstvo týchto krajín. Tak môže EÚ pomôcť arabskému svetu, aby sa premenil na prosperujúci región, a to vytvorí podmienky na užšiu spoluprácu a príležitosť dosiahnuť v regióne stabilitu.
<P>
Musíme vyvinúť všetku snahu na urýchlenie procesu, ktorý začal v Barcelone, a pritom venovať zvláštnu pozornosť otázkam týkajúcim sa demokracie, existencie právneho štátu, hodnôt, ľudskej dôstojnosti a hospodárskeho a sociálneho rozvoja. V tejto súvislosti bude zohrávať dôležitú rolu tiež posilnenie interkultúrneho dialógu.
<P>
Podľa môjho názoru môže liberalizácia obchodu s poľnohospodárskymi produktmi v euro-stredomorskej oblasti prispieť k prínosnej obchodnej výmene pod podmienkou, že EÚ sa zameria najmä na vývoz obilnín, mäsa a mlieka a na dovoz ovocia a zeleniny z krajín Stredozemia. Realizácia tak výnimočne ambiciózneho akčného plánu, ako je Euro-stredomorské partnerstvo, bude od krajín, ktoré sa do tohto procesu zapoja, vyžadovať veľké úsilie a mnoho kompromisov.
<SPEAKER ID="472" NAME="Seán Kelly" AFFILIATION="PPE">
Vážený pán predsedajúci, pred niekoľkým týždňami som bol na stretnutí delegácie pre vzťahy s Kanadou. Diskutovalo sa o dohode o voľnom obchode, o ktorej Európska únia viedla rokovania s Kanadou. Predtým sme tu v Parlamente diskutovali o dohode o voľnom obchode s Južnou Kóreou. Dnes diskutujeme o dohode o voľnom obchode v euro-stredomorskej oblasti.
<P>
Môže mi Komisia odpovedať na otázku, o koľkých dohodách o voľnom obchode rokujeme a koľko sme ich už doteraz dohodli? Po druhé, kde je čistý prínos pre krajiny Európskej únie? Po tretie, kde sú príležitosti pre podniky a podnikateľov z pohľadu vytvárania nových pracovných miest a z ekonomického pohľadu?
<P>
Napokon, nemusím nevyhnutne súhlasiť s argumentmi grófa z Dartmouthu, ale rád by som počul odpoveď na jeho základnú otázku a nechal pritom stranou jednotlivé osobnosti.
<SPEAKER ID="473" NAME="Diane Dodds" AFFILIATION="NI">
Vážený pán predsedajúci, táto rozprava je o liberalizácii obchodu a ja pred týmto Parlamentom dnes večer stojím ako Európanka, ktorá verí v spoluprácu národov, ale nie ako človek, ktorý verí vo federalizmus aktuálneho projektu.
<P>
Pokiaľ ide o Spojené kráľovstvo, Lisabon obmedzí naše právomoci kontrolovať obchod a obchodovať, s kým chceme. Okrem toho udalosti minulého týždňa, keď bol menovaný prezident a uvedená do úradu vysoká predstaviteľka pre zahraničné veci, ktorá nikdy nevykonávala volenú funkciu, ale ktorá bude zastupovať Európanov v zahraničných záležitostiach, jasne ukazujú obmedzenie našej demokracie, a to tak v Spojenom kráľovstve, ako aj v Európe. To iste nie je situácia, ktorú môže Komisia odkladať.
<SPEAKER ID="474" NAME="João Ferreira" AFFILIATION="GUE/NGL">
(PT) Vážený pán predsedajúci, keď posudzujeme vytvorenie euro-stredomorskej zóny voľného obchodu, mali by sme mať na pamäti dve veci.
<P>
Jednou z nich je všeobecná otázka, ktorá sa týka krajín v južnom a východnom Stredozemí, ako aj väčšiny rozvojových krajín, s ktorými Európska únia chce uzavrieť podobné dohody, najmä krajiny viazané spoločnou poľnohospodárskou politikou.
<P>
Tu sa ponúkajú slová dominikána Lacordaira: "Medzi slabým a silným, medzi bohatým a chudobným, medzi pánom a otrokom je sloboda, ktorá utláča, a právo, ktoré oslobodzuje." Jednoducho nemôžeme ignorovať evidentné a dôležité sociálno-ekonomické paralely, o ktoré tu ide, ani obrovské rozdiely v stupni rozvoja výrobných systémov medzi krajinami na sever a na juh od Stredozemného mora.
<P>
Liberalizácia obchodu, najmä v zraniteľných sektoroch, ako je poľnohospodárstvo a rybolov, bola v súčasnej hospodárskej a sociálnej kríze určite zhoršujúcim faktorom, a to v dôsledku tlaku, ktorý vyvíjala na slabšie výrobné systémy, zamestnanosť a sociálne práva v dôsledku zvýšenia závislosti, ktorá je zvlášť veľká, pokiaľ ide o potraviny, a ohrozuje slobodný rozvoj a zvrchovanosť každej krajiny.
<P>
Ako sa už povedalo, stále si ešte pamätáme situáciu v Palestíne a v Západnej Sahare a tú by sme v tejto rozprave nemali ignorovať.
<SPEAKER ID="475" NAME="Jörg Leichtfried" AFFILIATION="S&amp;D">
(DE) Vážený pán predsedajúci, myslím, že môžem predniesť svoj príspevok za menej než minútu. Aj ja mám pre pána komisára otázku. Zhodneme sa v tom, že dohody o voľnom obchode a obchodné dohody by sa nemali obmedzovať na obchod, ale mali by mať aj iné ciele, ktoré sú v konečnom dôsledku prínosom pre nás všetkých. Do akej miery tento proces znamená, že tak my, ako aj naši partneri budeme mať viac demokracie, viac ľudských práv a spravodlivejšie rozdelenie bohatstva? Možno už niečo z toho pozorovať alebo to ešte bude nejaký čas trvať. Ak áno, ako dlho?
<SPEAKER ID="476" NAME="Kader Arif" AFFILIATION="S&amp;D">
(FR) Vážený pán predsedajúci, nepredpokladal som, že budem musieť odpovedať pani Doddsovej, ale chcel by som jej len povedať, že by si mala prečítať Lisabonskú zmluvu, lebo ak Lisabonská zmluva niektorý výbor posilní, tak je to práve Výbor pre medzinárodný obchod. Preto môžem povedať, že keď tá doba príde, Európsky parlament bude mať v mesiacoch a rokoch, ktoré budú nasledovať, o niečo väčší vplyv.
<P>
Pán Moreira položil pánovi komisárovi niektoré veľmi presné otázky. Počul som, ako pán Tajani odpovedá: "Líbya a Sýria." Aj tak tam bola ešte jedna otázka, ktorú odbil veľmi rýchlo, a tou bola celá otázka ľudských práv, na ktorú nedal žiadnu presnú odpoveď. Veľmi si želám pokrok v rokovaniach s Líbyou a Sýriou, ale zároveň treba dať presné odpovede na otázky, žiadosti o informácie a požiadavky EÚ týkajúce sa ľudských práv.
<P>
Po druhé, podľa mňa je nemožné hovoriť o euro-stredomorskej oblasti bez toho, aby sme poukázali na izraelsko-palestínsku otázku, keď vidíme, ako sa dnes dovážajú produkty z okupovaných území. Chcel by som preto tiež vedieť, aké je stanovisko Komisie v tejto otázke.
<SPEAKER ID="477" NAME="Antonio Tajani" LANGUAGE="IT">
Vážený pán predsedajúci, dámy a páni, v prvom rade by som chcel zdôrazniť, že neprítomnosť pani komisárky Ashtonovej nesúvisí s funkciou, ktorú bude zastávať od 1. decembra, ale s ďalšími inštitucionálnymi povinnosťami súvisiacimi s jej terajšou funkciou.
<P>
Pokúsim sa odpovedať na vaše otázky, kde budem môcť. Tam, kde nebudem schopný odpovedať, dostanú všetci poslanci odpovede písomne, pretože vaše otázky odovzdám pani komisárke Ashtonovej a jej spolupracovníkom.
<P>
Chcem zdôrazniť, že Európska komisia vždy vo všetkom postupovala so zreteľom na ochranu ľudských práv. Aj pokiaľ ide o moje oddelenie, konkrétne oddelenie dopravy, vždy sme sa vo všetkých našich iniciatívach v Afrike maximálne snažili dávať prioritu zabezpečeniu politickej stability a rešpektovaniu ľudských práv a pravidiel. Toto zameranie je súčasťou politického projektu Európskej komisie. Okrem toho dohody o voľnom obchode vždy obsahujú ustanovenia o spolupráci.
<P>
Chcel by som preto všetkých poslancov ubezpečiť, že Komisia nikdy nepodceňuje dôležitosť rešpektovania ľudských práv a svoju povinnosť pripomínať túto problematiku krajinám, s ktorými vedie rokovania. Situácia v tomto smere sa priebežne sleduje a ak je to tak v krajinách, ktoré požiadali o členstvo v Európskej únii, sú ešte závažnejšie dôvody na to, aby sa ďalej sledovala v krajinách, s ktorými prebiehajú rokovania.
<P>
Pokiaľ ide o Sýriu, dohoda o pridružení rámcovo vychádza z ďalších euro-stredomorských dohôd, keďže si vyžaduje pravidelný politický, hospodársky a sociálny dialóg a spoluprácu v mnohých sektoroch. Stanovuje progresívne vytváranie oblasti voľného obchodu v priebehu maximálne 12 rokov a zároveň obsahuje rozsiahle a dôležité ustanovenia týkajúce sa veľkého počtu sektorov, ako sú ustanovenia súvisiace s obchodom, ktoré nepokrývajú iné euro-stredomorské dohody o pridružení. Mám na mysli zrušenie globálnej tarify na poľnohospodárske produkty, ustanovenia týkajúce sa technických prekážok obchodu, sanitárne a fytosanitárne opatrenia, uľahčenie obchodu, právo usadiť sa a služby, verejné obstarávanie a napokon mechanizmus urovnávania obchodných sporov.
<P>
Pokiaľ ide o Líbyu, po zložitom období vo vzťahoch s medzinárodnou komunitou táto krajina podnikla kroky k normalizácii politických a hospodárskych vzťahov so zahraničnými partnermi.
<P>
Aj počas svojej cesty do Líbye ako komisár pre dopravu som si všimol túžbu zvrátiť trend, ktorý vždy v minulosti existoval. Povedal by som, že Líbya stále súhlasí s cieľmi a celkovým obsahom návrhu právnych dokumentov o obchode s tovarom, službami a práve usadiť sa, obchodných pravidlách vrátane pravidiel týkajúcich sa verejného obstarávania a regulačnej spolupráce v rôznych oblastiach acquis Spoločenstva. Líbya tiež súhlasila s tým, že bude dodržiavať ďalšie ustanovenia, ale ja opakujem, že Komisia to bude v každom prípade ďalej pozorne sledovať.
<P>
Dúfam, že som na vašu otázku odpovedal čo najobšírnejšie.
<P>
Na druhej strane, pokiaľ ide o presný počet dohôd, o ktorých Komisia rokuje, jasnejšiu a ucelenejšiu odpoveď vám poskytneme písomne prostredníctvom spolupracovníkov pani komisárky Ashtonovej.
<SPEAKER ID="478" NAME="Predsedajúci">
V súlade s článkom 115 ods. 5 rokovacieho poriadku som dostal päť návrhov uznesení.
<P>
Rozprava sa skončila.
<P>
Hlasovanie sa uskutoční v stredu 25. novembra 2009.
