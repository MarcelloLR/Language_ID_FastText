<CHAPTER ID="020">
Bezpečnosť hračiek (rozprava) 
<SPEAKER ID="696" NAME="Predsedajúci">
Ďalším bodom programu je rozprava o otázke na ústne zodpovedanie pre Komisiu o bezpečnosti hračiek, ktorú predkladajú Andreas Schwab, Anja Weisgerberová, Marianne Thyssenová a Anna Maria Corazzová Bildtová v mene Poslaneckého klubu Európskej ľudovej strany (kresťanských demokratov), Evelyne Gebhardtová, Christel Schaldemoseová, Anna Hedhová a Barbara Weilerová v mene Skupiny progresívnej aliancie socialistov a demokratov v Európskom parlamente, Cristian Silviu Buşoi, Jürgen Creutzmann, Antonyia Parvanovová a Nadja Hirschová v mene Skupiny Aliancie liberálov a demokratov za Európu, Heide Rühleová v mene Skupiny zelených/Európskej slobodnej aliancie a Malcolm Harbour v mene Európskych konzervatívcov a reformistov - B7-0658/2010).
<SPEAKER ID="697" NAME="Anja Weisgerber" LANGUAGE="DE">
Vážený pán predsedajúci, v súvislosti s prijatím smernice o hračkách by som rada zdôraznila, že keď sme smernicu prijali, urobili sme to s konkrétnym cieľom, aby boli detské hračky bezpečnejšie, keďže deti, predovšetkým preto, že stále rastú a vyvíjajú sa, majú zvlášť citlivú reakciu na nebezpečné látky a chemikálie. Vzhľadom na najmodernejšie vedecké poznatky v tejto oblasti sme prostredníctvom európskych právnych predpisov stanovili najprísnejšie požiadavky na hračky všade vo svete.
<P>
Ako každý rok sa táto otázka dostáva do popredia v predvianočnom období a aj pre mňa osobne, ako pre nastávajúcu matku, je tento problém veľmi blízky a myslím, že je veľmi dôležité, aby sme mali tie najprísnejšie normy. Aj preto som pomáhala iniciovať túto rozpravu.
<P>
Urobila som tak v zmysle nových názorov odborníkov, ktorí dospeli k záveru, že vzhľadom na najnovšie vedecké poznatky ani najprísnejšie medzné hodnoty pre ťažké kovy nie sú dostatočne prísne. Konkrétne pre takéto prípady sme do smernice zahrnuli doložku, ktorá umožňuje neskôr zmeniť alebo sprísniť medzné hodnoty, a túto doložku teraz musíme využiť. Pán komisár Tajani, k tomuto sme pred rokom vyzývali aj vášho predchodcu.
<P>
Teší ma, že, ako som pochopila, Komisia sa dnes chystá vyhlásiť aspoň to, že sprísni medzné hodnoty pre určité ťažké kovy, hoci na našu výzvu reaguje s oneskorením. Určite k tomu prispela aj dnešná rozprava. Všeobecne však musíme preskúmať všetky nebezpečné látky, a preto by sme sa nemali obmedzovať len na ťažké kovy. Namiesto toho sa musíme zamerať na najnovšie informácie o nebezpečných látkach známych ako polycyklické aromatické uhľovodíky (PAU). Ak by vyšlo najavo, že je potrebné zmeniť a doplniť medzné hodnoty, aby sme chránili naše deti, vyzývam v tejto súvislosti aj na úpravu legislatívy. Je to nakoniec v záujme bezpečnosti našich detí.
<SPEAKER ID="698" NAME="Evelyne Gebhardt" LANGUAGE="DE">
Vážený pán predsedajúci, túto rozpravu o bezpečnosti hračiek vedieme rok čo rok. Rok čo rok prichádzame na to, že ešte vždy je veľa toho, čo treba zlepšiť. Medziiným tu hovoríme o látkach klasifikovaných ako karcinogénne, mutagénne alebo toxické pre reprodukciu (CMR), o látkach, ktoré spôsobujú rakovinu a môžu byť nebezpečné pre zdravie, v niektorých prípadoch aj pre život detí.
<P>
Tieto nové informácie naozaj dokazujú, že sa musíme postarať o úpravu medzných hodnôt. Vyzývame Komisiu, aby to konečne urobila. Pán komisár, pevne dúfam, že sa to skutočne stane.
<P>
Toto však nie je jediný problém. Ďalší problém spočíva vo forme dohľadu nad trhom - kde majú zodpovednosť aj členské štáty. Sú povinné zabezpečiť, aby sa na trh dostali len hračky, ktoré skutočne vyhovujú normám, ktoré sme prijali. Je veľmi poľutovaniahodné, že nie vždy je to tak. Preto sa musíme postarať o to, aby sa tieto bezpečnostné normy zlepšili.
<P>
Tretí a posledný bod, ktorý chcem zdôrazniť, sa týka označenia hračiek. Mnohí ľudia sa mylne nazdávajú, že označenie CE je ukazovateľom bezpečnosti. Nie je to však tak, ako tvrdí aj samotná Komisia. Pán komisár, je preto načase, aby Komisia uvažovala o tom, ako by sme mohli zaviesť európsku značku bezpečnosti, ktorá bude skutočne spoľahlivá, a bude ju monitorovať tretia strana, nezávislé úrady alebo orgány tak, aby sa nebezpečná hračka jednoducho nedostala na trh alebo do obchodov, kde by mohla ohroziť zdravie našich detí. Myslím si, že v tomto ohľade musíme splatiť vysoký dlh a ešte vždy je potrebné veľa urobiť, a to naliehavo.
<SPEAKER ID="699" NAME="Cristian Silviu Buşoi">
autor. - Vážený pán predsedajúci, bezpečnosť hračiek je témou veľkého významu, a to nielen preto, že v tomto ročnom období sa predaj hračiek výrazne zvyšuje. Ako zástupcovia občanov EÚ máme povinnosť zaručiť, aby sme čo najlepšie pracovali v záujme spotrebiteľov a ochrany detí.
<P>
Revidovaná smernica 2009/48/ES má spotrebiteľov ubezpečiť, že hračky, ktoré sa predávajú v EÚ, spĺňajú najvyššie bezpečnostné požiadavky na celom svete, najmä tie, ktoré sa týkajú použitia chemických látok. Posilnili sa prostriedky dohľadu nad trhom. Dokumentácia, ktorú musia mať výrobcovia a dovozcovia hračiek k dispozícii na účely kontroly, musí teraz obsahovať podrobný opis dizajnu a výroby hračky, konkrétne informácie o súčiastkach a materiáloch, ktoré sa v hračke použili, ako aj analýzu nebezpečenstiev, ktoré môže hračka predstavovať.
<P>
Obavy však vyvoláva stanovisko Vedeckého výboru pre zdravotné a environmentálne riziká k hodnoteniu medzných hodnôt migrácie pre chemické prvky v hračkách, podľa ktorého metóda používaná na meranie migrácie chemických prvkov nie je celkom spoľahlivá. Požadujeme preto objasnenie metódy výpočtu použitej na reguláciu CMR - chemických látok v hračkách. Máme tiež dôvod na obavy v súvislosti s hračkami určenými pre deti vo veku do troch rokov. Keďže ide o najzraniteľnejšiu vekovú skupinu, hračky určené pre tieto deti by sa mali testovať samostatne.
<P>
Najnovšie správy systému RAPEX takisto zdôrazňujú problémy týkajúce sa dohľadu nad trhom s hračkami. Na trh EÚ sa stále dostáva veľké množstvo hračiek, ktoré predstavujú vysoké riziko pre najzraniteľnejších spotrebiteľov.
<P>
Existujú jasné signály, že revidovaná smernica o bezpečnosti hračiek sa musí sprísniť, aby sa zabezpečila najvyššia úroveň ochrany našich detí. Myslíme si, že tieto otázky treba riešiť čo najskôr, aby sme sa ubezpečili, že z vykonávania revidovanej smernice nevyplynú nijaké právne medzery. Musíme sa naďalej zameriavať na bezpečnosť hračiek, dohľad nad trhom a na to, aby sme zabránili používaniu nebezpečných látok vo výrobkoch, ktoré sú špeciálne určené deťom.
<SPEAKER ID="700" NAME="Malcolm Harbour">
autor. - Vážený pán predsedajúci, myslím si, že problém, ktorým sa dnes večer zaoberáme, je dôležitý aj preto, že tento výbor je naďalej mimoriadne opatrný v otázkach, ktoré súvisia s bezpečnosťou hračiek, tak ako je opatrný aj v súvislosti s celou škálou spotrebného tovaru. Preto sme v roku 2009 vynaložili také veľké úsilie na prijatie revidovanej smernice o hračkách.
<P>
Týmto sa to však nekončí, preto si myslím, že máme vhodnú príležitosť dať vám, Komisii, možnosť presvedčiť nás, že veľmi pozorne sledujete rozvoj a výsledky skúšok a zabezpečujete, aby sa ustanovenia existujúcich a budúcich právnych predpisov aj naďalej aktualizovali a odzrkadľovali vzrastajúce množstvo vedeckých dôkazov o potenciálne nebezpečných chemických látkach. A to, pravdaže, zahŕňa aj potrebu dôsledných metód testovania. Súčasťou tohto problému je aj to, že v mnohých prípadoch zisťujeme, že výrobcovia hračiek čelia ťažkostiam, keď chcú získať konzistentné normy, podľa ktorých by mohli uskutočňovať testy. Viem, že sa budete zaoberať aj týmto.
<P>
Chcem však poukázať aj na širšiu problematiku, pretože si myslím, ako povedali mnohí moji kolegovia, že problém sa netýka iba regulácie, ale celého zásobovacieho reťazca hračiek, z ktorých väčšina pochádza z krajín mimo Európskej únie.
<P>
Nedávno ma váš kolega pán komisár Dalli pozval, aby som reprezentoval Výbor pre vnútorný trh a ochranu spotrebiteľa na významnom trojstrannom samite medzi Američanmi a Európanmi v Číne, kde sa hovorilo o bezpečnosti hračiek. A jednou z dôležitých vecí, ktorú sme tam dosiahli a ktorú dosiahla aj Európska komisia, za čo jej vyslovujem uznanie, boli rozhovory s čínskymi výrobcami o tom, ako od začiatku premietnuť do výrobku bezpečnosť: o znalosti týchto smerníc. Nemá to nič spoločné s označením, nemá to nič spoločné s testovaním treťou stranou; ide vlastne o základné princípy odovzdávania informácií a vedomostí, aby sa bezpečnosť premietla do výrobkov hneď na začiatku. Potom sa bezpečnosť týchto výrobkov udržiava vo výrobe vhodnými systémami kontroly kvality nielen samotnej hračky, ale aj u všetkých jej dodávateľov.
<P>
Takto by sme teda mali zaistiť bezpečnosť. Ide tu o správny regulačný rámec, čo znamená, že každý v zásobovacom reťazci musí pochopiť svoje zodpovednosti.
<SPEAKER ID="701" NAME="Heide Rühle">
autorka. - (DE) Vážený pán predsedajúci, mám pripomienku, ktorú by som rada adresovala pánu Harbourovi. Pán Harbour, znie to dobre, ale aj tak si myslím, že aj z našej strany treba niečo urobiť. Nemôže byť náhoda, že problém bezpečnosti hračiek je témou našej rozpravy v Parlamente v každom predvianočnom období, tak ako to znovu robíme tento rok. Práve minulý rok sme rozoberali karcinogénne látky v hračkách, známe ako zmäkčovadlá. Pán komisár Verheugen nám konkrétne v minulom roku prisľúbil, že sa začnú nové štúdie a že bude konať, keď to bude potrebné. Tieto štúdie máme na stole od polovice tohto roka. Podľa štúdie Vedeckého výboru pre zdravotné a environmentálne riziká (SCHER), sú medzné hodnoty pre PAU - karcinogénne látky - príliš vysoké. Ani skúšobné metódy nie sú dosť spoľahlivé. Musíme to zvážiť. Moje otázky na pána komisára znejú takto: ako bude riešiť to, čo v tejto súvislosti zdedil, a ako bude postupovať v dôsledku tejto kritiky a v tejto oblasti?
<P>
Aj medzné hodnoty pre ťažké kovy, najmä pre olovo, podľa ďalšej štúdie výboru SCHER už nie sú primerané. Čo to pre nás znamená? Ak urobíme úpravy pre ťažké kovy, budeme používať odlišné medzné hodnoty v komitologickom postupe? Vyzývam preto Komisiu, aby aj v tejto oblasti konala.
<P>
Navyše, ešte stále čakáme na sľúbené medzné hodnoty pre hluk, ktorý vydávajú hračky a ktorý je škodlivý zdraviu. Tieto hodnoty nám sľúbili po skončení prvého čítania; mali by nám ich čoskoro poskytnúť. Dúfam, že tieto hodnoty dostaneme čo najskôr.
<P>
V neposlednom rade by som sa znovu rada vrátila k otázke dohľadu nad trhom, pretože aj najlepšie smernice majú len vtedy hodnotu, keď funguje ich dohľad nad trhom, ktorý najlepšie zabezpečuje sledovanie dodržiavania smerníc a, pravdaže, aj otázky taríf. Samozrejme, pán komisár Tajani vie, že by sme s ním v tejto oblasti radi spolupracovali. Pani Schaldemoseová je spravodajkyňa, ktorá sa usiluje o ďalší posun práve v tejto oblasti. Budeme na tom úzko spolupracovať. Toto bude spolu s otázkou medzných hodnôt ťažkých kovov a karcinogénov ďalší dôležitý krok.
<SPEAKER ID="702" NAME="Antonio Tajani" LANGUAGE="IT">
Vážený pán predsedajúci, dámy a páni, rozprava v pléne o bezpečnosti hračiek v Európskej únii sa nemohla uskutočniť v lepšom čase ako tento rok, najmä v súvislosti s nedávnymi udalosťami, ktoré sa odohrali v niektorých krajinách, napríklad keď v Belgicku stiahli z trhu viaceré typy skladačiek, pretože koncentrácia formamidu, chemickej látky klasifikovanej ako karcinogénna, mutagénna a toxická pre reprodukciu, bola dosť vysoká na to, aby ju považovali za riziko pre zdravie detí. Aj ďalšie krajiny, napríklad Francúzsko, v dôsledku toho zintenzívnili dohľad nad trhom u tých istých výrobkov.
<P>
V tejto chvíli čakáme na oznámenie o opatreniach, ktoré prijali vnútroštátne orgány, a potom dohliadneme na to, aby naše vedecké výbory poskytnuté údaje ihneď analyzovali. Ak sa v dôsledku týchto testov a v dôsledku vedeckých údajov potvrdí, že také koncentrácie formamidu naozaj predstavujú riziko pre zdravie detí, potom podľa postupu výboru prijmeme všetky opatrenia potrebné na adekvátne zmeny a doplnenia ustanovení smernice. Smernica - a o tom by som chcel pána Harboura uistiť - naozaj slúži tomuto mechanizmu, čo znamená, že sa môže neustále aktualizovať, aby odrážala najnovšie dostupné vedecké informácie.
<P>
Ako už spomenula pani Weisgerberová, Komisia napríklad už urobila tieto zmeny pre určité chemické látky ako olovo a kadmium tak, aby ich hodnoty boli v súlade s najnovšími vedeckými údajmi. Tieto zmeny sa budú skúmať v súlade s regulačným postupom; Parlament sa preto bude plne zúčastňovať na tejto práci. Ale bez ohľadu na mechanizmy, ktoré ustanovuje postup výboru - a tu sa obraciam na pani Rühleovú -, sa osobne zaväzujem pravidelne vás informovať o tom, ako postupuje práca v súvislosti s týmito dvomi látkami.
<P>
Pokiaľ ide o ostatné špecifické problémy, ktoré vznikli pri predloženej otázke, rád by som začal s Vedeckým výborom pre zdravotné a environmentálne riziká, ktorý sa odvoláva na štúdiu analýzy metodiky používanej v laboratóriách na identifikáciu stôp ťažkých kovov, napríklad olova v hračkách, ktorú vykonalo spoločné výskumné centrum. Tieto analýzy sa uskutočnili v súlade s normou EN 71-3.
<P>
Podľa štúdie sa na analýze zúčastnilo 40 laboratórií, z ktorých 15 členské štáty notifikovali ako orgány kvalifikované na posúdenie zhody hračiek v zmysle smernice. Len tri zo 40 laboratórií nesprávne interpretovali výsledky analýz. Komisia poslala výsledky týchto štúdií členským štátom, ktoré notifikovali laboratóriá, aj samotným laboratóriám a vyzvala ich, aby prijali príslušné opatrenia.
<P>
Spomínaná štúdia bola zaslaná aj Európskemu výboru pre štandardizáciu, aby sa mohla zapracovať do revízie normy EN 71-3, na ktorej sa v súčasnosti pracuje. Cieľom revízie je do určeného termínu, konkrétne do roka 2013, vytvoriť novú normu na uplatňovanie nových ustanovení o chemických látkach.
<P>
Pokiaľ ide o novú smernicu o hračkách prijatú v máji 2009, je založená na novom legislatívnom rámci pre obchodovanie s výrobkami a zabezpečuje väčší dohľad nad trhom. Členské štáty sú povinné poskytnúť potrebné nástroje, ktoré zaručia, že k európskym spotrebiteľom sa dostanú len bezpečné produkty. Majú povinnosť posilniť hraničné kontroly a zároveň zabezpečiť, aby ich inšpektoráty efektívne monitorovali produkty, ktoré už boli uvedené na európsky trh. Napokon, keby členské štáty zistili nejaké nezrovnalosti pri hračkách, musia tieto informácie ihneď oznámiť ostatným krajinám prostredníctvom systému rýchleho varovania EÚ pre nebezpečné spotrebné výrobky RAPEX.
<P>
Pán Harbour, Komisia veľmi úzko spolupracuje s čínskymi úradmi, najmä pokiaľ ide o bezpečnosť hračiek. Európski a čínski odborníci na túto oblasť sa pravidelne stretávajú, aby si vymieňali informácie o príslušných právnych predpisoch a normách, ako aj o administratívnych postupoch. Kontrolóri čínskych orgánov absolvujú prípravu s cieľom zlepšiť kontrolu kvality výrobkov.
<P>
Pán Buşoi, pokiaľ ide o limitné hodnoty chemických látok, je pravda, že z vedeckého hľadiska je vhodnejšia metóda založená na migrácii, pretože je založená na reálnom riziku, ktorému sú deti vystavené. Stanovenie medzných hodnôt migrácie znamená však zhodnotenie rizika a vystavenia riziku, ako aj povolenie prijateľného denného príjmu, aby sa medzné hodnoty dali vypočítať. Vzhľadom na veľký počet chemických látok - je ich viac než 1000 - a nedostatočné informácie o všetkých týchto látkach túto metódu pri úrovní vedeckých poznatkov, aké v súčasnosti máme, nemôžeme použiť.
<P>
Ako bolo spomenuté, smernica už stanovuje medzné hodnoty migrácie niektorých chemických látok, ku ktorým sú k dispozícii vedecké informácie, a povoľuje, opäť prostredníctvom postupu výboru, budúce zavedenie medzných hodnôt migrácie, ak pri ďalších nových látkach budú k dispozícii nové vedecké údaje.
<P>
Pani Rühleová, pokiaľ ide o polycyklické aromatické uhľovodíky, tieto látky sa nachádzajú v rôznych druhoch spotrebiteľského tovaru, nielen v hračkách. Preto sa teraz testuje možnosť prijatia špecifických opatrení v rámci nariadenia REACH, ktoré má širší rozsah pôsobností, a táto metóda sa zdá najdôslednejšia a najefektívnejšia.
<P>
Na hračky určené na použitie pre deti mladšie ako tri roky sa vzťahujú prísnejšie pravidlá. Deti v nižšom veku sú zraniteľnejšie a vyžadujú si väčšiu ochranu. Keby boli nejaké pochybnosti o vekovej skupine, ktorej je hračka určená, výrobca musí použiť najprísnejšie normy. Zdá sa však, že neexistuje nijaké odôvodnenie na to, aby sa na všetky hračky vzťahovali rovnaké obmedzenia ako na hračky pre najmenšie deti. Vystavenie riziku a spôsob, ako sa hračky používajú, nie sú v skutočnosti rovnaké. Navyše, isté kategórie hračiek, ktoré sú určené starším deťom a pri ktorých neboli zaznamenané riziká ani nehody, by nakoniec jednoducho zakázali. Táto metóda by bola neprimeraná a bola by v rozpore s cieľom lepšej regulácie.
<P>
Nová smernica tiež zakazuje použitie chemických látok klasifikovaných ako karcinogénne, mutagénne alebo toxické pre reprodukciu, ale tento Parlament sám rozhodol, že úplný zákaz bez akejkoľvek možnosti výnimky by nebol ani oprávnený, ani realistický. Ak však látka nepredstavuje zdravotné riziko, pretože je nedostupná, potom ju nie je možné zakázať.
<P>
Zhodnotenie sa musí urobiť na každý prípad jednotlivo, s využitím vedeckých informácií dostupných pre každú látku. Podľa postupu výboru je možné prijať prísnejšie limity, aby sa zaistila primeraná úroveň bezpečnosti. Komisia to navrhne zakaždým, keď sa to pre skutočné riziko a špecifické údaje bude považovať za potrebné.
<P>
Ako iste viete, nová smernica sa od júla 2011 bude uplatňovať na hospodárske subjekty. Povinnosti súvisiace s chemickými látkami sa budú uplatňovať od júla 2013. Prioritou Komisie je zabezpečiť, aby všetky zainteresované strany - členské štáty a hospodárske subjekty - používali nové pravidlá a integrovali potrebné úpravy do vedeckého pokroku.
<P>
Konkrétne, členské štáty sa už stretli dvakrát, aby prediskutovali zmeny v určitých povinnostiach, ktoré súvisia s chemickými látkami v októbri 2009 a v septembri tohto roka. Ďalšie stretnutie sa plánuje na apríl 2011, kde sa práca zavŕši.
<P>
Bola založená aj odborná skupina na chemické látky, aby usmerňovala Komisiu. Táto skupina už zasadala v novembri, čo prinieslo dobré výsledky, pokiaľ ide o definovanie problémov, ktoré bude treba riešiť, a možností, ktoré bude treba navrhnúť. Ďalšie stretnutie je naplánované na január 2011.
<P>
Pán Harbour, pokiaľ ide o dohľad nad trhom, budem mať možnosť odpovedať na vaše otázky neskoršie.
<SPEAKER ID="703" NAME="Lara Comi" LANGUAGE="IT">
Vážený pán predsedajúci, dámy a páni, smernica o bezpečnosti hračiek znamenala dôležitý krok vpred v ochrane detí až do 14 rokov. Stanovuje základné požiadavky, ktoré musia hračky spĺňať pri výrobe a predtým, ako sa dostanú na trh.
<P>
Európske orgány pre harmonizáciu vypracovali harmonizované európske normy podľa základných požiadaviek: posudzuje sa zhoda hračiek so smernicami, ktorú potom zaručuje označenie CE, ktoré je zárukou vysokej úrovne bezpečnosti, pokiaľ ide o medzinárodné normy. Prirodzene, dúfam, že o istý čas označenie CE môžu nahradiť mikročipy. Navyše osobne verím, že Európska únia sa sústavne usiluje aktualizovať svoje bezpečnostné testy a čoraz väčšmi ich upravuje podľa nových technológií.
<P>
Musím povedať, že ma udivuje potreba bezprostredne pred Vianocami viesť rozpravu o štúdii, v ktorej sa uvádza, že test na medzné hodnoty migrácie chemických prvkov v hračkách je nevyhovujúci. Nespôsobme falošný poplach a neskrývajme to za oprávnenú potrebu neustále aktualizovať naše kontrolné systémy, pretože by sme mohli uškodiť mnohým európskym podnikom, ktoré fungujú v sektore hračiek a dodržiavajú platné pravidlá, a mohlo by sa tak stať v čase, ktorý je pre ich produkciu rozhodujúci.
<P>
Navyše, stojí za to spomenúť, že zlepšeniam právnych predpisov musia vždy zodpovedať zlepšenia v ich uplatňovaní. Zatiaľ čo naša práca tu v Európskom parlamente bude pokračovať v duchu zlepšenia kvality hračiek, moje očakávanie do nového roka je, aby neeurópske krajiny používali naše normy ako vzor a zlepšili tak kvalitu svojich výrobkov na medzinárodnej úrovni.
<SPEAKER ID="704" NAME="María Irigoyen Pérez" LANGUAGE="ES">
Vážený pán predsedajúci, pán komisár, smernica prijatá v roku 2009 bola úspechom, pretože aktualizuje legislatívny rámec upravujúci bezpečnosť hračiek. Je to závažný krok správnym smerom, pretože nám ukazuje, akou cestou ísť, ale nie je postačujúci.
<P>
Musíme byť neustále opatrní a obozretní, aby sme mali istotu, že hračky, ktoré sa predávajú, neohrozia zdravie a bezpečnosť detí. Všetky hračky na trhu musia vyhovovať aktuálnym právnym predpisom.
<P>
Musíme revidovať a zlepšovať mechanizmy monitorovania, aby sme odhalili hračky nebezpečné pre obsah látok, ktoré sa pokladajú za karcinogénne, mutagénne alebo toxické pre reprodukciu (látok CMR), vonných látok alebo iných nebezpečných látok, napríklad zložiek heteropolyaniónu (HPA).
<P>
Právne predpisy, ktoré majú odrážať potreby, musia byť jasnejšie, pokiaľ ide o upozornenie na minimálny vek a nebezpečenstvá vyplývajúce z nesprávneho použitia. Musíme zabezpečiť, aby sa odporúčaný vek pre hračky zakladal na štúdiách o správaní detí.
<P>
Musíme vedieť prispôsobovať naše právne predpisy vedeckému pokroku založenému na dôkladných štúdiách a byť prísnejší v monitorovaní trhu a pri dovoze hračiek.
<P>
Musíme úzko spolupracovať, zvýšiť spoluprácu medzi členskými štátmi a spoliehať sa na zákaznícke služby, že budú spoločne pôsobiť pri monitorovaní cesty, ktorou sa budú uberať dovezené hračky.
<P>
Európania sa pripravujú na vianočné nákupy a my musíme zaručiť, že výrobky, ktoré kúpia, budú spĺňať všetky bezpečnostné požiadavky.
<SPEAKER ID="705" NAME="Zuzana Roithová" AFFILIATION="PPE">
(CS) Vážený pán predsedajúci, odporúčanie vedeckého výboru Komisie, pokiaľ ide o limity pre uvoľňovanie šiestich chemických látok, nie je jednoznačné, a to viedlo k položeniu tejto otázky. Súhlasím so šiestimi odborníkmi, ktorí hodnotenie vykonávali, že nemôžu jednoznačne dokázať škodlivý vplyv týchto látok na deti, pretože pri simulovaní vystavenia riziku používajú vodu a nie detské sliny, ktoré obsahujú laktózu. Nemôžeme však nechať rodičov malých detí v neistote, pokiaľ ide o možné zdravotné riziká hračiek vyrobených zo syntetických materiálov. Preto by som sa rada spýtala, či má Komisia v pláne pokračovať v skúmaní, napríklad začatím pokusov na myšiach, ako to bolo v prípade skúmania účinkov bisfenolu, ktorý sa uvoľňuje z dojčenských fliaš vyrobených zo syntetických materiálov a ktorý bude teraz od marca zakázaný v celej EÚ.
<P>
Dovoľte mi ešte dve konkrétnejšie otázky: Súhlasí Komisia s návrhom vedeckého výboru, ktorý odporúča predpokladať vystavenie riziku dieťaťa vo výške 50 % z vystavenia riziku dospelého človeka? Navyše, vzhľadom na to, že vedecký výbor odporúča zníženie medznej hodnoty kadmia z 0,5 mikrogramu na kilogram hmotnosti dieťaťa na deň na 0,36 mikrogramov, chcela by som sa spýtať, ako Komisia premietne tento záver, ako aj ďalšie zistenia výboru, do konkrétnych opatrení týkajúcich sa limitov pre hračky aj ďalší spotrebný tovar. Pán komisár, naozaj by sme radi vedeli, aký je harmonogram týchto opatrení, aby rodičia malých detí vedeli, na čom sú.
<SPEAKER ID="706" NAME="Sylvana Rapti" AFFILIATION="S&amp;D">
(EL) Vážený pán predsedajúci, keď som počúvala pána komisára, ako erudovane rozpráva o polycyklických uhľovodíkoch, karcinogénoch a toxických látkach, chvíľu som si myslela, že je chemik, a nie komisár. Potom som si uvedomila, že je komisárom zodpovedným za túto otázku, a preto prvé, čo mal urobiť, bolo podrobne nás informovať o označení CE, ako už spomenula aj naša kolegyňa Evelyne Gebhardtová, čiže o označení, ktoré by malo byť zárukou bezpečnosti hračiek, s ktorými sa hrajú naše deti. Následne som si uvedomila, že to neurobil z veľmi konkrétneho dôvodu: tento piatok to budú presne dva roky odvtedy, čo bývalý komisár podpísal dohodu o bezpečnosti s predajcami a dovozcami v obchode s hračkami mimo Bruselu. Dnes je to už osemnásť mesiacov, čo máme smernicu, a predsa sme tu dnes znovu, tak ako minulý rok, ako správne poznamenal pán predsedajúci, a hovoríme o tej istej téme - o bezpečnosti hračiek. Tento rok je však situácia ešte vážnejšia, pretože máme recesiu a v recesii rodičia, ktorí chcú deťom kúpiť hračky a nemajú na ne peniaze, pôjdu do tej časti trhu, kde sa predávajú hračky, ktoré nespĺňajú normy. Hračky, ktoré nezodpovedajú normám, môžu však znamenať tri problémy: po prvé, spomenutá časť trhu nevie, aký tovar predáva; po druhé, nie sú v nej zamestnanci a po tretie, nie je tam kontrola, čo znamená, že ešte vždy nemáme nijakú ochranu. Ako všetci vieme a uznáme, deti sú to najcennejšie, čo máme, a ako ste správne poznamenali, pán komisár, sú aj najzraniteľnejšími členmi spoločnosti. Prosím, reagujte na označenie CE, ktoré je zárukou bezpečnosti. Prosím vás, pán komisár, nájdite praktické riešenie, aby ste tu na budúci rok ani vy, ani my nemuseli riešiť ten istý problém.
<SPEAKER ID="707" NAME="Catherine Stihler" AFFILIATION="S&amp;D">
Vážený pán predsedajúci, problém bezpečnosti hračiek je dôležitý pre všetky rodiny v celej Európskej únii. Keďže je povinnosťou rodiča zaistiť bezpečnosť detí, za ktoré je zodpovedný, musí si byť istý skutočnosťou, že hračky, s ktorými sa jeho deti hrajú, sú bezpečné. Vlastne som sem so sebou dnes večer nejaké doniesla, aby sme si pripomenuli, ako niektoré hračky vyzerajú.
<P>
Preto mi nie je ľahostajný tento laxný postoj k bezpečnosti hračiek, ako ani to, že tu sedíme o 11.30 v noci, aby sme znovu kládli otázky o bezpečnosti hračiek. Čo je teda potrebné urobiť?
<P>
Rada by som sa od Komisie dozvedela, ktoré firmy, čo priamo predávajú alebo distribuujú hračky, boli úspešne trestne stíhané za zneužitie označenia CE. K téme dohľadu nad trhom: z dôvodu úsporných opatrení, ktoré zasiahli mnohé členské štáty, práve organizácie, ktoré majú spotrebiteľov chrániť, sa strácajú či zlučujú s inými neprosperujúcimi organizáciami, čo im odčerpáva financie a obmedzuje moc. Rozpočtové škrty na miestnej úrovni - ktorá je často prednou líniou v boji proti nebezpečným hračkám - ovplyvnia efektívnosť obchodných noriem.
<P>
Môže Komisia a Rada preskúmať, či tieto škrty porušia záväzky prijaté v smernici o všeobecnej bezpečnosti výrobkov v oblasti efektívneho získavania zdrojov, a aké monitorovanie sa používa na to, aby sa zabezpečilo, že členské štáty ochránia deti pred nebezpečnými hračkami? Predloží Komisia v tomto smere nejaké legislatívne návrhy o spoločnom európskom rámci pre dohľad nad trhom?
<P>
Ako sme dnes večer videli, ľudia už poznajú úlohu systému RAPEX. Je však limitovaná zdrojmi a na výmenu informácií a stiahnutie nebezpečných výrobkov z trhu čo najskôr je potrebné urobiť viac. Aká podpora sa poskytuje výmene najlepších postupov medzi úradníkmi vykonávajúcimi dohľad v Európskej únii? Navyše, zavedie Komisia komplexnú celoeurópsku databázu o nehodách a poraneniach, zameranú predovšetkým na deti a ujmy spôsobené hračkami, aby sa nebezpečné výrobky mohli odstrániť z trhu čo najskôr, ako to fyzicky bude možné?
<P>
Dúfam, že v roku 2011 sa dočkáme väčšieho záujmu o to, aby sa problém nebezpečných hračiek na európskom trhu raz a navždy vyriešil.
<SPEAKER ID="708" NAME="Csanád Szegedi" AFFILIATION="NI">
(HU) Vážený pán predsedajúci, dámy a páni, je večná pravda, že naša budúcnosť závisí od našich detí. Je preto mimoriadne dôležité držať ich od najranejšieho veku v bezpečí a starať sa o to, aby používali kvalitné hračky, ktoré nepredstavujú nebezpečenstvo pre zdravie. Určenie skúšobných postupov je však len jedným z aspektov zaistenia bezpečnosti hračiek. Najdôležitejšie je dodržiavanie právnych predpisov. Komplexné testovanie, ako aj uplatnenie sankcií s vážnym odstrašujúcim účinkom v prípade nezrovnalostí sú zvlášť dôležité, ak ide o výrobky z dovozu. Neraz počujeme o zdravotných rizikách v súvislosti s lacnými, nekvalitnými hračkami, ktoré pochádzajú najmä z Ďalekého východu. Ako otec z praxe často zisťujem, že namiesto toho, aby prísnejšie kontroly odradili od predaja takýchto brakových výrobkov, nachádzajú si cestu do rúk našich detí vo vzrastajúcom množstve a rozmanitosti. Musíme zabrániť nepretržitému prílevu takýchto hračiek a podporovať širšie používanie hračiek vyrobených z prírodných materiálov.
<SPEAKER ID="709" NAME="Seán Kelly" AFFILIATION="PPE">
(GA) Vážený pán predsedajúci, o tomto probléme som hovoril minulý rok a podobne ako iní rečníci som tu dnes večer zasa, hoci prešiel ďalší rok. To nie je dobré.
<P>
Napriek tomu sa nazdávam, že nič nie je skľučujúcejšie, ako byť svedkom toho, keď sa vaše dieťa v dôsledku hry s hračkou poraní alebo zomrie. Pritom myslíme na to, že niečo prehltne alebo sa zadusí, lenže je tu oveľa utajenejší zabijak, a tým je rakovina. Sú dôkazy, že riziko rakoviny narastá zvlášť medzi malými deťmi. Mnohí ľudia to pokladajú za dôsledok vystavenia chemickým látkam v detských hračkách. Hovorí sa najmä o látkach PAU, a preto je dôležité, aby sme znížili obsah látok CMR v detských hračkách na minimum.
<P>
Preto musíme konať.
<P>
(GA) Je načase urobiť to a postarať sa, aby hračky, ktoré používajú naše deti, boli pre ne bezpečné.
<SPEAKER ID="712" NAME="Antonio Tajani" LANGUAGE="IT">
Vážený pán predsedajúci, dámy a páni, najprv by som v reakcii na mnohé otázky položené v rozprave chcel zdôrazniť, že smernica sa bude uplatňovať na hospodárske subjekty od júla 2011 a že záväzky, ktoré sa týkajú chemických látok, sa budú uplatňovať od júla 2013. V svojom prejave som uviedol, že uplatňovanie nových pravidiel všetkými, ktorých sa týkajú, je pre Komisiu prioritou.
<P>
Pokiaľ ide o dohľad, je jasné, že prísne právne predpisy sú nielen potrebné, ale musia sa aj správne uplatňovať, ináč nikdy nebudú efektívne. Preto som presvedčený, že členské štáty tu majú zásadnú úlohu, keďže hračka, ktorá sa dnes objaví na vnútornom trhu v Rotterdame či v Konstanci v Rumunsku, môže zajtra bez akýchkoľvek hraničných kontrol skončiť v Bologni, Lisabone alebo v Helsinkách.
<P>
Viac ako aktualizovanie smerníc každé dva týždne však spotrebiteľov upokojuje skutočnosť, že môžu dôverovať prísnemu a primerane fungujúcemu dohľadu nad trhom; inými slovami, ak sa niekto pokúsi predať nebezpečné hračky, bude potrestaný a nebezpečné výrobky sa stiahnu z trhu.
<P>
Ten istý argument zjavne platí pre podniky; tie, čo sa riadia pravidlami, na túto situáciu doplácajú. Kladne však hodnotia, že sa nestávajú súčasťou nespravodlivej hospodárskej súťaže s tými, čo viac-menej vedome predávajú výrobky a hračky, ktoré nespĺňajú normy. V krátkosti, skutočnou úlohou je poskytnúť spotrebiteľom pokoj mysle, podnikom právnu istotu a rovnaké podmienky a vnútroštátnym orgánom pre dohľad nad trhom zdroje a mechanizmy spolupráce.
<P>
Preto bude Komisia v roku 2011 skúmať možnosť vyvinúť program viacročného dohľadu nad trhom na identifikáciu dlhodobých opatrení, ktoré bude treba prijať, a na poskytnutie potrebných finančných zdrojov, aby sa zabezpečili jednotné prísne kontroly a konzistentný postup členských štátov.
<P>
Rád by som vás tiež informoval, že v roku 2011 mám v pláne s dánskymi úradmi zorganizovať podujatie v rotterdamskom prístave podľa možnosti tak, aby sa časovo zhodovalo s nadobudnutím platnosti smernice. Cieľom je zistiť, ako sa v najväčšom prístave Európy bude dariť dodržiavať nové pravidlá stanovené novou smernicou.
<P>
Pokiaľ ide o označenie CE - čo bolo jednou z hlavných tém, ktorými som sa zaoberal na vypočutí v Parlamente pred mojím vymenovaním a o ktorej sa hovorilo aj na mojich vypočutiach vo Výbore pre vnútorný trh - pripomenul by som vám, že nepotvrdzuje kvalitu, ale len zhodu s istými normami. Ide teda o osvedčenie o zhode s normami, nie o osvedčenie o kvalite. Ako som už veľakrát povedal, značka kvality je niečo, čo si do budúcnosti môžeme len predstavovať.
<P>
Je ťažkou úlohou už len zaviesť označenie CE a zabrániť jeho zneužitiu - čo sa, bohužiaľ, deje v prípade mnohých výrobkov vrátane tých z krajín mimo EÚ. Verím teda, že môžeme ďalej pracovať na tom, aby sme vyvinuli označenie CE - hoci ja osobne nie som proti diskusii o možnom zavedení značky kvality v budúcnosti. Myslím si však, že teraz je to predčasné.
<P>
Pokiaľ ide o databázy, budú zahrnuté do revízie smernice o bezpečnosti výrobkov. Pokiaľ však ide o bisfenol obsiahnutý v dojčenských fľašiach, nejde o hračku, preto nie je zahrnutý v smernici, no ako zdôraznila vážená pani poslankyňa, už bol stiahnutý z trhu.
<P>
Verím, že som zodpovedal väčšinu otázok, ktoré ste mi položili. Ďakujem pánu predsedajúcemu aj poslancom EP, ktorí Komisii predložili otázky.
<SPEAKER ID="713" NAME="Predsedajúci">
Rozprava sa skončila.
<P>
Písomné vyhlásenia (článok 149)
<SPEAKER ID="714" NAME="Liam Aylward" AFFILIATION="ALDE">
písomne. - (GA) Každý rok prichádzajú na európsky trh tisícky nových hračiek a Vianoce sú obdobím, keď dopyt po hračkách v obchodoch dosahuje vrchol. Preto ide o aktuálny problém.
<P>
Značné obavy sú v súvislosti so škodlivými chemickými látkami, ktoré sa nachádzajú v určitých hračkách. Toto musí Komisia bezodkladne riešiť. Normy bezpečnosti musia byť založené na spoľahlivých metódach skúšania a musí sa uskutočniť intenzívny výskum, aby sa zaistilo, že v detských hračkách sa nenájdu nijaké škodlivé látky.
<P>
Hoci všetky hračky, ktoré sa objavia na trhu od 20. júla 2011, budú musieť zodpovedať novej smernici o bezpečnosti hračiek a hoci v Európe máme v súvislosti s bezpečnosťou hračiek najprísnejšie právne predpisy, je potrebné venovať tomu neustálu pozornosť. Komisia musí byť opatrná a posilniť dohľad nad dovozom výrobkov na trh.
<P>
Každá poznámka o nebezpečných hračkách je dôvodom na obavy a každý prípad sa musí ihneď preskúmať. Spotrebitelia musia mať dôveru v označenie CE, ktoré zaručuje, že výrobok zodpovedá normám EÚ a je vyrobený z netoxických materiálov.
