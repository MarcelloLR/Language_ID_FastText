<CHAPTER ID="004">
Legislatívny plán a plán práce Komisie na rok 2008 (rozprava) 
<SPEAKER ID="008" NAME="Predseda">
Ďalším bodom je rozprava o legislatívnom pláne a pláne práce Komisie na rok 2008.
<SPEAKER ID="009" NAME="José Manuel Barroso">
predseda Komisie. - Pán predseda, nasledujúcich 12 mesiacov bude mať pre Európu zásadný význam vzhľadom na našu budúcu účinnosť, naše miesto vo svete, dôveru našich občanov k našim schopnostiam splniť ich očakávania. Máme dôvod byť sebavedomí. Dohoda o Lisabonskej zmluve bola veľmi dobre prijatá rovnako ako spôsob, akým bola dosiahnutá. Odmietli sme odvrátiť svoju pozornosť od hlavného zámeru poskytnúť Únii nástroje, ktoré potrebuje pre budúcnosť. Vládlo tu skutočné odhodlanie pustiť sa do práce.
<P>
Náš hospodársky program zároveň priniesol výsledky v podobe hospodárskeho rastu a pracovných miest a v tomto roku prispel k vyváženiu rizík zvýšenej nestability. Riešime dôležité problémy: od energetiky po migráciu, od zamestnanosti po rozvojovú pomoc, predovšetkým v Afrike, a len za niekoľko týždňov budeme mať na Bali príležitosť potvrdiť naše celosvetové vedúce postavenie v boji proti klimatickým zmenám.
<P>
Stručne povedané, Európska únia má výsledky. Dokázala prekonať ťažkú situáciu, ktorej sme čelili v roku 2005. Ako užitočná sa ukázala dvojitá stratégia, ktorú navrhla Komisia v roku 2006 a ktorá sa zamerala na konkrétne výsledky pre občanov, a zároveň poskytla riešenie inštitucionálneho usporiadania.
<P>
Som presvedčený, že Únia je dobre pripravená na rok 2008. Je nevyhnutné využiť to na dosiahnutie čo najlepších výsledkov, plnenie našich záväzkov, presadzovanie kľúčových návrhov, ktoré sú už predložené, udržanie kroku s novými iniciatívami a zároveň dôkladné sledovanie dlhodobých výziev. Okrem toho musíme tiež rešpektovať a podporovať proces ratifikácie Lisabonskej zmluvy a ukázať občanom, čo môže Európska únia ponúknuť pred blížiacimi sa voľbami do Európskeho parlamentu v roku 2009.
<P>
Preto vítam túto príležitosť, vysvetliť príspevok Komisie k úspešnému roku 2008 predstavením nášho legislatívneho plánu a plánu práce na rok 2008. V tejto súvislosti by som rád poďakoval Európskemu parlamentu za jeho aktívnu účasť pri tvorení tohto programu. K vytvoreniu nášho programu prispela predovšetkým vyčerpávajúca súhrnná správa, ktorú pripravila konferencia predsedov výborov a ktorú schválila konferencia predsedov. Mnoho návrhov Komisie priamo zodpovedá prioritám uvedeným vo vašej súhrnnej správe.
<P>
Najskôr mi však dovoľte stručne sa vyjadriť o vykonávaní programu na rok 2007.
<P>
V minulom roku sme v tomto čase rokovali o cieľovom zozname strategických iniciatív plánovaných na tento rok. Aby som uviedol len niekoľko najviditeľnejších iniciatív, je to mnoho kľúčových aktivít, ako napríklad strategický prieskum energetiky, nedávne návrhy týkajúce sa pracovného prisťahovalectva, flexiistoty, trhu s vínom a prístupu na trh.
<P>
Do konca nasledujúceho mesiaca budú prijaté všetky strategické iniciatívy, okrem jednej výnimky. Je to smernica o obchodovaní s emisiami, ktorú som sa rozhodol odložiť o mesiac, t.j. na január. Dôvodom bolo zabezpečiť, aby zásadné rozhovory na Bali neboli ničím rušené, pretože chcem, aby pri nich Európska únia vystupovala jednotne. Získame tak čas na dokončenie nevyhnutných rokovaní o tom, ako uskutočniť dohodnuté ciele Európskej únie týkajúce sa skleníkových plynov a obnoviteľných zdrojov energie. Som si istý, že budete súhlasiť, že to dáva zmysel a môže to znamenať čas, ktorý získame, pretože príprava určite umožní jednoduchšie dosiahnuť zhodu s našimi členskými štátmi.
<P>
Okrem strategických iniciatív sme sa zaviazali vykonať veľa prioritných iniciatív v 18-mesačnom období. Mnohé z nich sa teraz hlásia o slovo. Počas nasledujúcich týždňov sa vyskytnú návrhy na hypotekárny úver, nástroje na ochranu obchodovania a znižovania emisií CO2 z automobilov. Do konca roka by sme mali dosiahnuť zníženie o 70 % a za 18 mesiacov, t.j. v júni budúceho roka, o celých, alebo takmer 100 %.
<P>
Zdá sa tiež, že rok 2007 bude rozhodujúci pre prípravu na budúcnosť. Najmä nasledujúci týždeň, keď predložíme súbor kľúčových návrhov týkajúcich sa hospodárskej a sociálnej budúcnosti Únie. Jednotný trh prostredníctvom prieskumu zosilnie, bude inovačný a konkurencieschopný, prinesie priamy úžitok spotrebiteľom a podnikateľom a umožní Európe čo najpozitívnejšie ovplyvňovať globalizáciu. Okrem toho predložíme návrh na podporu príležitostí, prístupu a solidarity v Európe 21. storočia, ktorý budúci rok podporí úplné oznámenie o modernizovanom sociálnom programe.
<P>
Budeme venovať osobitnú pozornosť tomu, ako budeme môcť využiť Lisabonskú zmluvu a jej protokoly na pokrok v oblasti služieb všeobecného záujmu. Tieto nové príležitosti využijeme na to, aby sme zistili, ako môžeme priniesť skutočnú pridanú hodnotu na zabezpečenie úlohy týchto služieb a zároveň zlepšovať kvalitu života všetkých Európanov.
<P>
Veľmi sa teším na reakcie Európskeho parlamentu a Rady na prieskum vnútorného trhu a sociálnu predstavu. Verím, že nám spoločne poskytnú rovnováhu potrebnú na pokrok v kľúčových oblastiach nášho hospodárskeho a sociálneho programu. Dokazujú, že Európa má správne nástroje a našim občanom ponúkajú správny program na prispôsobenie sa globalizácii a možnosti formovať ju.
<P>
Dovoľte mi, aby som sa teraz zameral na legislatívny plán a plán práce Komisie na rok 2008. To je náš politický program na rok 2008. Vysvetľuje naše hlavné iniciatívy a zakladá sa na našom záväzku poskytnúť občanom Európy pridanú hodnotu. Usilovali sme sa posilniť obsah politík aj proces.
<P>
V porovnaní s rokom 2007 sa pracovný program na rok 2008 zameriava na obmedzený počet nových politických iniciatív vrátane 26 strategických iniciatív usporiadaných v 12 balíkoch, ktoré sa Komisia zaväzuje predložiť počas roka, a 61 prioritných iniciatív usporiadaných v 49 balíkoch, ktoré majú byť predložené v rozsahu 12 až 18 mesiacov.
<P>
Svoje iniciatívy sústredíme do piatich oblastí, ktoré majú bezprostredný význam pre každého v Európe: hospodársky rast a pracovné miesta, trvalo udržateľná Európa, riadenie prisťahovalectva, uprednostňovanie občanov a Európa ako svetový partner. Sme tiež odhodlaní posilniť svoj záväzok týkajúci sa lepšej regulácie a záruky, že splníme, čo sľúbime.
<P>
S osobitným potešením sme zaznamenali, že súhrnná správa Európskeho parlamentu súhlasí s kľúčovými oblasťami zásadného významu, ktoré sme určili na rok 2008. Na splnenie týchto cieľov bude nevyhnutná úzka spolupráca medzi inštitúciami a členskými štátmi. V niekoľkých oblastiach uvedených vo vašej správe sú konkrétne iniciatívy už prijaté alebo budú prijaté ešte v roku 2007.
<P>
Vzhľadom na budúci rok ma teší, že môžem poukázať na skutočnosť, že do programu bolo začlenených mnoho iniciatív, ktoré majú pre Európsky parlament veľmi veľký význam.
<P>
Uvediem niektoré z týchto kľúčových oblastí: lisabonská stratégia pre rast a zamestnanosť, ktorá, ako sa zhodujeme, je naďalej najdôležitejšia pre náš cieľ - prosperujúcejšiu, ekologicky zodpovednejšiu Európsku úniu podporujúcu sociálne začlenenie; klimatické zmeny s tohoročným dôrazom na znižovanie emisií, ktorý dopĺňa nový prístup k adaptácii; ekologická doprava; iniciatíva "Small Business Act" pre malé a stredné podniky (v skutočnosti je to balík opatrení pre malé a stredné podniky); právne predpisy na podporu ochrany spotrebiteľa týkajúce sa zmluvných práv a novej hodnotiacej tabuľky pre spotrebiteľov; lepší prístup občanov k spravodlivosti; zlepšenie regulačného prostredia v Európe so strategickým prieskumom lepšej regulácie.
<P>
V prevažnej väčšine nášho programu vládne medzi Komisiou a Parlamentom značná zhoda týkajúca sa nevyhnutnosti konať a napredovať.
<P>
Je pravda, že v súhrnnej správe sú niektoré návrhy, na ktoré v súčasnosti nemôžeme jednoznačne odpovedať. Napríklad aktívne pracujeme na duševnom vlastníctve a finančných službách, ale domnievame sa, že teraz je predčasné určiť podobu a mieru ambícií jednotlivých iniciatív.
<P>
Vzhľadom na zaobchádzanie s odpadom by sme problémy, na ktoré ste upozornili, v súčasnosti riešili skôr prostredníctvom akčného plánu na lepšie uplatňovanie právnych predpisov o odpadoch, ako novou iniciatívou.
<P>
Dovoľte mi vysvetliť jednu vec: na to, čo nie je zahrnuté v zozname nových iniciatív, sa nezabúda. Najdôležitejšia činnosť Komisie, t.j. uplatňovanie práva Spoločenstva, uskutočňovanie programov a rokovanie o medzinárodných dohodách bude pokračovať a je omnoho viac viditeľná v ostatných častiach programu. Nová kapitola o "tvorbe nových politík" sa tiež snaží odrážať viacročné trvanie väčšiny aktivít Komisie.
<P>
Do plánu práce sme tiež zaradili komunikačné priority, ale v tomto smere sme pridali novinku: navrhujeme mnoho týchto priorít ostatným inštitúciám, aby sme ich mohli spoločne presadzovať.
<P>
Tu však nejde o centralizáciu, práve naopak. Domnievame sa, že spoločné chápanie priorít je odrazovým mostíkom pre "pôsobenie na miestnej úrovni" prispôsobením komunikácie tak, aby čo najlepšie vyhovovala rôznym potrebám v rôznych častiach Únie. Veríme tiež, že v tejto komunikácii je najdôležitejšia spolupráca, ak skutočne chceme spojiť Európu s jej občanmi.
<P>
Komisia sa teší na živú a plodnú diskusiu odzrkadľujúcu strategický rozmer plánu práce Komisie a silné politické posolstvo našim občanom. Rok 2008 je pre Európu nepochybne rozhodujúcim rokom. Európska komisia a Európsky parlament môžu spoločne budovať na našej vynikajúcej spoločnej práce v roku 2007, môžu mať význam a môžu dosiahnuť, tým som si istý, že rok 2008 bude skvelý rok pre Európu.
<P>
(potlesk)
<SPEAKER ID="010" NAME="Predseda">
Pán predseda Komisie, rád by som srdečne privítal tiež mnohých členov Komisie, ktorí sú dnes prítomní na tejto diskusii.
<SPEAKER ID="011" NAME="Hartmut Nassauer">
v mene skupiny PPE-DE. - (DE) Pán predseda, dámy a páni, dovoľte mi, aby som začal tým, že poviem predsedovi Komisie, že keďže sme si v minulom roku vypočuli jeho výhražné slová týkajúce sa účasti členov tohto Parlamentu, je dnes v Parlamente prítomných viac poslancov ako komisárov. A verím, že ste si túto skutočnosť s potešením všimli. V mene skupiny PPE-DE by som tiež rád povedal niekoľko povzbudivých slov: v budúcom roku, rozhodujúcom pre schválenie novej zmluvy, vás budeme podporovať, aby ste využili najdôležitejšiu právomoc Komisie, právo predkladať legislatívne návrhy pre Európu spôsobom, ktorý zabezpečí, že účinne zvládnete vážne problémy občanov a využijete svoju príležitosť na zmenšenie priepasti medzi občanmi a Európskou úniou.
<P>
Podporujeme váš celkový prístup uvedený vo vašom pláne, rovnako ako aj priority, ktoré ste zvolili, od hospodárskeho rastu a pracovných miest, ktoré sú nevyhnutné na udržanie sociálnej súdržnosti v Európe, cez mnoho ďalších podrobných aspektov až po migráciu a výskum. Moji kolegovia sa zamerajú na jednotlivé problémy.
<P>
Vítame skutočnosť, že ste sa určite zaoberali rôznymi návrhmi, ktoré vyplynuli zo štruktúrovaného dialógu s výbormi. Boli by sme radi, keby bol tento dialóg ešte intenzívnejší. Tiež by sme uvítali, keby cieľom vášho plánovania nebolo len pokryť prvých pár mesiacov roku 2009, ale zahrnúť napríklad dvojročný cyklus, ktorý by sa mohol rozvíjať na každoročnom základe. Chýba nám informačný časový plán a tiež vidíme rozpor medzi vaším programom a rozpočtovým procesom, ktorý by bolo rozumné ukončiť.
<P>
Plánujete predložiť celkom 79 legislatívnych iniciatív a približne rovnaký počet nelegislatívnych návrhov. Ak sa na to pozrieme z pohľadu vášho deklarovaného zámeru obmedziť byrokraciu, nie som si istý, či skutočne chcete dosiahnuť tento cieľ. Legislatívne body, ktorých zrušenie ste oznámili, konkrétne zhŕňajú mnoho tých, ktoré by aj tak stratili platnosť. Do tej miery je obmedzovanie byrokracie skôr o dlhom rečnení, než o dosiahnutí skutočného a účinného cieľa.
<P>
Budúci rok je rokom novej reformnej zmluvy. Máte príležitosť - a ja som presvedčený, že táto zmluvy vstúpi do platnosti - už teraz začleniť túto zmluvu do svojho programu. Zmluva prinesie nové dôležité prvky: vykonateľnosť, transparentnosť a demokraciu. Prinesie tiež prvok, ktorý je pre nás zásadný a na ktorý odporúčam zamerať pozornosť, a to zásadu subsidiarity. V Európe začína nová diskusia o subsidiarite a hlavným partnerom v tejto diskusii ste vy, pán predseda a vaša Komisia.
<P>
Pred niekoľkými dňami vypukli v niektorých častiach Nemecka protesty týkajúce sa otázky ovocných a jablčných vín. Nechcem podrobne hovoriť o reakcii verejnosti na túto otázku, ale dovoľte mi, pán predseda, povedať toto: ako charakterizovať exekutívu, ktorá jedným škrtnutím pera zničí regionálne tradície staré stovky rokov a urobí to tak ľahostajne a necitlivo? Taký prístup je problematický, a to je váš problém, pán predseda. Je to problém vašej Komisie. Teraz máte príležitosť vytvoriť, v duchu novej zmluvy, kultúru subsidiarity. Toto je príležitosť - jedinečná príležitosť - pre vašu Komisiu dosiahnuť väčšiu zhodu medzi širokou verejnosťou a my v skupine PPE-DE vás vyzývame, aby ste chopili tejto príležitosti.
<P>
(potlesk)
<SPEAKER ID="012" NAME="Hannes Swoboda">
v mene skupiny PSE. - (DE) Pán predseda Parlamentu, pán predseda Komisie, vážení komisári, dámy a páni, dovoľte mi, aby som vás tiež úprimne privítal v mene svojej politickej skupiny. Podporujeme mnoho z toho, čo povedal predseda Komisie a čo je zahrnuté v tomto dokumente. Rád by som sa zameral na dva body, ktoré sú, podľa nášho názoru, zásadné. Tieto body sú uvedené v závere vášho programu. Rád by som ich videl na jeho začiatku, ale na základe ich umiestnenia v texte nie sú o nič menej dôležité.
<P>
Prvým bodom je komunikácia. Môžem len súhlasiť s tým, čo povedal pán Nassauer. Musíme občanom sprostredkovať jasné posolstvo o tom, čo všetko Európa znamená a čo sa usilujeme našimi najrôznejšími legislatívnymi návrhmi dosiahnuť, v opačnom prípade márnime svoj čas. Veľmi ma teší prístup k otázke komunikácie, ktorá je tiež v rukách pani podpredsedníčky, a návrhy, ktoré predložila a ktoré majú spoločný prístup s Parlamentom. Je to však tiež otázka jazyka, ktorý používame pri komunikácii s občanmi a keď im oznamujeme posolstvá o tom, čo sa usilujeme urobiť.
<P>
V minulom roku sme sa zaoberali mnohými legislatívnymi bodmi, ktoré zlepšili právne postavenie spotrebiteľov, najmä v telekomunikáciách a ďalších odvetviach. Napriek tomu sa nám doteraz nepodarilo dostatočne presvedčiť našich občanov, že sme tu pre nich a že nie sme privilegovaná skupina ľudí pracujúcich kdesi v Bruseli. V tejto oblasti musíme urobiť viac. Dúfam, pani podpredsedníčka, že na záver tejto diskusie budete môcť povedať niekoľko slov o tom, čo konkrétne plánujete, pretože to je náš spoločný cieľ a toto je posolstvo, ktoré musíme predovšetkým oznámiť v roku 2008.
<P>
V závere dokumentu je možné nájsť ďalšiu rovnako dôležitú vetu. Hovorí o sociálnych problémoch a sociálnom rozmere EÚ v súvislosti s globalizáciou, predovšetkým o zamestnanosti a prisťahovalectve a obavách občanov. Dokument, ktorý ste nám, pán predseda, predstavili, žiaľ, neobsahuje mnoho odpovedí na tieto otázky. Nie je to len vec komisára pre sociálne veci, ktorý tiež pracuje dobre. Týmto rozmerom sa musí zaoberať Komisia ako celok. Určite je to aj vec samotného predsedu Komisie. Aj on sa musí zamerať na dosiahnutie takej sociálnej Európy.
<P>
S tým súvisí mnoho oblastí a ja by som rád uviedol dve z nich. Jednou z nich je medzinárodný obchod. Nie je hanba, že ešte stále existujú európske spoločnosti, ktoré sa spoliehajú na prácu detí v Indii a iných krajinách? Čo robíme, aby sme to vyriešili? Táto situácia vyvoláva v Európe obavy a zvyšuje chudobu. Potvrdili to aj rôzne štúdie: zvyšuje chudobu v krajinách, ktoré sú našimi obchodnými partnermi. Inými slovami, obchodná politika musí mať aj sociálny rozmer, napríklad prostredníctvom sociálnych doložiek.
<P>
(potlesk)
<P>
V súvislosti s prisťahovaleckou politikou váš dokument hovorí o "integrovanom prístupe k migrácii". Nebolo by však lepšie povedať: "žiadna migrácia bez integrácie"? Nevyslala by tým Komisia omnoho zreteľnejšie a jednoznačnejšie posolstvo? Včera sme o tejto otázke rokovali s komisárom Frattinim. Jeho pôvodné poznámky o situácii rómskeho obyvateľstva v Ríme napríklad neboli veľmi povzbudivé. Jeho včerajšie vyhlásenia boli omnoho jasnejšie a užitočnejšie. Nie je vari pravda, že na rómsku otázku sa tiež často zabúda nielen v nových členských štátoch, ale aj v tých starých?
<P>
Pani Merkelová a pán Sarkozy hovoria, že "neexistuje migračná politika bez integračnej politiky". Je toto určite ten prístup, ktorý mala Komisia prijať už dávno? Pochybujem, že pán Sarkozy a pani Merkelová majú na mysli to isté čo my, Socialistická demokracia v Európskom parlamente, keď hovoria o integrácii. Hlavné posolstvo je však úplne správne a Komisia musí k tejto veci zaujať omnoho jasnejší prístup.
<P>
(potlesk)
<P>
Boj proti pravicovému extrémizmu sa preto netýka len sociálnych otázok. Nezamestnanosť, sociálne vylúčenie a antisociálne prvky sú v našej spoločnosti stále prítomné a krajná pravica ich zneužíva vo svojej kampani proti Európe. Preto musí Európa a Európska komisia v tejto veci konať.
<P>
Môj kolega pán Schulz, predseda skupiny socialistov v Európskom parlamente, často hovorí, že chceme sociálnu Európu. To je náš prvoradý cieľ a to by mal byť tiež prvoradý cieľ tohto plánu. Povedali ste, že môžeme dosiahnuť, že rok 2008 bude vynikajúcim rokom pre Európu. Domnievame sa, že rok 2008 by mal byť vynikajúcim rokom pre sociálnu Európu. Prosím vás, pán predseda Komisie: hrajte vedúcu úlohu na ceste k dosiahnutiu tejto sociálnej Európy.
<P>
(potlesk)
<SPEAKER ID="013" NAME="Andrew Duff">
v mene skupiny ALDE. - Pán predseda, toto je politický program, ktorý je vhodný na rok, v ktorom sa vďaka dokončeniu procesu reformnej zmluvy a rozšíreniu schengenského priestoru aj eurozóny dramaticky zrýchli tempo integrácie.
<P>
Našou hlavnou úlohou však bude príprava na vstup reformnej zmluvy do platnosti a v súvislosti s touto otázkou má skupina Aliancie liberálov a demokratov za Európu dva hlavné záujmy. Po prvé, pri vytváraní priestoru slobody, bezpečnosti a spravodlivosti by malo byť prepojenie tretieho piliera s prvým čo najrýchlejšie a najužšie.
<P>
A po druhé, pokiaľ ide o spoločnú zahraničnú a bezpečnostnú politiku, uzavretie exkluzívnej dohody medzi Radou, Komisiou a Parlamentom o zriadení zahraničnej služby sa zdá celkom vzrušujúce a dosť rafinované.
<P>
Aby sme zmluvu vysvetlili a obhájili ju pred národnými parlamentmi a verejnou mienkou, mali by sme dať väčší dôraz na sociálny a kultúrny rozmer jednotného trhu, ako napríklad migračnú politiku, ako aj na boj proti klimatickým zmenám. Tieto veci nám pomôžu zmluvu lepšie "predať".
<P>
Kontrola spoločnej poľnohospodárskej politiky (SPP) by mala byť priamo spojená s budúcou reformou finančného systému pomocou rozšírenia spolufinancovania SPP.
<P>
Nakoniec by som bol rád, keby kolégium zhodnotilo plán prezidenta Sarkozyho na zriadenie ďalšieho "Výboru múdrych", ktorý by premýšľal o budúcnosti Európy.
<SPEAKER ID="014" NAME="Pierre Jonckheer">
v mene skupiny Verts/ALE. - (FR) Pán predseda, pán predseda Komisie, vážení komisári, predstavili ste nám 26 strategických iniciatív a 61 prioritných iniciatív. Nebudem sa za štyri minúty vyjadrovať ku všetkým. V rozpravách tohto druhu je nevyhnutné mať vždy na pamäti, že Komisia má zodpovednosť a výnimočnú úlohu v rozhodovacom procese Spoločenstva. Ste to vy, kto má výhradné právo na legislatívne iniciatívy a ste to vy, kto túto právomoc vykonáva prostredníctvom preverovania rôznych pozmeňujúcich a doplňujúcich návrhov, ktoré predloží buď Parlament alebo Rada. Máte veľkú zodpovednosť za výsledok, ktorý môžeme dosiahnuť v súvislosti s právnymi predpismi Spoločenstva. Preto vás môžem ubezpečiť, že Skupina zelených/Európska slobodná aliancia je, ako vždy, pravdepodobne zo všetkých politických skupín najjednotnejšia vo svojej podpore tohto postupu Spoločenstva, pretože sa domnievam, že Komisia bola poverená dôležitou úlohou, keď musí čeliť nielen národným záujmom, ale tiež citlivosti rôznych národných vlád.
<P>
Aby som sa dostal priamo k podstate veci, sú tu tri body, ktoré by som chcel zdôrazniť. Prvým je energetická politika: rok 2007 je významným rokom. Bola udelená Nobelova cena za mier a Európska rada v marci schválila mnoho cieľov, ktoré, podľa môjho názoru, mohli byť ambicióznejšie a ktoré sme však napriek tomu podporili. Ako ste zdôraznili, rok 2008 bude rokom realizácie. A práve preto bude nevyhnutná skutočná bdelosť z našej strany. Boli sme skutočne sklamaní množstvom emisií z automobilov. Domnievame sa, že váš prístup k biopalivám nezohľadňuje negatívny vplyv tohto druhu technológie na naše životné prostredie. Domnievame sa, že v druhej fáze emisných povolení by sme sa mali skôr priblížiť systému ponúk, než bez obmedzenia rozdeľovať nové finančné prostriedky. Sme dosť prekvapení, že v súvislosti s internalizáciou nákladov dopravnej politiky ste predložili len metodologické štúdie. Domnievam sa, že ekonómovia o tom rokujú už aspoň 15 rokov a Komisia by sa mohla riadiť týmto príkladom v podobe osvedčených postupov na vnútroštátnej úrovni.
<P>
Domnievam sa tiež, že tento spôsob myslenia je nevyhnutné použiť vo všetkých oblastiach energetickej politiky a že by ste mali odmietnuť myšlienku nadmerného využívania takzvaných "mäkkých" nástrojov s cieľom uspokojiť rôzne záujmové skupiny alebo vyhovieť požiadavkám rôznych vlád. Je nevyhnutné využívať reštriktívne nástroje, pretože príklad z automobilového priemyslu nám ukazuje, že dobrovoľné dohody v skutočnosti nefungujú. Pokiaľ ide o obnoviteľné zdroje energie, nepovažujeme za veľmi dobrý nápad zavádzať flexibilné dohody medzi členskými štátmi. Každý by mal prispieť svojím dielom.
<P>
Druhá téma, na ktorú chcem poukázať, sa týka prisťahovaleckej politiky. To je jedna z oblastí, za ktoré máte najväčšiu zodpovednosť. Spomínam si na prejav Kofiho Annana v Európskom parlamente spred niekoľkých rokov. Bolo by úžasné, keby Európska únia mohla získať Nobelovu cenu za mier za úspešnú prisťahovaleckú politiku. Spoliehame sa na vás, že dohliadnete na to, aby prisťahovalecká politika, ktorú ste zahrnuli do svojho plánu práce a ktorá sa už začala, neskončila zavedením spoločného pasu s biometrickými údajmi pre všetky členské štáty. Domnievam sa, že by to jednak spôsobilo hroznú situáciu pre európskych občanov, a jednak by to poškodilo dôveryhodnosť EÚ v očiach zvyšku sveta.
<P>
Nakoniec posledným bodom, ktorý chcem zdôrazniť, čo ma, pán Barosso, prekvapuje, je skutočnosť, že váš program neobsahuje nič o medzinárodných finančných trhoch. Ak chcete, aby občania tohto Spoločenstva, alebo prinajmenšom veľká väčšina z nich, boli lepšie pripravení na globalizáciu a jej rôzne problémy, potom sa Európska únia, a najmä Komisia, nemôže dištancovať od situácie na finančných trhoch, pokračujúceho vyšetrovania daňových rajov, ani od našej neschopnosti rokovať o problémoch týkajúcich sa výmenných kurzov medzi eurom, čínskym jenom a dolárom.
<P>
Domnievam sa, že ľudia čakajú na to, kým Európska únia predloží ambiciózne iniciatívy, ktoré zabezpečia, že finančné trhy budú fungovať v prospech hospodárstva a spoločnosti, a nie naopak. To mi pripomína rozpravy, ktoré Parlament viedol o tejto téme na začiatku súčasného legislatívneho obdobia. Zdá sa, že rôzni ľudia teraz stratili akýkoľvek záujem o túto vec. Preto považujem za dôležité, aby ste s podporou Parlamentu opäť predložili túto iniciatívu.
<SPEAKER ID="015" NAME="Francis Wurtz">
v mene skupiny GUE/NGL. - (FR) Pán predseda, pán predseda Komisie, komisári, dámy a páni, spolu so svojimi straníckymi kolegami som pozorne počúval, čo hovoril pán Barosso.
<P>
Vysvetlil strategické ciele Komisie, pričom rast a zamestnanosť sú, pochopiteľne, na začiatku zoznamu priorít.
<P>
Všimol som si však, že rovnako ako v oznámení Komisie, aj v jeho vystúpení niečo mimoriadne chýbalo a presne na to by som sa teraz rád opýtal predsedu Komisie.
<P>
Je pravda, že 23. októbra rokovalo kolégium komisárov o návrhu, ktorý predložil pán Mandelson a ktorý sa týkal európskych firiem a podnikov, ktoré presunuli svoju výrobu do tretích krajín, v ktorých bola nízka úroveň miezd? Predmetom tohto návrhu bolo pravdepodobne oslobodiť uvedené spoločnosti od antidampingových povinností, ktoré sa týkajú výrobkov vyvážaných do Únie za ceny, ktoré sú omnoho nižšie ako ich bežná hodnota.
<P>
Je pravda, že tento návrh získal značnú podporu a že Komisia má v tejto veci po 5. decembri prijať formálne rozhodnutie?
<P>
Ako odpoviete tým, ktorí toto opatrenie nepovažujú za nič iné, než za finančnú podporu premiestňovania výroby? Nebol by vari takýto krok úplne nezlučiteľný s tými časťami oznámenia Komisie, o ktorých tu dnes rokujeme vrátane nasledujúcej?
<P>
Z nedávneho výskumu vyplýva, že občanov EÚ znepokojuje najmä "sociálny rozmer EÚ v súvislosti s globalizáciou (predovšetkým pracovné miesta a strach z nezamestnanosti)". Inými slovami: "Program globálnej konkurencieschopnosti prispieva k tvorbe trvalého rastu a pracovných miest doma."
<P>
(FR) Prečo vo vašom vystúpení ani v oznámení Komisie nebola žiadna zmienka o legislatívnom pláne na rok 2008 alebo o akomkoľvek inom projekte týkajúcom sa hlavných politických otázok, ako napríklad podpory zamestnanosti v EÚ, priemyselnej politiky a všeobecnejšie výhod, ktoré môže Spoločenstvo získať zo súčasného fenoménu globalizácie?
<P>
A na záver, je pravda, že v očakávaní veľkého rozruchu, ktorý by takáto téma mohla spôsobiť pri hlasovaní v Parlamente, nehovoriac o Rade, chcete obísť poslancov prostredníctvom uprednostnenia usmernení?
<P>
Verím, že moja skupina tu nie je jediná, ktorá dúfa vo vašu jasnú odpoveď na tieto otázky. V opačnom prípade bude musieť každý z nás zvážiť, aká reakcia by bola najvhodnejšia. Ak sa vám páčilo, ako Parlament zmobilizoval svoje sily proti Bolkesteinovej smernici, určite sa vám bude páčiť pobúrenie, ktoré spôsobí Mandelsonovo nariadenie.
<SPEAKER ID="018" NAME="Brian Crowley">
v mene skupiny UEN. - Pán predseda, s vaším dovolením by som rád začal svoj prejav v írčine.
<P>
(GA) Podporujem navrhovaný legislatívny plán a plán práce Komisie. Komisia sa predovšetkým usiluje podporovať vytváranie pracovných miest a rozvoj v Európe, dosiahnuť, aby EÚ riešila problém klimatických zmien, dosiahnuť vytvorenie spoločnej prisťahovaleckej politiky, poskytnúť občanom EÚ vrcholnú pozíciu a zabezpečiť, aby EÚ na celom svete konala ako sila dobra.
<P>
Celou otázkou globalizácie sa, samozrejme, budeme zaoberať niekoľko ďalších rokov, nielen v krátkom období roku 2008, a ja vítam iniciatívy predovšetkým zo strany Komisie s cieľom pripraviť Európu na to, aby dokázala zvládnuť následky a vplyv globalizácie, a to pozitívne aj negatívne.
<P>
Na celom svete vidíme tiež existujúcu hrozbu pre demokraciu a kroky, ktoré musíme podniknúť na zabezpečenie svojej možnosti čo najlepšie poskytovať nielen pomoc a podporu tým, ktorí sú v ťažkej situácii, ale tiež podporu demokratických hodnôt, princípov právneho štátu a rozdelenia právomocí. V uplynulých týždňoch sme videli, že Pakistan, Gruzínsko a ďalšie časti sveta trpia novými formami odporu proti demokratickým vládam, novými hrozbami týkajúcimi sa slobody tlače, a predovšetkým zničením odhodlania ľudu byť v týchto systémoch vypočutý a uznaný.
<P>
Predovšetkým v súvislosti s pretrvávajúcou krízou na celom svete - a predovšetkým v rozvojovom svete vzhľadom na choroby AIDS a HIV a ďalšie problémy - musíme byť nápadití a inovatívni, aby sme našli ten najlepší spôsob na vyriešenie týchto problémov.
<P>
Pri pohľade do budúcnosti, a najmä do blízkej budúcnosti, ma však znepokojuje predovšetkým úplná otázka daní v Európskej únii. Mnohí z nás majú vážne obavy v súvislosti s návrhmi Komisie, ktoré sa týkajú dane z príjmov právnických osôb, spoločného základu dane z príjmov právnických osôb, a predovšetkým neutíchajúcou túžbou niektorých komisárov presadiť návrh, na presadzovanie ktorého, podľa mňa i ďalších v tomto Parlamente, nemá Komisia legislatívny ani právny základ.
<P>
Teší ma, že reformná Lisabonská zmluva naďalej zabezpečuje nevyhnutnú jednomyseľnosť v daňovej otázke. Teší ma skutočnosť, že bez súhlasu 27 vlád nie je možné vykonať žiadne zmeny.
<P>
V Európe je priestor na zabezpečenie konkurencie nielen v hospodárskom a ekologickom odvetví, ale tiež v celej daňovej oblasti. Táto daňová konkurencia je prospešná a my musíme mať záruky, že akékoľvek prichádzajúce návrhy nebudú mať negatívny vplyv na hospodársky rast a rast zamestnanosti, ktorý je pre národy Európy taký nevyhnutný. Dokonca aj keď sa pozriete na Ameriku, aj tam existuje daňová konkurencia v jednotlivých štátoch a zdá sa, že tam funguje neobyčajne dobre.
<P>
Posledný bod, na ktorý by som rád poukázal, keď sa pozeráme do budúcnosti a napredujeme, je, že národy Európy nechcú viac byrokracie, ani väčšiu reguláciu. Chcú predstavu a rýchlu reakciu na skutočné problémy, ktorým každý deň čelia, nie nejaké abstraktné ideológie z dávnej minulosti, ktoré sme, ako dúfam, už opustili.
<SPEAKER ID="021" NAME="Jens-Peter Bonde">
v mene skupiny IND/DEM. - (DA) Pán predseda, dnes sa v Dánsku konajú voľby. Dúfam, že v novom dánskom parlamente budú poslanci, ktorí sa budú obťažovať prečítať si ročný program Komisie aj legislatívne návrhy EÚ a zvážia ich. Pretože je to EÚ, ktorá určuje naše zákony, a je smutné zažiť volebný súboj, v ktorom sa o formulácii zákonov vôbec nediskutuje. Namiesto toho sa v Dánsku diskutuje o všeobecných a regionálnych veciach, ako napríklad o strave v škôlkach, školskom systéme a nemocniciach. O účasti Dánska na legislatívnom procese v EÚ volení predstavitelia občanov vôbec nerokujú. Demokracia ako forma vlády sa vytráca.
<P>
Ročný program Komisie by mal byť podľa možnosti rozoslaný na zváženie všetkým expertným výborom vo všetkých národných parlamentoch a v súvislosti s tým by mali všetky politické strany zaujať stanovisko k tomu, o čom by sa malo rozhodovať na úrovni EÚ a čo by malo zostať v právomoci členských štátov. Kontrola blízkosti a nevyhnutnosti, alebo subsidiarita a proporcionalita, aby sme použili žargón EÚ, by mali byť posúdené národnými parlamentmi najprv v súvislosti s ročným programom, a tiež potom, keď Komisia predložení rôzne legislatívne návrhy. To by mohlo prepojiť národné parlamenty s EÚ a poskytnúť občanom príležitosť zapojiť sa skôr, ako im doručia rozhodnutie z Bruselu, ktorý tiež sľúbil vyhovieť odporúčaniam národných parlamentov, aj keď ich prichádza veľmi málo. Národné parlamenty zanedbávajú túto činnosť a to trápi tých z nás, ktorí za ne bojujú, ale zároveň je dobré vidieť toľko komisárov naraz.
<SPEAKER ID="022" NAME="Frank Vanhecke" LANGUAGE="NL">
Pán predseda, tu predstavený plán práce presne ukazuje, ako ľahko narába úradnícka Európa so zásadným pojmom "subsidiarita".
<P>
Komisia preto predpokladá, úplne v súlade s predchádzajúcimi iniciatívami pána Frattiniho, že má konečnú právomoc nad právnou stránkou pracovného prisťahovalectva, čo je, podľa môjho názoru, výhradne v kompetencii členských štátov.
<P>
Komisia vyvíja tlak na európskych občanov tým, čo považujem za veľmi diskutabilnú odpoveď na demografické výzvy v podobe ďalšieho masového prílivu pracovníkov z mimoeurópskych krajín, pričom nemá ani najmenšiu demokratickú podporu alebo súhlas našich vlastných európskych občanov.
<P>
Dovoľte mi, aby som sa k tejto veci vyjadril jasne: nová vlna prisťahovalectva, dokonca aj legálneho, so všetkým, čo sa spája s pretrvávajúcim prisťahovalectvom a takzvaným zlučovaním rodín, dokonca ešte viac zhorší existujúce, a už aj tak dosť vážne problémy spojené s integráciou, nehovoriac o odlive mozgov, ktorý zjavne bez hanby umožňujeme na škodu krajín pôvodu.
<P>
Toto sa deje v čase, a to chcem zdôrazniť, keď sú v Európe už milióny a milióny niekdajších prisťahovalcov neeurópskeho pôvodu, z ktorých niektorí patria už k tretej alebo dokonca štvrtej generácii, ktoré sú doteraz bez zamestnania a sotva majú také vzdelanie, ktoré by umožnilo ich integráciu, a už vôbec nie asimiláciu. Je to proletariát závislý od sociálneho zabezpečenia.
<P>
Je pozoruhodné, že Komisia sa tiež zaviazala zapojiť sa do vzdelávacej politiky členských štátov. V oznámení s názvom "Komunikovanie o Európe v partnerstve", na ktoré sa tento plán práce odvoláva, sa v skutočnosti uvádza, že Komisia preskúma, ako by mohli školy čo najlepšie poskytnúť študentom najdôležitejšie schopnosti a ako môžu školské komunity pomôcť pripraviť mladých ľudí na to, aby boli zodpovednými občanmi, a to v súlade so základnými európskymi hodnotami. Zaujímalo by ma, či nám budú v budúcnosti osvietení európski vysokí úradníci hovoriť, ako máme myslieť a ako sa máme správať. Je "Veľký brat Európa" už tak blízko?
<P>
Komisia vyhlasuje, že jej vlastní európski občania sú pre ňu na prvom mieste, ale v skutočnosti sa často správa ako absolútny vládca alebo keizer-koster, ktorý je často pripravený kárať a hroziť ako rozhnevaný učiteľ. Sám pán Barosso prišiel tento rok do Holandska povedať Holanďanom, že teraz už je toho dosť, že by si radšej nemali robiť starosti s referendom a že je najvyšší čas, aby prijali zásady európskej ústavy.
<P>
Títo veľkí európski demokrati tak robia všetko preto, aby zabezpečili, že naši občania nebudú mať šancu vyjadriť svoje názory na pseudoústavu, ani na možné prijatie Turecka. Pokiaľ ide o moju vlastnú krajinu, pán Barosso spolu s ďalšími európskymi vysokými úradníkmi rád prichádza a hovorí nám, čo máme robiť s problémami medzi Flámskom a Valónskom bez toho, aby sa obťažoval zistiť, čo sa v tejto oblasti deje.
<P>
Aby som to zhrnul, a obávam sa, že to nie je po prvýkrát, čo to v tejto zasadacej miestnosti hovorím, a ani to nemusí byť naposledy, že táto úradnícka Európa zjavne nezabezpečuje demokraciu, subsidiaritu ani jasné a presné vymedzenie právomocí Európy a členských štátov. Preto ma tiež neprekvapuje, že táto takzvaná reformná zmluva je, až na niekoľko kozmetických úprav, identická s niekdajšou európskou ústavou, a je to teda len zamaskovaná verzia onoho úplne nečitateľného, nezrozumiteľného a utajeného dokumentu, ktorý znemožňuje normálne fungovanie demokratického, občanmi kontrolovaného systému.
<SPEAKER ID="023" NAME="Hans-Peter Martin" AFFILIATION="NI">
(DE) Pán predseda, o sonho europeo, európsky sen, der Europäische Traum! Domnievam sa, že prevažná väčšina Európanov má dosť jasnú predstavu a v zásade sa zhoduje na tom, čo by to malo byť. Keď to tak je, prečo vládne v toľkých krajinách voči Komisii toľko nedôvery? Hovoríte, že to súvisí s komunikáciou. Mnohí občania, dokonca aj tí, ktorí o týchto problémoch len zbežne uvažujú, s tým však nesúhlasia, pretože to súvisí s konkrétnymi projektmi a tiež s lisabonskou stratégiou a jej doterajším zjavným zlyhaním.
<P>
Pán Swoboda tvrdí, že chýba sociálny rozmer a ja musím uznať, že má pravdu. Zároveň však pán Duff povedal, že sociálny rozmer ústavnej zmluvy, prepáčte, reformnej zmluvy, ako ju nazývate, musí byť centrom. To všetko je veľmi pekné, ale kde je v nej akákoľvek zmienka o sociálnom rozmere? V akej podobe je táto zmluva skutočne čitateľná a kde je v tejto zmluve akákoľvek zmienka o základných demokratických princípoch, ako napríklad o rozdelení právomocí? Keby ste skutočne urobili to, čo ste povedali a čo zamýšľate, t.j. najmä účinne oznámiť toto posolstvo a vykonať svoje zámery takým spôsobom, ktorý je overiteľný číslami, komunikácia by zďaleka nebola takým problémom.
<P>
Predseda Európskeho dvora audítorov vám včera večer ponúkol jasné východisko. Po prvé, uviedol veľmi konkrétne čísla: 4 miliardy EUR nesprávne vyplatených len zo štrukturálnych fondov. Dovoľte mi citovať z jeho prejavu: "Najčastejšími chybami boli žiadosti o neoprávnené náklady, neschopnosť vykonávať verejnú súťaž a tiež nedostatok podkladov na výpočty režijných alebo osobných nákladov. Dozorné a kontrolné systémy v členských štátoch boli v zásade buď neúčinné, alebo účinné len čiastočne, a Komisia naďalej zabezpečuje len nie príliš účinný dohľad nad ich fungovaním."
<P>
Je nevyhnutné, aby ste konali. Neusilujte sa, prosím, zlepšiť spôsob oznamovania toho, čo nerobíte. To určite skončí neúspechom.
<SPEAKER ID="024" NAME="José Manuel Barroso">
predseda Komisie. - Pán predseda, rád by som poďakoval všetkým skupinám za ich veľmi zaujímavé a odvážne pripomienky. Dovoľte mi, aby som sa najprv pokúsil odpovedať na niektoré konkrétne otázky, a potom vyjadrím niektoré všeobecné závery.
<P>
Rád by som sa poďakoval pánu Nassauerovi za všeobecnú podporu, ktorú vyjadril našim prioritám. V súvislosti s hlavnou otázkou, subsidiaritou, uviedol, dovoľte mi povedať, že sme rovnako ako on odhodlaní presadzovať cieľ, ktorý uviedol, presnejšie cieľ vytvoriť v Európe novú kultúru subsidiarity a ísť príkladom. Ja osobne som skutočne odhodlaný presadzovať subsidiaritu. Nepredstieram, že sme dokonalí. Niekedy je ťažké zmeniť staré zvyky, ale ideme správnym smerom. Keď sa vyskytnú chyby, čo sa niekedy stáva, usilujeme sa napraviť ich. Nedávny príklad, ktorý sme uviedli a týka sa jablčného vína Apfelwein, to dosvedčuje a mali by sme sa zmieriť s tým, že niekedy nemôžeme predvídať všetky následky nariadení, ktoré pripravujeme.
<P>
Chcem vás ubezpečiť, že ja aj kolégium, ktoré je tu prítomné, sme odhodlaní presadzovať subsidiaritu. Vo všetkých našich iniciatívach teraz zohľadňujeme nevyhnutnosť osobitnej legislatívnej iniciatívy - posúdenia vplyvu a kvality našich návrhov - a usilujeme sa robiť to tak.
<P>
Dovoľte mi len zdôrazniť, že z 26 strategických iniciatív, ktoré som predložil, len 8 má legislatívny charakter a zo 61 prioritných iniciatív má len 28 legislatívny charakter; teda z celkového počtu 87 iniciatív má všeobecne legislatívny charakter len 36. Navyše zrušíme 30 právnych predpisov.
<P>
Rád by som vám však povedal toto: keď hovoríme o novej kultúre subsidiarity, potrebujem vašu pomoc, keď našim občanom vysvetľujem, že naším cieľom je posilniť, a nie oslabiť Európsku úniu, dosiahnuť demokratickejšie a zodpovednejšie inštitúcie, a neustúpiť tým, ktorí na Európu a Európsku úniu útočia populistickým a demagogickým spôsobom. Ja takto subsidiaritu nechápem. V niektorých našich členských štátoch ľudia niekedy hovoria, že v súvislosti so subsidiaritou by Komisia alebo Európsky parlament nemali prichádzať s takým programom, pretože je to v rozpore so subsidiaritou. Ak azda v skutočnosti nechcú, aby Európska únia konala len vtedy, keď sú kroky na európskej úrovni nevyhnutné, potom, samozrejme, nesúhlasím s tým, že to je v záujme subsidiarity.
<P>
Uvediem nedávny príklad: ako iste viete, Európska rada v marci prijala niektoré veľmi dôležité návrhy týkajúce sa oblasti energetiky a životného prostredia, predovšetkým ochrany proti klimatickým zmenám. Prijali sme napríklad všeobecné zásady rozdelenia. To bolo rozhodnutie Európskej rady. Preto niekedy počujem, ako niektorý členský štát vyhlasuje, že Komisia by nemala trvať na rozdelení, pretože je to proti zásade subsidiarity. Musím povedať, že s tým nesúhlasím. V skutočnosti ide o odpor voči významnému európskemu hnutiu, ktoré podporuje vytvorenie skutočného vnútorného trhu s energiou a veľmi dôslednú politiku proti klimatickým zmenám. To nie je v záujme subsidiarity.
<P>
Práve tu potrebujeme vašu pomoc. Potrebujeme, aby ste nám pomohli vysvetliť, kedy je aktivita Európskej únie nevyhnutná, a boli k nám kritickí, keď sa domnievate, že aktivita Európskej únie nie je nevyhnutná, aby sme mohli, ak to bude potrebné, zrušiť niektoré právne predpisy.
<P>
K pripomienke pána Swobodu o komunikácii sa vrátim neskôr, domnievam sa však, že má pravdu. Ja spolu s pani podpredsedníčkou Wallströmovou a celým kolégiom sa tým skutočne zaoberáme. Ale hlavnou myšlienkou je práve spolupráca. Dovoľte, aby sme boli v tejto veci úprimní. Nemôžeme robiť všetko sami. A keď hovorím "my", mám tým na mysli európske inštitúcie, Komisiu a Európsky parlament. Potrebujeme aktívnu účasť vedúcich predstaviteľov na všetkých úrovniach, štátnej aj regionálnej. To je dôležité pre subsidiaritu. Absolútne zásadný význam tu majú napríklad spolkové krajiny v Nemecku a regióny vo väčšine ostatných členských štátov. Ja a moje kolégium sme navštívili národné parlamenty v celej Európe, niekedy aj rôzne regióny, a vysvetľovali sme. Nedávno som bol v Poľsku, kde som jasne povedal, že Európa nie sú tí v Bruseli alebo v Štrasburgu, že Európa sme my, v celej Európe, a toto je kolektívna zodpovednosť. To je opäť zmena paradigmy, pretože ak chceme občanov získať pre európsku myšlienku, musíme mať s nimi spoločné tieto priority, a nielen uvažovať o "nejakých ľuďoch v Bruseli alebo Štrasburgu", ktorí ostatným občanom hovoria, čo by mali alebo nemali robiť.
<P>
Zmienili sme sa o sociálnom rozmere. Nemohol som, pochopiteľne, zdôrazniť všetky body. Dovoľte mi povedať vám, že v našom programe je mnoho legislatívnych aj nelegislatívnych iniciatív týkajúcich sa tejto oblasti. V prvom rade zavŕšime prácu na inventúre európskej spoločnosti predstavou podpory príležitosti, prístupu a solidarity v Európe 21. storočia. Tá pripraví pôdu pre nový sociálny program a poskytne rámec pre dynamický a moderný prístup k tomu, čo dnes politika Európskej únie prináša európskej spoločnosti.
<P>
Komisia tiež predloží pozmeňujúce a doplňujúce návrhy k smernici o zriaďovaní Európskej zamestnaneckej rady s cieľom poskytnúť zamestnancom možnosť pripraviť sa na reštrukturalizáciu a zúčastniť sa na nej. Ďalší právny predpis bude súvisieť s podmienkami tehotných žien a jeho zámerom bude zlepšenie súčasných ustanovení o ochrane materstva s cieľom zosúladiť profesijný, súkromný a rodinný život.
<P>
Jedna iniciatíva sa bude týkať prehĺbenia otvorenej metódy koordinácie v oblastiach sociálnej ochrany a sociálneho začlenenia a bude spojená s odporúčaním o aktívnom začlenení ľudí, ktorí sú najviac vyčlenení z trhu práce, zameraným na tri piliere: pracovné príležitosti a odborné vzdelávanie, podporu príjmu a lepší prístup ku kvalitným službám. To sa uskutočňuje v súvislosti s celkovou lisabonskou stratégiou pre rast a zamestnanosť.
<P>
Nakoniec, Komisia prijme oznámenie o príprave a riadení zmien a začne druhú fázu rokovaní európskych sociálnych partnerov o príprave reštrukturalizácie spoločností. To uvádzam len ako príklad toho, že sme v Európe rozhodne odhodlaní presadzovať sociálny program.
<P>
Pán Duff, pokiaľ ide o nevyhnutnosť ratifikovať Lisabonskú zmluvu, chápte, že úplne súhlasím s touto prioritou a tiež sa domnievam, že by sa mal zdôrazňovať sociálny a kultúrny rozmer Európy. V tejto súvislosti robím všetko, čo je v mojich silách a usilujem sa vysvetľovať, že v Európe potrebujeme silný vnútorný trh, Európa je však viac než trh a domnievam sa, že súhlasíte s tým, že je to tiež spoločný záväzok.
<P>
V súvislosti s návrhom prezidenta Sarkozyho na vytvorenie "skupiny múdrych" ste sa pýtali na môj názor a oznamujem vám, že Komisia už v tejto veci rokovala. Samozrejme, sme za akúkoľvek iniciatívu, ktorá podporuje diskusiu a úvahy o budúcnosti Európy. Ako skutoční demokrati máme diskusie radi. Možno to je spôsobené naším tropizmom, ale diskusie máme radi rovnako ako názory a výmenu názorov. Preto sa domnievam, že iniciatíva prezidenta Sarkozyho by sa mala chápať ako súčasť propagácie takých diskusií a úvah. Komisia sa napriek tomu veľmi rada ubezpečí, že táto iniciatíva, ak by ju Európska rada schválila, nenarúša naše úsilie stavať na úspechu Lisabonskej zmluvy, a predovšetkým, že nebráni jej schváleniu.
<P>
Toto musíme povedať úplne jasne. Preto sa domnievame, že táto skupina v prípade, že ju Európska rada schváli, by nemala začínať novú inštitucionálnu diskusiu. Myslím si, že by to nebolo múdre, a preto budem "Múdrych mužov" (a dúfame, že aj ženy) žiadať, aby boli dostatočne múdri, nezačínali nové inštitucionálne diskusie a radšej sa zamerali na predstavu Európy za 20 alebo 30 rokov. To je dôležité, a prečo by sme o tom nemohli rozumne diskutovať?
<P>
Nemali by sme sa zúčastňovať ani na nepríjemnej diskusii o zemepisných hraniciach Európy. To by mohlo spôsobiť rozpory a je potrebné, aby to nenarúšalo naše prebiehajúce procesy na Európskej úrovni, ako napríklad revíziu rozpočtu a bežné vedenie rokovania o rozšírení. Toto je dôležité v súvislosti s obhajobou inštitúcií. Súhlasíme so všetkými druhmi diskusií, ale uznajme, že tu máme inštitúcie. Máme Európsky parlament, Komisiu a Európsku radu, a, nakoniec, inštitúcie majú zodpovednosť, nie múdri muži alebo "bystré deti", ako by sme možno radšej povedali, nech by už prispeli do našej diskusie akýmkoľvek podnetom.
<P>
Domnievame sa tiež, že načasovanie správy takejto skupiny by malo byť dôkladne uvážené. Vhodným termínom sa zdá koniec roka 2009.
<P>
predseda Komisie. - Pán Jonckheer, ďakujem vám za pripomienky, konkrétne za tie, ktoré súvisia s metódou Spoločenstva, a za podporu, ktorú má u skupiny zelených. Nezabudneme na to. Určite ste si všimli, že počas diskusie o reformnej zmluve - Lisabonskej zmluve - sa vyskytli pokusy oslabiť proces Spoločenstva. Komisii, ktorá účinne spolupracovala s Parlamentom, sa podarilo zabrániť všetkému, čo by mohlo spochybniť zásady systému Spoločenstva.
<P>
Povedali ste, že rok 2007 je významným rokom pre "veľké ciele", predovšetkým v súvislosti s výzvou súvisiacou s klimatickými zmenami, a my v Komisii a Európskej únii sme hrdí, že sme prispeli k tomuto úsiliu. Zelená kniha Komisie určite znamenala základ dohody, ktorá bola nakoniec dosiahnutá na marcovej Európskej rade. Európska únia môže byť hrdá na to, že v tejto oblasti zaujala vedúce postavenie, a v tomto smere má v úmysle pokračovať vo svojom úsilí, najmä v čase nastávajúcej konferencie na Bali a bezprostredne po nedávnych významných rokovaniach, napríklad po samite v New Yorku a samite G8 v Heiligendamme, ktoré sa tiež ukázali ako rozhodujúce. Bude tak postupovať s cieľom začať proces, ktorý, ako dúfame, do schôdzi v Kodani v roku 2009 vytvorí post-kjótsky režim do roku 2012. To je skutočne ambiciózny cieľ. V každom prípade si uvedomujeme, že pre tento zámer musíme získať svojich partnerov.
<P>
A teraz k otázke migrácie. Tvrdíte, že Európska únia by mala dostať Nobelovu cenu za mier. Podobne by mohla byť ocenená aj za svoje aktivity v ďalších oblastiach. V skutočnosti sa domnievam, že Európska únia si už dlho zasluhuje Nobelovu cenu za mier, pretože vzhľadom na skúsenosti s mierom je na svete len málo regiónov, ktoré majú väčšie zásluhy ako Európske spoločenstvo, súčasná Európska únia. Dovoľte mi uviesť jeden príklad. Tento mesiac odcestujem do Singapuru, kde sa zúčastním samitu organizácie ASEAN a toto združenie ma pozvalo, pretože hľadá inšpiráciu založenú na našej skúsenosti s regionálnou integráciou, s úsilím o mier, hospodársky rast a sociálny rozvoj. Mali by sme byť hrdí, že sme príkladom pre ostatných vo svete, a to je to, o čo sa neustále usilujeme.
<P>
V súvislosti s otázkou prisťahovalectva chcem odpovedať na niekoľko otázok poslancov tohto Parlamentu. Už som to tu niekoľkokrát povedal a poviem to tu opäť: domnievam sa, že je nezmyselné, že sa v Európe musíme zaoberať 27 migračnými politikami. Máme tu integrovanú oblasť, a preto je potrebné, aby sme mali spoločný prístup. Povedzme si to teraz otvorene: niektoré členské štáty sú proti tomu. My však budeme na tom trvať, pretože v integrovanej oblasti je väčšia pravdepodobnosť, že budeme čeliť problémom podobným tým, ktorým muselo nedávno čeliť Taliansko, vrátane tých, ktoré predstavujú niektorí občania Rumunska. V Európe potrebujeme viac prisťahovalcov, nie menej, taká je pravda.
<P>
Preto požadujeme prisťahovaleckú politiku, ktorá je zodpovedná a založená na dvoch kľúčových aspektoch. Po prvé, musíme byť rozhodní, pokiaľ ide o bezpečnosť, otvorene bojovať proti všetkým druhom zneužívania na pracovisku a odstrániť nelegálny trh práce. Preto plne podporujeme iniciatívu, ktorú predložil podpredseda Frattini vo forme smernice, podľa ktorej bude zamestnávanie osôb s nelegálnym pobytom na území EÚ trestným činom. Jej cieľom je zabrániť zneužívaniu týchto pracovníkov a zasiahnuť proti zločineckým sieťam, ktoré sa na ňom zúčastňujú. Musíme rázne vyriešiť nelegálne prisťahovalectvo a všetky druhy aktivít, ktoré často slúžia ako maskovanie pre určité siete, ktoré často nie sú ničím iným ako zločineckými gangmi, pretože tieto skupiny nie sú spojené len s nelegálnym prisťahovalectvom, ale tiež s predajom drog, obchodovaním s ľuďmi a ďalšími druhmi organizovaného zločinu.
<P>
Zároveň je nevyhnutné, aby sme zaujali otvorený, veľkorysý a jednotný prístup k otázke, ako v prvom rade integrovať občanov Spoločenstva a potom všeobecne tých, ktorí patria k rôznym skupinám prisťahovalcov. Je nevyhnutné, aby sme mali odvahu povedať, že je toto je naša spoločná úloha. Úlohou európskych inštitúcií je vytvoriť rámec, ale pokiaľ ide o praktickú stránku veci, kto zabezpečí skutočný integračný proces v praxi? Nebude to Európsky parlament ani Komisia, ale národné vlády, regióny, miestne orgány, mimovládne organizácie a niekedy cirkev, v podstate každý, kto pôsobí v teréne a kto je povinný pracovať na integrácii. Toto všetko je veľká výzva.
<P>
Spomenuli ste Kofiho Annana. Pri niekoľkých príležitostiach som s ním diskutoval o tejto veci. Ak existuje oblasť, ktorá je v celosvetovom meradle nedostatočne regulovaná, potom je to migrácia. Stanovili sme určité organizačné zásady svetového obchodu a, samozrejme, tiež ochrany životného prostredia. Je prekvapujúce uvedomiť si, že migrácia, ktorá je jednou z najväčších výziev, ktorým musí svet čeliť, je jednou z oblastí, v ktorých na medzinárodnej úrovni chýba akákoľvek organizácia. Podporujem váš návrh, aby sme my v Európskej únii - práve preto, že sme osobitným prípadom integrácie a voľného pohybu - znásobili svoje úsilie na podporu určitých zásad. Európa a svet totiž v súčasnosti čelia skutočným hrozbám vo forme xenofóbie, populistických hnutí a negatívnych síl z minulosti. Tieto sily sa stavajú proti zásadám humanizmu a pohostinnosti. Musíme sa zásadne vyhnúť radikálnym pozíciám a usilovať sa o racionálny, spravodlivý a pokrokový prístup.
<P>
(potlesk)
<P>
Pán Wurtz, položili ste mnoho otázok týkajúcich sa nástrojov na ochranu obchodu. Predovšetkým, zmienil som sa o týchto nástrojoch vo svojom prejave, keď som povedal, že už onedlho predložíme niekoľko iniciatív v tejto oblasti. Dovoľte mi povedať vám, že veľmi podporujeme vytvorenie účinných mechanizmov zaručujúcich naše obchodné záujmy a ochranu pred nekalými praktikami. Preto teraz hľadáme rôzne spôsoby zvýšenia účinnosti týchto nástrojov. A navyše to urobíme transparentne. Práve sa uskutočnilo dôležité rokovanie, ktorého cieľom bolo zabezpečiť, aby boli naše podniky, predovšetkým malé a stredné podniky, lepšie pripravené na boj proti medzinárodnej konkurencii. Máme v úmysle v decembri prijať príslušné rozhodnutia.
<P>
Je potrebné uvedomiť si, že európske podniky sú najviac medzinárodné na svete. Európske výrobné a predajné reťazce sa teraz nachádzajú na celom svete a neobmedzujú sa len na členské štáty. Domnievame sa, že prítomnosť týchto podnikov na celosvetovej scéne je zdrojom konkurencieschopnosti a rastu európskeho hospodárstva a zamestnanosti. Môžem vás ubezpečiť, že nemáme v úmysle odmeňovať ani dotovať európske spoločnosti, ktoré sa rozhodnú presídliť do tretích krajín alebo v nich postaviť časť svojich výrobných podnikov. Budem k vám však celkom úprimný, keď poviem, že nebudeme postihovať alebo trestať európske spoločnosti, ktoré sú najglobálnejšími a najkonkurencieschopnejšími na svete. Preto potrebujeme nástroje na ochranu obchodu, ktoré sú spoľahlivé a zároveň transparentné. Preskúmame svoje nástroje na ochranu obchodu s cieľom zaviesť dôraznejšie opatrenia, ktoré, pochopiteľne, prispôsobíme novej realite globalizácie. Naším cieľom nikdy nebude ich oslabenie.
<P>
Nebudem sa podrobne zaoberať témou globalizácie. Zajtra sa sem opäť vrátim a budem rokovať o dokumente, ktorý sme predložili poslednej Európskej rade a celému Spoločenstvu a ktorý sa týka prinášania pridanej hodnoty Európe a prostriedkov ovplyvňovania globalizácie na dosiahnutie čo najlepších výsledkov. Dobre si uvedomujeme nevyhnutnosť brániť európske záujmy na celom svete, chrániť naše záujmy bez toho, aby sme sa uchýlili k protekcionizmu, pochopiť a mať odvahu povedať ľuďom v Európe, že ak my v Európe zatvoríme svoje dvere, budeme prví, ktorí preto budú trpieť. Nebude to jednoduché, ale je nevyhnutné urobiť to. Európa je najväčší vývozca na svete. Bolo by samozničujúce a proti našim vlastným záujmom, keby sme sa vydali cestou protekcionizmu. Je dôležité nájsť riešenie otázky ako nechať svoje dvere otvorené bez naivity, ako udržať, a dokonca rozšíriť otváranie celosvetových trhov a zároveň brániť svoje vlastné záujmy, čo predpokladá uvedomiť si svoje záujmy v oblasti zamestnanosti.
<P>
predseda Komisie. - Pán Crowley, tiež vám ďakujem za podporu nášho všeobecného programu. Pokiaľ ide o ten konkrétny problém, viem, že vás znepokojuje, dovoľte mi teda objasniť iniciatívy týkajúce sa zdanenia.
<P>
Ako viete, Komisia sa už určitý čas zaoberá problematikou spoločného daňového základu. Ide o veľmi zložitú oblasť a názory členských štátov sa od seba veľmi odlišujú. Veľmi dobre si uvedomujem citlivosť tejto témy v Írsku a tiež v ďalších členských štátoch. Komisia v súlade s bežnou praxou vykonáva posúdenie vplyvu, ktoré má analyzovať problémy a zistiť pravdepodobný vplyv najrôznejších možných riešení skôr, ako predloží nejaký formálny návrh. Toto všetko je všeobecne známe a je úplne správne, že Komisia sa o tom zmieňuje vo svojom pláne práce na rok 2008.
<P>
Súhlasím však s vami, že je jasné, že jednomyseľnosť je v reformnej zmluve pravidlom pre akýkoľvek právny predpis týkajúci sa otázok zdanenia. Verím teda, že vaše záujmy sú správne chápané.
<P>
Domnievam sa, že som odpovedal na väčšinu vašich zaujímavých pripomienok. Dovoľte mi len poznamenať, že som sa, samozrejme, zameral na tie, povedzme, najkontroverznejšie otázky. Chcem povedať, že sme tu videli dostatočnú zhodu názorov týkajúcich sa Európy. Verím, že medzi inštitúciami je táto zhoda ešte väčšia, aj vzhľadom na prirodzené rozdiely medzi politickými rodinami a dúfam tiež v zhodu medzi rôznymi časťami našej veľmi rozmanitej Únie.
<P>
Myslím si, že to nie je zhoda založená na najmenšom spoločnom menovateli. Je to predovšetkým výsledok troch faktorov. Po prvé, nie je možné spochybniť mnohé výzvy, ktorým v súčasnosti čelíme. Naliehavé požiadavky súvisiace s klimatickými zmenami, realita migrácie a hrozba celosvetovej chudoby - to všetko sú jasné výzvy. A nech už patríte k ľavici, pravici alebo stredu, pochádzate zo severu alebo juhu Európy, zo starých alebo nových členských krajín, napriek tomu sú to spoločné výzvy, ktorým môžeme čeliť len spolu.
<P>
Po druhé, dávame jasne najavo, že Európska únia má zásadný význam pre riešenie týchto problémov. Aktivita jednotlivých členských štátov má len obmedzený rozsah a je čoraz jasnejšie, že európsky rozmer je nevyhnutný.
<P>
Samozrejme, musíme vedieť, aká je príslušná úroveň používania európskeho rozmeru, čo súvisí s otázkou subsidiarity, ktorú niektorí z vás uviedli, ale domnievam sa, že sa zhodneme na tom, že ani tie najväčšie členské štáty nemôžu sami čeliť všetkým týmto výzvam a že je nevyhnutná určitá úroveň európskych záväzkov.
<P>
Nakoniec sa domnievam, že sa opláca úsilie, ktoré všetky inštitúcie vložili do dialógu a spolupráce. Vynakladáme menej energie na vzájomné súperenie a viac sa zameriavame na to, ako slúžiť našim občanom a vždy klásť dôraz na občanov. Silná Únia áno, ale nie v záujme inštitúcií samotných, ale preto, aby v záujme našich občanov dosiahla konkrétne výsledky: taký je náš plán. Domnievam sa, že po 50 rokoch je duch otcov zakladateľov, ktorí stvorili našu jedinečnú zmes inštitúcií, rovnako silný ako vždy.
<P>
Preto sa vždy veľmi teším na úzku spoluprácu s Parlamentom, na realizáciu predložených návrhov, pretváranie svojich názorov na konkrétne opatrenia a tvorbu svojho nového programu pre budúcnosť.
<P>
V mene svojom aj celého kolégia vám chcem povedať, že si skutočne želáme mať s Parlamentom produktívny, lojálny a dynamický vzťah.
<P>
(potlesk)
<P>
Rast a zamestnanosť
<SPEAKER ID="028" NAME="Piia-Noora Kauppi">
v mene skupiny PPE-DE. - Pán predsedajúci, chcela by som sa zaoberať plánom práce Komisie, konkrétne v hospodárskom sektore, nielen preto, že to je oblasť, o ktorú má Hospodársky a menový výbor najväčší záujem, ale tiež preto, že táto oblasť má zásadný význam pre lisabonskú stratégiu.
<P>
Komisia musí naďalej hrať aktívnu úlohu pri budovaní skutočne jednotného trhu finančných služieb. Aktuálnosť tejto otázky má dobrý dôvod. Po prvé, nedávny nepokoj vo finančnej oblasti poukázal na význam zdravej finančnej regulácie. Po druhé, finančný svet je čoraz prepojenejší. Musíme byť schopní dosiahnuť konvergenciu s našimi hlavnými spojencami v zámorí. Iniciatívy transatlantického trhu začali veľmi dôležitý proces, ktorý má zvlášť zásadný význam pre kapitálové trhy.
<P>
Pred niekoľkými rokmi sa úspešne začal prelomový legislatívny postup v podobe Lamfalussyho procesu. Lamfalussyho proces je prvým pokusom o široký prechod k delegovanému tvoreniu právnych predpisov v Európskej únii. Aj keď sú prvé skúsenosti z tohto procesu kladné, je úplne nevyhnutné naďalej budovať dôveru medzi inštitúciami. Veľmi dôležité v tomto procese sú pracovné vzťahy medzi Európskym parlamentom a Európskou komisiou.
<P>
Pokiaľ ide o ďalšie kroky: po prvé, Lamfalussyho proces je v podstate zdravý proces a zúčastnené strany ho vítajú. Je to tiež proces v ranej fáze. Stále sa vyvíja. Preto nie je v tejto chvíli nevyhnutná žiadna zásadná zmena a väčšina zúčastnených strán si ju ani neželá. Potrebujeme skôr cielené zlepšenia, predovšetkým v súvislosti s výbormi úrovne 3, existuje tu veľký priestor na zlepšenie ich medzinárodnej spolupráce, aby sa vzájomne podnecovali a poskytovali si vysvetlenie.
<P>
Nakoniec by som v súvislosti s daňovou otázkou chcela povedať, že je potrebné, aby si Komisia udržala svoju aktívnu úlohu. Aj keď sa zdanenie môže zdať veľmi problematické a všetci vieme, že v tejto otázke zďaleka neexistuje jednotný postoj, musíme byť pri predkladaní opatrení v tejto oblasti veľmi odvážni.
<P>
Intenzívnejšia spolupráca je dobrou inováciou a ostatné body programu Komisie v oblasti daní sú tiež veľmi dôležité.
<SPEAKER ID="029" NAME="Harlem Désir">
v mene skupiny PSE. - (FR) Pán predsedajúci, pán predseda Komisie, som presvedčený, že obyvatelia Európy majú veľmi vysoké očakávania pokiaľ ide o sociálny rozmer európskej integrácie a že posilňovanie tohto sociálneho piliera je slabým, ak nie priamo chýbajúcim článkom stratégie Komisie.
<P>
Musíme zastaviť odpor proti stratégii pre rast, budovanie jednotného trhu a posilňovanie sociálneho piliera. To je kľúčový prvok podpory zo strany národov Európy a to je tiež nevyhnutná podmienka úspechu lisabonskej stratégie a posilňovania konkurencieschopnosti a hospodárskej účinnosti Európskej únie.
<P>
V tejto súvislosti existuje pozoruhodný rozdiel v uvedomení si výziev, ktoré predstavujú klimatické zmeny a ktoré mali korene pravdepodobne v minuloročnom jarnom samite, a priority stanovené v pláne práce Komisie skutočne obsahujú viac než náznaky tejto skutočnosti. Ani zďaleka však neprejavujeme také nadšenie pokiaľ ide o otázku plnenia úloh vyplývajúcich zo sociálneho začleňovania a nevyhnutnosti vytvoriť Európu fungujúcu pre všetkých, Európu schopnú presadzovať nielen väčší počet pracovných miest, ale aj ich lepšiu kvalitu.
<P>
Existujú vyhlásenia o zámeroch a rôzne odkazy v úvode a v preambule, tie sú však v akčnom pláne zastúpené veľmi málo a nie sú zahrnuté ani v legislatívnych iniciatívach.
<P>
Vezmime si, napríklad, celoživotné vzdelávanie, ktoré sa uvádza a ktoré nevyhnutne dopĺňa úspech novej politiky reformy trhu práce, ak chceme mať spravodlivý a účinný systém tzv. "flexiistoty". Neexistuje však žiadny veľký náročný program, niečo porovnateľné napríklad so starým systémom Erazmus, ktorý nielen prináša výsledky, ale tiež sa ukázal ako veľmi účinné prepojenie, prostredníctvom ktorého môžu občania EÚ uznať a oceniť prácu Európskej únie.
<P>
V oblasti boja proti sociálnemu vylúčeniu a chudobe a presadzovania sociálnej ochrany sa návrhy opatrení v zásade obmedzujú na nelegislatívne iniciatívy.
<P>
Tiež ľutujeme skutočnosť, že sa nedosiahol pokrok v oblasti smernice o pracovnej dobe a smernice o práci na čiastočný úväzok. Rovnako ani v oblasti daní si nemôžeme nevšimnúť, že pre chýbajúcu iniciatívu v súvislosti so skutočným základom dane zo zisku právnických osôb - čo je to, čo Parlament obhajuje a na čom uvedený komisár pracoval - sme v tomto konkrétnom smere stále nepokročili k spravodlivejšiemu jednotnému trhu.
<P>
A nakoniec netrpezlivo čakáme na dve iniciatívy, ktoré ste oznámili. Prvá sa týka prieskumu smernice o Európskej zamestnaneckej rade, ktorý Parlament požaduje už od roku 2001, a druhá, o ktorej ste sa zmienili, sa týka materskej dovolenky.
<P>
Rád by som sa na záver zmienil o dvoch príkladoch mŕtveho bodu, ktoré sa nám zdajú úplne nepochopiteľné a neprijateľné: týkajú sa, po prvé, služieb všeobecného hospodárskeho záujmu a, po druhé, sociálnych služieb všeobecného záujmu.
<P>
Po toľkých bielych knihách, zelených knihách, oznámeniach, sporoch na Súdnom dvore a mnohých jasných a opakovaných požiadavkách zo strany Výboru regiónov, aj napriek dosiahnutému konsenzu medzi členskými štátmi v Rade o zaradení nového článku do Lisabonskej zmluvy, ktorý by poskytol jasný základ pre legislatívne iniciatívy - v procese spolurozhodovania s Parlamentom - o verejných službách, ktoré sú službami všeobecného záujmu, stále neprichádza konkrétny návrh.
<P>
Verejné služby sú jadrom nášho sociálneho modelu. Národy Európy čakajú na vysvetlenie toho, že na nich nebudú náhle uvalené pravidlá hospodárskej súťaže a pravidlá jednotného trhu. Pán predsedajúci, v tejto veci by ste mali Parlamentu predložiť iniciatívu.
<SPEAKER ID="030" NAME="Elizabeth Lynne">
v mene skupiny ALDE. - Pán predsedajúci, vítam mnohé z aspektov plánu Komisie. Predovšetkým ma teší snaha Komisie predložiť osobitnú horizontálnu smernicu podľa článku 13 o boji proti diskriminácii v prístupe k tovaru a službám, rada by som však možno videla osobitné smernice vo všetkých odvetviach. Smernicu však vítam. Toto sme ja a mnoho mojich kolegov požadovali a teším sa na úzku spoluprácu s Komisiou v tejto oblasti.
<P>
Tiež vítam záväzok Komisie týkajúci sa oznámenia infekcií získaných v nemocnici. Je nevyhnutné, aby sme vypracovali kódex postupov na európskej úrovni, ktorý zabezpečí výmenu osvedčených postupov a zvýšenie noriem, vzhľadom na veľké rozdiely, ktoré existujú medzi členskými štátmi. Rada by som tiež privítala zmenu a doplnenie smernice o biologických látkach z roku 2000 na ochranu zdravotníckych pracovníkov pred nákazou vírusom HIV a hepatitídou C prostredníctvom zranenia ihlou. V Európskej únii sa každoročne vyskytne viac ako milión takých zranení a som sklamaná, že v tomto pracovnom programe na rok 2008 sa neplánuje žiadne opatrenie. Chcem vyzvať Komisiu, aby uvedenú zmenu predložila čo najskôr v súlade s požiadavkou Parlamentu.
<P>
V súvislosti s otázkou právnych predpisov v oblasti zdravia a bezpečnosti by som rada povedala, že ma teší vaša snaha mať pred predložením každého nového právneho predpisu k dispozícii posúdenie vplyvu. Naliehavo však žiadam, aby ste preskúmali aj vykonávanie súčasných právnych predpisov.
<SPEAKER ID="031" NAME="Konrad Szymański">
v mene skupiny UEN. - (PL) Pán predsedajúci, veľmi ma teší výsadné postavenie energetickej politiky v plánoch Komisie. Rád by som však upozornil na skutočnosť, že je nevyhnutné dosiahnuť rovnováhu medzi cieľmi v oblasti ochrany životného prostredia a strategickými cieľmi. Je veľmi jednoduché uložiť nové environmentálne dane a je jednoduché požadovať lepšie normy ochrany životného prostredia pre stavebníctvo a priemysel, to však nevyrieši problém našej energetickej bezpečnosti. Sú nevyhnutné politické opatrenia zamerané na energetickú solidaritu v kríze.
<P>
Na vlastníkov energií, ktorí riadia aj distribúciu, by sa mali okamžite uplatňovať zásady spoločného trhu. Osobitný význam to má v prípadoch, keď vlastníci pochádzajú z tretích krajín, napríklad z Ruska, kde sa v oblasti zahraničných investícií neuplatňuje zásada subsidiarity.
<P>
Krajiny ohrozené hospodárskym vydieraním budú ochotnejšie znášať náklady environmentálnych programov v prípade, že tieto programy budú spojené so strategickými riešeniami nevyhnutnými pre energetickú bezpečnosť Európy. Stále sa nazdávam, že sa nám v tejto oblasti nepodarilo dosiahnuť rovnováhu.
<SPEAKER ID="032" NAME="Nigel Farage">
v mene skupiny IND/DEM. - Pán predsedajúci, pán Barroso sa dnes dopoludnia javí ako zlý generál z prvej svetovej vojny: urobme to isté, čo sme urobili minulý týždeň, aj keď to nefungovalo.
<P>
Úplne tu chýba uznanie skutočnosti, že uvedený model jednoducho nefunguje. Domnievam sa teda, ako mohol hovoriť o rastu a zamestnanosti a neuznal pritom, že táto úžasná, vychýrená lisabonská stratégia je úplná katastrofa? Nedosiahli sme ani jeden z cieľov, a napriek tomu hovoríme o raste a zamestnanosti, čo však máme v úmysle robiť? Máme v úmysle deregulovať? Máme v úmysle zbaviť podniky záťaže? Nie, nič podobné.
<P>
Nechápem, ako môže hovoriť o trvalo udržateľnej Európe, keď stále máme rovnakú Spoločnú politiku rybného hospodárstva, stále hádžeme naspäť až 50 % ulovených rýb, a napriek tomu chceme dodržiavať systém kvót.
<P>
Ale vari najviac sa mi páči myšlienka, že tento program Komisie postaví na prvé miesto občanov. To je smiešne. Keby ste chceli dať občanov na prvé miesto, rešpektovali by ste ich názory. Počúvali by ste, čo povedali Francúzi a Holanďania, a touto novou zmluvou by ste im dali možnosť, aby v slobodnom a otvorenom referende zistili, či súhlasia s vašou víziou budúcnosti Európy.
<P>
Ale vy nič podobné nerobíte. Strkáte hlavy do piesku. Predstierate, že sa nič nedeje a v podstate ničíte svoju vlastnú Európsku úniu, pretože je predmetom čoraz väčšieho verejného pohŕdania.
<SPEAKER ID="033" NAME="László Surján" AFFILIATION="PPE-DE">
(HU) Pán predsedajúci, ďakujem vám za slovo. Dámy a páni, poslanci zo skupiny PPE-DE, ktorí sa zaoberajú rozpočtovými otázkami, v podstate s radosťou schválili plán Komisie na rok 2008 a pán Barroso vyslal jasnú správu, ktorá odzrkadľuje politický záväzok. Samotný plán práce je však skôr nekonečným zoznamom prianí. Ak by sme mali diskutovať o legislatívnom pláne a ročnej politickej stratégii hneď na začiatku roka a spájať ich, bolo by možné prispôsobiť rozpočet našim cieľom a nie naopak.
<P>
Parlament je odhodlaný presadzovať program Galileo a Európsky technologický inštitút a očakáva, že Komisia a Rada prijmú v tejto oblasti rozhodnutie v prospech európskych občanov. Nakoniec by som tiež rád zdôraznil, že Komisia prostredníctvom mnohých programov nielen slúži rastu a zamestnanosti, ale tiež zodpovedne využíva finančné prostriedky daňových poplatníkov a požaduje rovnakú zodpovednosť od členských štátov.
<P>
Súhlasím s tým, že v prípade vážneho zneužitia je Komisia pripravená pozastaviť platby danému členskému štátu. Dúfajme, že nebude potrebné vykonať tento bolestivý krok, ale každý, vlády aj európski občania, by mal vedieť, že cieľom podpory je rozvoj nedostatočnej rozvinutých regiónov a že rast a tvorba pracovných miest nezvyšujú zostatky bankových účtov uhladených podnikateľov a príživníkov. Komisia môže tiež počítať so silnou podporou a spoluprácou Parlamentu v tejto oblasti. Ďakujem vám za pozornosť.
<SPEAKER ID="034" NAME="Dariusz Rosati" AFFILIATION="PSE">
(PL) Pán predsedajúci, som veľmi rád, že otázky rastu a zamestnanosti sú na poprednom mieste zoznamu priorít Európskej komisie na rok 2008.
<P>
Je to dôkaz pochopenia toho, že bez rýchleho a trvalo udržateľného rastu nie je možné dosiahnuť úplnú zamestnanosť a zachovať širokú škálu sociálnych služieb typických pre európsky sociálny model. Dokument Komisie je, žiaľ, sklamaním, pretože mu chýbajú podrobnosti. Situácia sa nezlepší len opakovaním mantier, ako napríklad "vedomostná spoločnosť" a "flexiistota", ak Lisabonská zmluva bude naďalej do značnej miery obmedzená len na dokument.
<P>
Je nevyhnutné konkrétne a rozhodnejšie opatrenie, ktoré by európske spoločnosti povzbudilo k väčšej aktivite na trhu práce, odstránilo prekážky v rámci jednotného trhu, najmä v oblasti voľného pohybu pracovných síl a služieb, a vytvorilo priaznivejšie podmienky pre podnikateľov.
<P>
Európa má vo svete vedúce postavenie v oblasti sociálnej ochrany a ochrany životného prostredia. Potenciál rastu Európy je však príliš nízky a nedovolí jej udržať si toto postavenie. Opatrenie by sa malo zamerať najmä na rozvoj vzdelávania a zvyšovania flexibility a pripravenosti na prácu. Musíme sa pohnúť od paternalistickej sociálnej politiky, ktorá chráni nečinnosť, k sociálnej politike, ktorá odmeňuje aktivitu na trhu práce.
<P>
Pri tvorbe hospodárskej súťaže má dôležitú úlohu spoločná mena. Vítam rozšírenie eurozóny o Slovinsko, Cyprus a Maltu. Diskriminačné zaobchádzanie uplatňované voči niektorým členským štátom, ktoré sa usilujú o pripojenie k eurozóne, by však malo byť dôvodom na obavy. Takým prípadom je Litva. Akékoľvek opakovanie týchto chýb v budúcnosti by mohlo byť škodlivé predovšetkým pre eurozónu.
<P>
Veríme, že Európska komisia nám predloží konkrétne návrhy týkajúce sa podpory rastu a zamestnanosti s cieľom zabezpečiť vysokú a trvalo rastúcu životnú úroveň v zjednotenej Európe.
<SPEAKER ID="035" NAME="Andreas Schwab" AFFILIATION="PPE-DE">
(DE) Pán predsedajúci, pán predseda Komisie, dámy a páni, pokiaľ ide o skupinu PPE-DE, ciele na budúci rok v oblasti vnútorného trhu a ochrany spotrebiteľa sú veľmi jasné. Po prvé, chceme dosiahnuť dokončenie vnútorného trhu a odstrániť zvyšné bariéry a prekážky. Preto, pán Kyprianou, vítame váš návrh smernice o zdravotníckych službách na základe článku 95, ktorá by uplatňovala veľmi široký prístup k odvetviu zdravotníctva. Vítame tiež, že pán McCreevy a jeho generálne riaditeľstvo sa budú zaoberať ďalšími aspektmi verejného obstarávania na základe smernice o službách.
<P>
Po druhé, chceme dosiahnuť stanovenie porovnateľných noriem ochrany spotrebiteľa vo všetkých členských štátoch Európskej únie a veľmi vítame prepracovanie všetkých príslušných právnych predpisov Európskej únie v tejto oblasti z vašej strany, pani Kunevová. Teší nás tiež to, že v rámci tohto prepracovania môžeme využiť dve smernice, najprv v horizontálnom nástroji, a potom v revidujúcej smernici, ktorá upraví všetky ostatné oblasti, ktoré je nevyhnutné riešiť.
<P>
Po tretie, chceme prispieť k dosiahnutiu situácie, v ktorej budeme mať nakoniec jasnejšie, jednoduchšie a teda aj menej početné predpisy Európskej únie. Obraciam sa teraz na vás, pán Verheugen: ako poslanci tohto Parlamentu budeme z tohto hľadiska veľmi dôkladne sledovať všetky návrhy týkajúce sa voľného pohybu tovaru. Bude predložená smernica o bezpečnosti hračiek a smernica o stavebných výrobkoch a som presvedčený, že zaznamenáme určitý pohyb aj v oblasti traktorov a obrannej výzbroje. Dúfame, že sa tu dosiahne podstatný pokrok. Tiež sa veľmi tešíme na vašu očakávanú štúdiu o spotrebiteľskom označovaní.
<P>
Trvalo udržateľná Európa
<SPEAKER ID="037" NAME="John Bowis">
v mene skupiny PPE-DE. - Pán predsedajúci, ďakujem Komisii.
<P>
Politikou Komisie je politika lisabonská. Politikou Parlamentu je politika lisabonská, ale tá sa neuskutočňuje. Chceme vedieť, prečo sa neuskutočňuje, chceme vidieť pokrok a chceme vidieť monitoring a vymáhanie. Predseda Barroso hovoril o oceneniach. Udeľme každý rok Barrosovu cenu tomu členskému štátu, ktorý dosiahne najväčší pokrok. Prečo nie? Povzbuďme ich trocha.
<P>
Chceme dosiahnuť pokrok práve v niektorých otázkach zaradených do programu. Samozrejme, chceme pokrok v obchodovaní s emisiami. Skutočne nechceme väčšie oneskorenie než ten jeden mesiac, o ktorom sa pán predseda zmienil. Jednoznačne chceme pokrok v oblasti klimatických zmien. Chceme pokrok z hľadiska toho, čo môžeme vykonať legislatívnym obmedzením emisií a podobne, ale aj z hľadiska toho, ako môžeme povzbudzovať jednotlivcov. Predložte nám teda návrhy na ekologické označovanie a podobné veci.
<P>
Chceme aj určitý pokrok v oblasti informovania pacientov - návrh pána Verheugena. Chceme vidieť pokrok v mobilite pacientov a cezhraničnej zdravotnej starostlivosti. To je naliehavé. V opačnom prípade budú za nás o politike rozhodovať právnici. Chceme vidieť takýto pokrok spolu s opatreniami v oblasti bezpečnosti pacientov, informovaní zdravotníckych odborníkov, práce v oblasti infekcií získaných v nemocniciach, opatrení proti falšovaniu liekov atď. Chceme vidieť návrh v oblasti duševného zdravia, ktorý bol sľúbený a doteraz sa neobjavil. Bol prisľúbený na tento rok. Dajte nám ho, prosím. Je to dôležitý krok.
<P>
A nakoniec, v tomto týždni máme úplne prvý Svetový deň diabetu, ktorý podporila OSN, ako aj členské štáty, Rada a Parlament. Poskytnite nám trochu podpory zo strany Komisie pre pokrok v tejto oblasti, aby videli symbol, ktorý zajtra vztýčime na nádvorí tohto Parlamentu. Nech pripomína to, že chceme opatrenia na podporu mnohých rodín, najmä detí, ktoré trpia týmto vysiľujúcim ochorením.
<SPEAKER ID="038" NAME="Linda McAvan">
v mene skupiny PSE. - Pán predsedajúci, veľmi rada konštatujem, že otázka klimatických zmien je naďalej jednou z hlavných priorít Komisie v nasledujúcom roku. Je potrebné vykonať v tejto oblasti mnoho práce a domnievam sa, že by sme sa mali na to zamerať.
<P>
Chápem, prečo komisár Dimas zdržiava zverejnenie systémov obchodovania s emisnými povoleniami a ostatnými časťami energetického balíka do nového roka, ale dúfam, že to neznamená stratu nášho odhodlania v otázke klimatických zmien. Vo Washingtone a inde existuje určitý skepticizmus súvisiaci s tým, ako vážne pristupuje Európska únia ku klimatickým zmenám. V dobe, keď sa dejú zmeny na obidvoch stranách, u republikánov aj demokratov, keď pozorujeme zmeny v Austrálii a ochotu nadviazať dialóg v Číne a Indii, by bola veľká hanba, keby sme sa s naším reformným balíkom v oblasti klimatických zmien začali potkýnať.
<P>
V marci sme mali samit, ale hovoriť o cieľoch nestačí. Musíme ich realizovať. Nemôžeme o klimatických zmenách len hovoriť, musíme v tejto oblasti skutočne konať.
<P>
Vy, teda Komisia, to nemôžete urobiť sami. Potrebujete vlády Európy, aby vás podporili, a v novom roku sa začne nová diskusia o rozdelení záťaže. Dúfam, že sa na nej zúčastní aj tento Parlament a že sa nebude len prizerať, a tešíme sa na to, ako sa budeme môcť zapojiť.
<P>
Potrebujete aj podporu tohto Parlamentu a ja hovorím svojim opozičným kolegom: minulý mesiac ste nás sklamali v rokovaniach o automobiloch v súvislosti s klimatickými zmenami, pretože ste jednoducho odmietli návrhy Komisie. Dnes dopoludnia sa uskutoční ďalšia skúška týkajúca sa otázky emisií z leteckej dopravy a ja dúfam, že budeme mať presvedčivý balík.
<P>
A nakoniec, pán Barroso sa zmienil o "Výbore múdrych", ktorý chce zriadiť pán Sarkozy. Prečo títo múdri - áno, súhlasím, že by sa nemali zaoberať inštitucionálnou reformou -, prečo by nemohli posúdiť výsledky, to, ako v podstate plníme sľuby Európy, a potom začneme opäť nadväzovať spojenie s občanmi, o ktorom sa tak často hovorí.
<SPEAKER ID="039" NAME="Fiona Hall">
v mene skupiny ALDE. Pán predsedajúci, veľmi vítam dôraz, ktorý sa v pláne práce na rok 2008 kladie na význam trvalo udržateľnej európskej energetickej politiky.
<P>
Predseda Barroso hovoril o "zelenaní" odvetvia dopravy, a to je, samozrejme, nevyhnutné. Podľa môjho názoru však skutočne šokujú štatistické údaje o tom, že v Európe spotrebujeme 40 % našej energie v budovách (na vykurovanie, klimatizáciu a osvetlenie), aj keď máme technológiu na projektovanie a stavbu našich budov, ktoré by v podstate nemali mať žiadne energetické požiadavky.
<P>
Preto chcem vyzvať Komisiu, aby radikálne pristúpila k prepracovaniu smernice o energetickej hospodárnosti budov v budúcom roku - čo je odsek 2 písmeno c strategických iniciatív. Dve veci sú nevyhnutné. Po prvé, mali by sa sprísniť minimálne energetické požiadavky na nové budovy. Je nevyhnutné rýchlo prejsť na normu pasívneho domu alebo "nulového uhlíka" bez čistých energetických požiadaviek. V Európe sa v súčasnosti stavajú tisíce pasívnych domov, žiaľ, len v niektorých krajinách a regiónoch.
<P>
Po druhé, je nevyhnutné zbaviť sa predovšetkým prahovej hodnoty 1 000 m2 a zaradiť všetky budovy s požiadavkami na vykurovanie alebo klimatizáciu do oblasti pôsobnosti uvedenej smernice. To by znamenalo, že všetky budovy, ktoré budú zásadne renovované, by boli zosúladené s vysokými energetickými normami. Musíme sa zaoberať energiou vyplytvanou v súčasných budovách, a nielen v nových, pretože 75 % budov, ktoré existujú v súčasnosti, bude stáť aj v roku 2050.
<P>
Poslanci Európskeho parlamentu rokovali vo Výbore pre priemysel, výskum a energetiku o akčnom pláne Komisie pre energetickú účinnosť a zdá sa mi, že v Parlamente existuje politická vôľa radikálne prepracovať smernicu o energetickej hospodárnosti budov. Dúfam, že môžeme počítať s tým, že Komisia v budúcom roku predloží presvedčivé návrhy, aby sme mohli zastaviť toto úplne zbytočné plytvanie energiou v našich budovách.
<SPEAKER ID="040" NAME="Adamos Adamou" LANGUAGE="EL">
Pán predsedajúci, aj my vítame dôrazné úsilie Komisie, legislatívny plán a plán práce. Plán odhaľuje nevyhnutnosť prijať v odvetví dopravy opatrenia priaznivejšie pre životné prostredie, upozorňuje na strategický energetický prieskum EÚ, potláčanie biodiverzity a stratégiu pre morské prostredie.
<P>
Uznávame doterajší zásadný prínos EÚ k boju proti klimatickým zmenám, o ktorej už hovorilo niekoľko poslancov. Mojou jedinou pripomienkou k prijatiu nevyhnutného obdobia klimatických zmien, ktorým budeme musieť prejsť, je, že nesúhlasím. Namiesto prijatia tohto obdobia by sme mali vyvíjať tlak na našich partnerov, aby plnili Kjótsky protokol a dodržiavali záväzky prijaté po Kjótskom protokole v oblasti znižovania emisií. Aj my v Európe by sme mali robiť to, čo stále kážeme.
<P>
Európska komisia tiež zdôrazňuje zdravie a navrhuje mnoho legislatívnych a nelegislatívnych balíkov. K otázkam, ktoré Komisia zamýšľa zahrnúť do svojho programu, patrí zdravotné poistenie a kvalita zdravotníckych služieb, farmaceutické výrobky, transplantácie orgánov, zriedkavé ochorenia a inovačné technológie na boj proti chronickým ochoreniam. Ciele Komisie sú veľmi ambiciózne, budeme však musieť počkať na ich podrobnejšie detaily.
<P>
A nakoniec sa musím zmieniť o smernici o poskytovaní zdravotníckych služieb. Za akých podmienok bude povolený voľný pohyb pacientov a zdravotníkov? Ako sa môžeme vyhnúť neprimeranému zaťaženiu fondov náhrady zdravotnej starostlivosti? To sú len niektoré z otázok, ktoré budeme musieť zvážiť v súvislosti s novou smernicou.
<SPEAKER ID="041" NAME="Giles Chichester" AFFILIATION="PPE-DE">
Pán predsedajúci, vítam plán práce Komisie a so záujmom očakávam, ako bude EÚ plniť svoje mimoriadne náročné ciele v oblasti emisií skleníkových plynov a energetiky.
<P>
Nedávno som sa vo Washingtone zúčastnil na stretnutí s členmi Kongresu. Sú fascinovaní, keď počujú o našom systéme obchodovania s emisiami a hovoria o systéme "obmedz a obchoduj", sú však trochu skeptickí v súvislosti s našimi ambicióznymi cieľmi.
<P>
So záujmom tiež očakávam, až sa dozviem, ako zamýšľame ďalej rozvíjať spoločný výskumný priestor. Keďže predseda Barroso tu nie je, zdržím sa pripomienok týkajúcich sa Európskeho technologického inštitútu a rýchlo prejdem k aktu "Small Business Act", oznámeniu Komisie pre malé podniky, pretože malé podniky očakávajú mnoho od tohto návrhu. Musím však povedať, že v mojom členskom štáte to môže spôsobiť určitý zmätok, pretože nelegislatívne opatrenie uvedené v anglickom znení ako "act" je v podmienkach Spojeného kráľovstva niečo ako oxymoron.
<P>
Sektor malých podnikov je však životne dôležitý pre naše hospodárstvo, pre inovácie a flexibilitu, pre tvorbu pracovných miest, a je potrebné ho podporovať. Na európskej úrovni však máme zvyk o opatreniach na podporu malých podnikov rozvláčne hovoriť, ale málo konať.
<SPEAKER ID="042" NAME="Karin Scheele" AFFILIATION="PSE">
(DE) Pán predsedajúci, zameranie na trvalo udržateľnú Európu vyplýva okrem iného z inej našej priority, ktorou je ochrana klímy. Dnes sa často hovorilo o nadmernej byrokracii, prílišnej regulácii a porušovaní subsidiarity. Bolo veľmi jasne povedané, že tieto argumenty sa stále predkladajú v prípadoch, ak nové pravidlo alebo predpis nie sú vítané. Z hľadiska účinnej ochrany klímy je však jasné, že ak by sme pred desiatimi rokmi pokročili a prijali predpisy na zníženie emisií CO2 z vozidiel, situácia Európskej únie by bola teraz lepšia a my by sme neboli pod tlakom, aby sme zabezpečili nevyhnutnú účinnú ochrany klímy, ktorý teraz pociťujeme.
<P>
Z rôznych hodnotení Európskej komisie tiež vyplynulo, že jedno z našich rozhodnutí, konkrétne zníženie emisií CO2 o 20 % do roku 2020 by bolo možné dosiahnuť len dodržaním už existujúcich právnych predpisov, a preto sa pýtam Komisie: aké konkrétne kroky sa vykonávajú na sledovanie stavu vykonávania existujúcich právnych predpisov?
<P>
Mám ešte jednu otázku týkajúcu sa posúdenia rizík geneticky modifikovaných organizmov, ktoré sa tiež uvádzajú v pláne Komisie. Moja otázka znie: aké zlepšenia sa usiluje Komisia v tejto oblasti vykonať? Ako vieme z mnohých diskusií, to je tiež jeden z dôvodov kritiky našej práce a právnych predpisov v tejto oblasti.
<SPEAKER ID="043" NAME="Lambert van Nistelrooij" AFFILIATION="PPE-DE">
(NL) Pán predsedajúci, pán komisár, politika súdržnosti a regionálna politika fungujú na základe nariadení, ktorými sme v roku 2006 vytvorili sedemročný rámec. Pre rast a zamestnanosť bola vyčlenená suma celkom 350 miliárd EUR s prioritou pre lisabonské ciele a pritom sa sledoval konkrétny cieľ.
<P>
Môžete povedať, že to všetko je pekné, ale čo chýba? Mne v pláne na budúci rok chýba piata správa o súdržnosti: bola sľúbená na jún 2008. Správa musí položiť základy na dlhodobé úpravy politiky súdržnosti a na naše plány týkajúce sa regiónov a miest. V našich členských štátoch existuje trend k vráteniu vecí na vnútroštátnu úroveň, ktorý Parlament dôrazne odmieta, pretože sa týka rôznych oblastí politiky: výskumu a vývoja, inovácií, regionálnej súdržnosti a politiky vidieka.
<P>
V tejto súvislosti by som sa rád obrátil na komisárku Hübnerovú a komisára Potočnika. Tento týždeň skupina PPE-DE začala parlamentným vypočutím diskusiu o strednodobom prístupe a chcela tak, úplne správne, podrobnejšie preskúmať uvedenú otázku a v nasledujúcich rokoch zamerať svoju pozornosť na občanov a regióny.
<P>
A nakoniec, pán predsedajúci, Rada zablokovala snahu o väčšiu pružnosť nového Fondu solidarity a v tejto veci by sme radi privítali určitý prielom. Pokiaľ ide o Komisiu, je nevyhnutná omnoho väčšia podpora.
<SPEAKER ID="044" NAME="Lutz Goepel" AFFILIATION="PPE-DE">
(DE) Pán predsedajúci, chcel by som veľmi stručne uviesť, čo považujem za najdôležitejšie otázky vyplývajúce z tohto plánu práce. Nepochybne, kľúčovou témou na rok 2008 je kontrola stavu spoločnej poľnohospodárskej politiky. Je potrebné prepracovať a zjednodušiť reformu spoločnej poľnohospodárskej politiky z roku 2003, na tom sa všetci zhodneme, a v tejto súvislosti ako spravodajca dúfam, že dôležité príspevky, ktoré vypracujeme v tomto Parlamente z vlastnej iniciatívy, budú zohľadnené vo výslednom legislatívnom návrhu. Táto kontrola stavu nám musí pomôcť nájsť správnu cestu k spoločnej poľnohospodárskej politike na obdobie po roku 2013.
<P>
Ďalším projektom je plánovaná zelená kniha o kvalite poľnohospodárskych produktov. Na kvalitu sa musí v poľnohospodárstve sústrediť ešte väčšia pozornosť, to platí aj pre dovoz z poľnohospodárskych podnikov z tretích krajín, ktorý musí spĺňať rovnaké normy, aké platia pre výrobcov z Európskej únie.
<P>
Osobitne ma veľmi zaujíma iniciatíva na podporu konzumácie ovocia v školách. To je niečo, čo sme v skupine PPE-DE presadzovali určitý čas a teší nás, že Komisia sa chce chopiť tejto iniciatívy. Ďalšie kľúčové otázky na rok 2008, napríklad balík o mlieku, preskúmanie rozpočtu 2008 - 2009, akčný plán týkajúci sa stratégie EÚ v oblasti zdravia zvierat a prieskum podpory pre znevýhodnené oblasti nepochybne zabezpečia, že v Parlamente nebude miesto pre nudu.
<SPEAKER ID="045" NAME="Mathieu Grosch" AFFILIATION="PPE-DE">
(DE) Pán predsedajúci, otázka dopravy a mobility sa v pláne na rok 2008 považuje za prioritu. V tejto oblasti sú pred nami, samozrejme, jasné výzvy. V roku 2008 musíme určiť priority v mnohých oblastiach obsahujúcich hospodárnosť, vplyv na životné prostredie a tiež práva užívateľov a ich bezpečnosť - otázky, ktorými sa tu môžeme len stručne zaoberať.
<P>
Napríklad právne predpisy o bezpečnostných kontrolách na letiskách boli zavedené ako reakcia na tlak vtedy veľmi aktuálnych udalostí. V skupine PPE-DE sa domnievame, že príslušnú smernicu by bolo možné teraz preskúmať. Pokiaľ ide o práva cestujúcich, túto otázku by bolo možné presvedčivo riešiť, ak by sme sa podrobnejšie zamerali aj na práva cestujúcich v medzinárodnej autobusovej doprave. To by znamenalo, že v Európe by boli práva cestujúcich upravené vo všetkých druhoch dopravy - leteckej, železničnej aj cestnej.
<P>
Pokiaľ ide o transeurópske siete, o tejto otázke sme počas posledných mesiacov rokovali často. Tu, samozrejme, stojíme pred zvláštnou situáciou: príliš málo financií a mnoho projektov, najmä teraz, keď Rada za posledné týždne oznámila niekoľko nových projektov. Domnievame sa, že v otázke transeurópskych sietí musia byť v roku 2008 prijaté jasné rozhodnutia a že cezhraničné trasy musia mať úplnú prioritu, aby sme odstránili dopravne preťažené miesta a aby bolo možné účinne uplatňovať zásadu multimodálnej dopravy.
<P>
Je nevyhnutné a možné prijať rýchle rozhodnutie, ktoré zohľadní tie krajiny, v ktorých sa už predpokladá spolufinancovanie a v ktorých sa projekty dostali na dobrú východiskovú úroveň z technického hľadiska.
<SPEAKER ID="046" NAME="Carmen Fraga Estévez" AFFILIATION="PPE-DE">
(ES) Pán predsedajúci, v mene skupiny PPE-DE konštatujem, že, vzhľadom na návrhy Komisie v oblasti spoločnej politiky rybného hospodárstva, opäť stojíme pred mnohými problémami, ktoré Komisia neriešila tak rýchlo, ako by mala. Stačí povedať, že meškáme niekoľko rokov so zabezpečením novej úpravy technických opatrení v atlantickej oblasti: to je zásadný aspekt riadenia rybolovu, ktorý sme chceli zabezpečiť do roku 2008, pretože by to bol najlepší možný prínos spoločnej politiky rybného hospodárstva k cieľu zjednodušiť právne predpisy.
<P>
Chceli by sme tiež, aby Komisia začala vydávať presné pokyny týkajúce sa spôsobu, akým bude uplatňovať model maximálneho trvalo udržateľného výnosu v odvetví rybolovu Európskej únie, najmä v súvislosti s rybolovnými zdrojmi zloženými z rôznych druhov. Domnievame sa, že je dôležité predložiť konkrétne legislatívne návrhy na ekologické označovanie produktov rybolovu, pretože sa tým podstatne zvýši možnosť vystopovania týchto produktov a poskytnú sa záruky s cieľom zabrániť spotrebe a predaju produktov získaných z nezákonného rybolovu.
<P>
A nakoniec, po oznámení Komisie, podľa ktorého zamýšľa zrušiť návrh dohody s Tanzániou, musím tlmočiť žiadosť odvetvia, aby Komisia urobila všetko, čo je v jej silách, pre pokračovanie rokovaní s touto krajinou: sú nevyhnutné na zabezpečenie rybolovných oblastí pre lode loviace tuniaky v tejto časti Afriky na základe mnohých dohôd so susediacimi výhradnými hospodárskymi zónami.
<P>
Integrovaný prístup k migrácii
<SPEAKER ID="048" NAME="Manfred Weber">
v mene skupiny PPE-DE. - (DE) Pán predsedajúci, dámy a páni, aj keď rokujeme o pláne na rok 2008, rád by som na úvod zdôraznil skutočnosť, že počas uplynulých mesiacov sme dosiahli veľký pokrok v oblasti vnútornej politiky, a rád by som za to vzdal hold komisárovi Frattinimu. Máme Schengen a tento týždeň sme v pléne vykonali zásadné kroky v oblasti dohody z Prümu, vízového a informačného systému (VIS) a ochrany údajov. To je veľký pokrok.
<P>
Nemôžeme však zostať len pri tom. Teraz ide o praktickú prácu pre zajtrajšok. V praktickej rovine je pre nás všetkých kľúčovou prioritou dosiahnutie zásadného pokroku v súvislosti so Schengenským informačným systémom II. V skupine PPE-DE sa obávame toho, že po veľkom úspechu rozšírenia schengenskej oblasti sa teraz objaví únava a mnoho členských štátov upadne do stavu nečinnosti. To si nemôžeme dovoliť. Potrebujeme SIS II ako hlavný projekt na budúci rok.
<P>
V legislatívnej oblasti by som sa rád opäť dotkol predovšetkým otázky bezpečnosti hraníc. Tu je nevyhnutné uvážiť, či by v budúcnosti nemala vyhodnotenie ochrany vonkajšej hranice vykonávať agentúra Frontex namiesto vlastných tímov členských štátov Schengenskej dohody. Táto agentúra by mala byť zodpovedná.
<P>
Chcel by som požiadať Komisiu, aby v súvislosti s návrhmi týkajúcimi sa migrácie skutočne definovala európsku pridanú hodnotu. Ak bude predložený návrh na modrú kartu pre vysoko kvalifikovaných pracovníkov, nemal by to byť len návrh potvrdzujúci vnútroštátne pravidlá a uplatňujúci spoločné označenie, musí to byť návrh skutočne európsky. To isté platí pre boj proti terorizmu. Ak bude vybudovaný systém na prenos záznamov o cestujúcich v leteckej doprave, nemôžeme mať 27 jednotlivých pravidiel, ktoré by sme mohli okamžite zaviesť, skutočne potrebujeme európsky návrh.
<SPEAKER ID="049" NAME="Claudio Fava">
v mene skupiny PSE. - (IT) Pán predsedajúci, dámy a páni, nemôžeme súhlasiť s mnohými vecami, ktoré povedal predseda Barroso, najmä pokiaľ hovorí, že Komisia postupuje tvrdo proti nezákonnému prisťahovalectvu, ale je veľmi štedrá a poskytuje veľkú podporu pri začlenení.
<P>
Určite môžeme súhlasiť so smernicou o trestaní zamestnávateľov nelegálne zamestnávajúcich pracovníkov migrujúcich z krajín mimo Spoločenstva, ale v pláne nenachádzame žiadnu zmienku o týchto legislatívnych opatreniach, ktoré už predtým oznámil podpredseda Frattini. Nie je tu žiadna zmienka o smernici o sezónnych pracovníkoch a vysoko kvalifikovaných pracovníkoch, ani o otvorení ciest legálnej migrácie pre nekvalifikovaných pracovníkov z krajín mimo Spoločenstva, ktorí tvoria väčšinu prisťahovalcov nachádzajúcich sa v súčasnosti na území Európskej únie. Sme presvedčení, že tieto opatrenia sú nevyhnutné, prinajmenšom pre boj proti vykorisťovaniu a pre odhalenie neohlásenej práce.
<P>
Odkaz na spoločný celkový prístup je pekný a nie je možné nesúhlasiť s tým, že je nutné zabrániť tomu, aby sme mali 27 rôznych imigračných politík, chceme však dostať trochu konkrétnejšie informácie o Európskom systéme dohľadu oznámenom v pláne. A nakoniec, pán predsedajúci, by som rád pripomenul, že podľa novej Lisabonskej zmluvy bude mnoho týchto otázok prechádzať od 1. januára 2009 postupom spolurozhodovania a tento Parlament prevezme plnú zákonodarnú zodpovednosť spolu s Radou a Komisiou. Možno by bolo dobré pripraviť pôdu na lepšiu spoluprácu medzi orgánmi Európskej únie.
<SPEAKER ID="050" NAME="Sarah Ludford">
v mene skupiny ALDE. - Pán predsedajúci, jedna z vecí, na ktoré som chcela upozorniť, sa veľmi podobá na to, čo práve povedal pán Fava v súvislosti s chýbajúcim dôrazom na nevyhnutnosť politiky Európskej únie pre legálnu migráciu. Mali sme tu návrhy komisára Frattiniho - všetka česť - ale potrebujeme väčší tlak na členské štáty, aby reagovali na tieto návrhy, pretože spolu s výzvou klimatických zmien by sa mala riešiť aj výzva na vytvorenie všeobecného a dobre riadeného systému legálnej migrácie pre Európsku úniu. Táto otázka sa spája s mnohými ďalšími hospodárskymi a sociálnymi problémami.
<P>
Je potrebné, aby sa samit predsedov vlád zaoberal nielen právomocami Európskej únie, ale tiež výmenou osvedčených postupov v oblasti riadenia migrácie, ako aj začleňovania. Musím sa priznať, že mám pochybnosti o dôraze, ktorý Komisia kladie na výhody cirkulačnej migrácie. Neviem, či to neskončí opäť tak zle, ako naša skúsenosť s otázkou gastarbeitrov pred mnohými rokmi. Nie som si istá, že to bude dobre fungovať. Ľudia nemusia nutne odísť, ak predpokladajú, že odídu.
<P>
Nakoniec by som chcela vyjadriť obavy týkajúce sa ochrany údajov v predpokladanom systéme vstupu a výstupu a elektronickom cestovnom povolení. Neviem, čím elektronické cestovné povolenie doplní vízový informačný systém, a teším sa, že mi komisár Frattini povie omnoho viac o týchto systémoch.
<SPEAKER ID="051" NAME="Jan Tadeusz Masiel">
v mene skupiny UEN. - (PL) Pán predsedajúci, pán komisár, rozšírenie z rokov 2004 a 2007, pri ktorých k Únii pristúpilo 12 nových členských krajín, je už za nami. Teraz je čas zamerať sa na integráciu všetkých 27 krajín a určiť spoločné smerovanie a spoločné výzvy pre Európu.
<P>
Jedným z bodov plánu Komisie je zamerať sa na občanov. Na základe tejto myšlienky je potrebné pristupovať k budúcemu rozšíreniu opatrne a rozvážne. Mali by sme sa vyhnúť rozšíreniu, s ktorým občania nesúhlasia. Mám na mysli Turecko.
<P>
Ako pán Barroso zdôraznil, chýba nám spoločná imigračná politika. Verím, že prijaté zásady budú obsahovať kontrolovanú imigráciu s dôkladným výberom, ako je to v Spojených štátoch. Imigrácia predsa len nie je jednoducho odpoveď na konkrétne okolnosti ovplyvňujúce trh práce alebo starobné dôchodky. Týka sa ľudí, s ktorými budeme musieť spoločne žiť po stáročia. Mali by sme vyberať jednotlivcov, pre ktorých bude začlenenie do európskej civilizácie skôr radosťou ako povinnosťou.
<SPEAKER ID="052" NAME="Stavros Lambrinidis" AFFILIATION="PSE">
- (EL) Pán predsedajúci, Európa má prospech zo svojej imigrácie, ale xenofóbia v súčasnej Európe skôr vzrastá než sa stráca. Máme v čerstvej pamäti príklad Talianska. V mojej krajine, v Grécku, nedávno delegácia Európskeho parlamentu sama videla zúfalé podmienky, v ktorých žijú stovky prisťahovalcov a žiadateľov o azyl na ostrove Samos. Bolo to v zadržiavacom stredisku, ktoré ministri prisľúbili ihneď zatvoriť, ale ktoré je doteraz otvorené aj napriek správe medzinárodnej mimovládnej organizácie, ktorá ho odsudzuje za mučenie nelegálnych prisťahovalcov. Komisia, žiaľ, v súčasnej nebezpečnej situácii reaguje skôr na ovzdušie strachu umelo vytvárané v niektorých sektoroch, namiesto aby presadzovala kladné aspekty imigrácie.
<P>
Problém, ktorý ste nám predložili, sa zameriava najmä na dohľad, čo je trocha zaujatý prístup. Je, samozrejme, nevyhnutné bojovať proti nezákonnému prisťahovalectvu. Je nevyhnutná solidarita s krajinami, ktoré sú cieľom veľkého prílivu prisťahovalcov. Sú nevyhnutné riadne dohody o readmisii osôb na európskej úrovni a spoločná ochrana základných práv prisťahovalcov. Nie je možné posielať prisťahovalcov naspäť do nebezpečenstva a chudoby. Európa potrebuje skutočnú zahraničnú a hospodársku politiku na boj proti hlavným príčinám migrácie, ako je chudoba a vojna, prostredníctvom mierových, ale dôrazných opatrení. Samozrejme, predovšetkým je nevyhnutná mnohostranná politika pre začlenenie prisťahovalcov do našich spoločností.
<P>
Váš plán namiesto toho stavia prisťahovalectvo na úroveň trestnej činnosti. Komisári, osobitne uvádzate, že európsky systém ochrany hraníc, program začlenený do rámca imigračných politík, zvýši vnútornú bezpečnosť schengenskej oblasti tým, že zabráni nezákonnému prisťahovalectvu, terorizmu atď. Čo má bezpečnosť spoločné s prisťahovalectvom alebo aj s nezákonným prisťahovalectvom? Čo má spoločné s terorizmom? Obávam sa, že tým, že spájate tieto hrozby s prisťahovalectvom v predstavách verejnosti a v politikách Európy, hráte hru síl extrémnej pravice v EÚ.
<P>
Odstráňte, prosím, tieto nebezpečné postoje zo svojich strategických dokumentov. Nepochybne existujú prisťahovalci, ktorí páchajú trestnú činnosť, rovnako tiež existujú anglickí, nemeckí a grécki páchatelia trestnej činnosti. Jediným skutočným zločinom prisťahovalcov je však to, že sa narodili v chudobných alebo vojnou ničených krajinách.
<P>
Občan prioritou
<SPEAKER ID="054" NAME="Ingeborg Gräßle">
v mene skupiny PPE-DE. - (DE) Pán predsedajúci, komisári, dámy a páni, z hľadiska rozpočtovej kontroly je legislatívny plán a plán práce Komisie na rok 2008 sklamaním, pretože v ňom jednoducho chýbajú hlavné otázky a problémy týkajúce sa rozpočtovej kontroly.
<P>
Môžeme namietať, že je to vec bežného riadenia, naša obava sa však týka tejto skutočnosti: ak sa pozrieme na niekoľko minulých rokov "bežného riadenia", je jasné, že na vyriešenie problému mala Komisia skutočne prijať program presahujúci rámec bežného riadenia.
<P>
Nie je pravdepodobné, že dosiahneme pokrok vo veci vyhlásenia o vierohodnosti, aj keď Komisia by mala v tejto súvislosti vyvíjať na členské štáty podstatný tlak. V tejto veci máte našu podporu, doteraz však nevidíme, že by ste tak konali. Na základe uvedeného pravdepodobne nedodržíte svoje vlastné záväzky: záväzky, ktoré prevzal predseda Komisie osobne v mene tejto Komisie. Zaviazal sa napredovať ku kladnému vyhláseniu o vierohodnosti. Teraz sme od toho aspoň tak ďaleko, ako počas všetkých predchádzajúcich rokov, ako sme sa včera večer dozvedeli.
<P>
Domnievame sa, že na vykonávanie záväzkov chýba spoľahlivý prístup. To mimochodom platí aj pre samotný legislatívny plán Komisie. Mali by ste byť majstrami sveta v realizovaní a nie v plánovaní. Z 200 položiek určených na kodifikáciu a oznámených v roku 2007 bolo doteraz Parlamentu skutočne predložených len 23 a zo 43 oznámených nových položiek bolo len 6 predložených na prerokovanie.
<P>
Z toho vyplýva otázka: prečo vlastne hovoríme o tomto pláne, keď ho nebudete realizovať? V roku 2008 sa musíte skutočne viac snažiť.
<SPEAKER ID="055" NAME="Bárbara Dührkop Dührkop">
v mene skupiny PSE. - (ES) Pán predsedajúci, chcem vyjadriť svoje poďakovanie Komisii. Plán práce nie je len vyhlásením zásad, ale aj nástrojom na vykonávanie konkrétnych politík.
<P>
Najskromnejšia ponuka na vykonávanie však môže byť vlastne klenot a, podľa mňa, klenoty tohto plánu práce sú iniciatívy, ktoré stavajú do stredu pozornosti európskych občanov: iniciatívy týkajúce sa napríklad bezpečnosti pacientov, kvality zdravotníckych služieb alebo zosúladenia rodinného a profesijného života, ako vo svojom prejave uviedol pán Barroso. Privítali by sme, keby bolo toto vyhlásenie v písomnej forme rovnako podrobne súčasťou plánu práce.
<P>
Azda najväčším klenotom medzi všetkými je však návrh smernice na boj proti diskriminácii vo všetkých členských štátoch. Túto smernicu potrebujeme v tomto Roku rovnakých príležitostí, pretože musí ukázať, že diskriminácia nie je len sociálnou, morálnou a politickou chybou, ale tiež plytvaním ľudskými zdrojmi.
<P>
V reformnej zmluve sa uvádza, že Európska únia musí podporovať nielen sociálnu súdržnosť, ale aj nediskrimináciu. Na základe toho sú nevyhnutné správne iniciatívy, pretože všetky európske krajiny musia mať rovnakú úroveň ochrany proti diskriminácii. Nesmie existovať hierarchia diskriminácie. Európa, ktorá toleruje akýkoľvek druh diskriminácie, sa nemôže vydávať za príklad pre kohokoľvek.
<P>
Vidím tu však jeden problém, a tým je úloha Európskeho parlamentu v tejto veci. Máme len jedno stanovisko a je trochu ironické, že tu podporujeme rovnosť, ale pokiaľ ide o orgány, sú si všetky rovné, niektoré sú si však rovnejšie.
<P>
Rovnako ľutujem, že úvod tohto plánu práce sa len zriedka zmieňuje alebo odkazuje na diskrimináciu prisťahovalcov a ich začleňovanie. Vyzývame Komisiu, aby dodržala sľub, ktorý dala tomuto Parlamentu a podľa ktorého obsiahnu opatrenia Európskej únie všetky oblasti diskriminácie.
<SPEAKER ID="056" NAME="Sophia in 't Veld">
v mene skupiny ALDE. - (NL) Pán predsedajúci, sloganom pána Barrosa je "dosahovať výsledky pre Európu". Tieto výsledky však musia existovať aj v nehmotnej oblasti, nielen na trhu.
<P>
Komisia pána Barrosa sa mala stať majstrom v oblasti občianskych práv a slobôd. Táto oblasť bola doteraz veľkým sklamaním, ale teraz, keď nám ostávajú necelé dva roky, možno vidíme svetlo na konci tunela. Pokiaľ ide o mňa, za najdôležitejší bod plánu práce na rok 2008 považujem návrh smernice o rovnosti mimo pracoviska, teda všeobecný zákaz diskriminácie.
<P>
Komisia aspoň počúva, čo si Parlament mnoho rokov želá. Táto vec musí získať prioritu. Komisia však musí zabezpečiť lepšie dodržiavanie súčasných právnych predpisov, pretože existuje rozpor medzi vynikajúcimi právnymi predpismi proti diskriminácii, ktoré už máme, a neschopnosťou Komisie ich skutočne presadzovať.
<P>
Aj v ostatných oblastiach, ako napríklad dedičská daň a posledná vôľa, je nevyhnutné zaviesť antidiskriminačnú zásadu a Komisia musí v tejto súvislosti uznať moderné rodinné štruktúry.
<P>
Taktiež vítam návrhy na posilnenie rovnosti medzi mužmi a ženami, napríklad zosúladenie práce a rodinného života.
<P>
Vzhľadom na postavenie žien na trhu práce sú významné návrhy v prospech väčšej flexibility. Flexibilita je, napočudovanie, pre ženy dobrá. Nepružné pravidlá ochrany zamestnancov znevýhodňujú ženy.
<P>
Medzikultúrny dialóg bol zdôraznený ako priorita. Cieľom je zbaviť sa sociálneho napätia prostredníctvom dialógu, v skutočnosti však často ide o dialóg medzináboženský, a preto mám proti nemu námietky, pán komisár. V návrhoch na budúci rok nie je nič konkrétne, a preto nie je jasné, aký medzikultúrny dialóg to bude, obávam sa, že by sa mohol obmedzovať na fotografiu pána Barrosa a všeobecne konzervatívnych cirkevných vodcov.
<P>
Chcela by som ich program ...
<SPEAKER ID="057" NAME="Tatjana Ždanoka">
v mene skupiny Verts/ALE. - Pán predsedajúci, rada by som vás upozornila na nasledujúce otázky. Po prvé, pokiaľ ide o viacročnú stratégiu na vytvorenie priestoru slobody, bezpečnosti a spravodlivosti: návrh reformnej zmluvy predpokladá dodržiavanie práv osôb, ktoré sú príslušníkmi menšín, Som presvedčená, že teraz skutočne potrebujeme spoločnú európsku politiku v oblasti práv a sociálneho začlenenia menšín - posledné udalosti v Taliansku to jasne dokázali. Ak hovoríme o téze "občan prioritou", som presvedčená, že sa musíme opäť vrátiť k pojmu občianskeho občianstva, ktorý zahŕňa všetky osoby s trvalým pobytom v Európskej únii. Pán Frattini, Komisia by v tejto súvislosti mala zaujať stanovisko.
<P>
V súvislosti s mnohojazyčnosťou musia európske politiky podporujúce jazykovú rôznorodosť brať do úvahy skutočnosť, že existujú nielen úradné jazyky, ale aj jazyky regionálne a jazyky menšín. Aj tieto jazyky by mali mať prospech z politík mnohojazyčnosti.
<SPEAKER ID="058" NAME="Patrick Louis">
v mene skupiny IND/DEM. - (FR) Pán predsedajúci, dámy a páni, v tvrdení Komisie uvedenom v jej legislatívnom pláne na rok 2008, podľa ktorého chce postaviť občana do stredu pozornosti európskeho projektu, je určitá irónia.
<P>
Je pravda, že občan, úbohý prostý občan, nikdy nebol stredobodom záujmu trojuholníka Brusel - Frankfurt - Luxemburg, kde sa odteraz bude sústreďovať v podstate všetka právomoc, inými slovami, v rukách orgánov, ktoré nedodržiavajú ani základné zásady demokracie.
<P>
Ako teda môžeme tvrdiť, že presadzujeme blaho našich občanov v ére globalizácie, keď v skutočnosti opúšťame princíp republiky, ktorým je vláda ľudu, vykonávaná ľudom a pre ľud?
<P>
Starať sa o občana znamená rešpektovať to, čo chce občan povedať. V tomto smere je Lisabonská zmluva urážkou našich národov, pretože je to len okopírovanie a vloženie textu Európskej ústavy, ktorú odmietla prevažná väčšina, a pretože potvrdzuje logiku súčasných zmlúv, ktoré nám zakazujú kontrolovať euro, chrániť naše trhy, chrániť naše hranice pred nezákonným prisťahovalectvom a obhajovať nás pri medzinárodných obchodných rokovaniach.
<P>
Predovšetkým, a tieto pripomienky sú určené najmä mojim francúzskym kolegom vo všetkých parlamentných skupinách, táto Lisabonská zmluva nemení dogmatickú koncepciu hospodárskej súťaže bez vyváženosti, bez národných záujmov, bez hraníc a bez záujmu o demokraciu. Jej Charta základných práv, ktorá má prednosť pred právami jednotlivých členských štátov, zmietla pojem občana republiky v zmysle stanovenom v našej ústave a nahradila ho najnebezpečnejšou formou multikulturalizmu. Pokiaľ ide o občana Európy, toho doteraz nikto nestretol, vlastne neexistuje.
<P>
Preto chcem na záver povedať, že ak má niekto záujem o občana, nech začne požiadavkou na všeobecné referendum o Lisabonskej zmluve.
<SPEAKER ID="059" NAME="Klaus-Heiner Lehne" AFFILIATION="PPE-DE">
(DE) Pán predsedajúci, dámy a páni, z hľadiska skupiny PPE-DE vo Výbore pre právne veci by som sa chcel zamerať na nasledujúce tri body.
<P>
Po prvé, veľmi vítame, že Európska komisia do svojho legislatívneho plánu na budúci rok zaradila návrh štatútu európskej spoločnosti. Tento Parlament to požadoval už veľmi dlho, a preto je to skutočne veľmi vítané. Podľa nás je poľutovaniahodné, že Komisia bola vlastne k tomuto kroku donútená, keď sme využili právny nástroj podľa článku 192 a rozhodli sme sa predložiť legislatívnu správu z vlastnej iniciatívy, napriek tomu, že Komisia si tento problém veľmi dlho uvedomovala. Táto vec sa opakovane uvádzala v mnohých programoch v oblasti práva spoločností už od čias komisára Bolkensteina.
<P>
Po druhé, podľa nás je veľmi poľutovaniahodné, že Komisia tento rok pozastavila proces prijatia štrnástej smernice v oblasti práva spoločností o cezhraničnom presune sídla spoločností s ručením obmedzeným a akciových spoločností. To je skutočne zásadný problém. Očakávame, že Komisia bude opäť uvažovať o tejto veci a zaradí ju do nasledujúcich legislatívnych plánov. Ak sa tak nestane, rád by som na tomto mieste jasne povedal, že opäť využijeme článok 192 a donútime Komisiu, aby predložila príslušný legislatívny návrh.
<P>
Názory pána komisára, podľa ktorých by na uplatňovanie smernice o fúziách bolo potrebné najprv zriadiť spoločnosť v inej krajine, aby bolo možné vykonať fúziu so spoločnosťou, sú byrokratické a absurdné. Toto riešenie nepovažujeme za prijateľné.
<P>
Pokiaľ však ide o nasledujúce legislatívne obdobie, boli by sme tiež radi, keby Komisia uvažovala o určitom pokroku v súvislosti s autorskými právami a prípadne zadala vypracovanie zelenej knihy na túto tému.
<SPEAKER ID="060" NAME="Mikel Irujo Amezaga" AFFILIATION="Verts/ALE">
(ES) Pán predsedajúci, samozrejme, mimoriadne náš teší, že v popredí európskeho projektu sú občania, musím však upozorniť, že jedným z najväčších problémov Európskej únie je skutočnosť, že verejnosti chýbajú podstatné vedomosti o tom, čo Únia v podstate znamená. Domnievam sa, že s týmto javom sa stretáva každý z nás, kto diskutuje, vyučuje alebo prednáša o tejto téme.
<P>
Práve nedávno hovorili médiá v mojej krajine o vašej kolegyni pani Ferrero-Waldnerovej ako o švajčiarskej komisárke. V tejto súvislosti je nevyhnutná každoročná osobitná informačná kampaň, ktorá by európsky projekt priblížila občanom a postupne zvyšovala informovanosť o inštitúciách a spôsobe ich práce.
<P>
Tiež by som rád požiadal Komisiu o presnejšiu definíciu a lepšiu komunikáciu s týmto Parlamentom a Výborom pre kultúru a vzdelávanie v súvislosti s rokom 2008, rokom Európskeho medzikultúrneho dialógu, pretože internetová stránka má úplne jasne určité zásadné obmedzenia.
<P>
Európa ako svetový partner
<SPEAKER ID="062" NAME="José Ignacio Salafranca Sánchez-Neyra">
v mene skupiny PPE-DE. - (ES) Pán predsedajúci, je pravda, že rok 2008 bude dôležitým rokom, ako povedal predseda Komisie, bude to však rok prechodný pred skončením funkčného obdobia tejto Komisie.
<P>
Ak môžeme vyvodiť určitý záver, bude to, podľa mňa, skutočnosť, že Komisia pána Durăoa Barrosu, aj napriek zložitým okolnostiam, pod vplyvom ktorým musela riadiť veci Európskej únie, sa so svojou úlohou vyrovnala dobre, či vnútorne, vo forme plánu práce, alebo z hľadiska svojho vonkajšieho obrazu.
<P>
Ako koordinátor skupiny vo Výbore pre zahraničné veci mám obavy z mnohých budúcich medzinárodných udalostí, ako napríklad volieb budúceho prezidenta Spojených štátov a ich vplyvu na konflikty v Strednej Ázii, rozhovorov s novým ruským prezidentom, rozvoja susedskej politiky a prístupových rokovaní, pomoci v súvislosti s postavením Kosova, výsledku annapoliskej konferencie pre Stredný východ, volieb, ktoré si želáme v Pakistane, olympijských hier v Číne po zjazde Komunistickej strany a budúceho samitu Európskej únie a Latinskej Ameriky v Peru.
<P>
Pani podpredsedníčka, požiadajte však, prosím, predsedu Komisie, aby znovu zopakoval našu chválu komisárom zodpovedným za zahraničné vzťahy. Vidím, že dnes je tu len pán Rehn a chcem svoje blahoželanie vyjadriť aj pánu Mandelsonovi, pánu Michelovi a, samozrejme, pani Ferrero-Waldnerovej.
<P>
Najdôležitejšie je, aby bola zahraničná činnosť Európskej únie viditeľná a účinná a rád by som vás požiadal, pani podpredsedníčka, o mimoriadnu obozretnosť pri uplatňovaní ustanovení novej Zmluvy o ES, aby sa neustúpilo od výsledkov a úspechov Európskej únie v zahraničnej politike.
<SPEAKER ID="063" NAME="Jan Marinus Wiersma">
v mene skupiny PSE. - (NL) Pán predsedajúci, väčšina občanov Európskej únie súhlasí s tým, že Únia musí hrať vo svete väčšiu úlohu. V tejto súvislosti by väčšiu úlohu mala mať Rada, tá je však často ochromená alebo pracuje neúčinne z dôvodu vnútorných rozporov.
<P>
Dúfajme, že Komisia bude v budúcom roku dobrým príkladom, počnúc Európou. Je nevyhnutné, aby rokovania v Turecku prebiehali hladko a aby sa uberali správnym smerom. Je nevyhnutné vykonať mnoho na Balkáne: Bosna potrebuje pomoc na začatie budovania nového štátu, Macedónsko sa musí pripraviť na začiatok rokovaní o členstve. Okrem toho dúfame, že Európska únia významne prispeje k obnove Kosova a s trochou šťastia do konca tohto roka alebo niekedy v budúcom roku dospejeme k riešeniu otázky jeho postavenia.
<P>
Veľmi si však prajeme, aby Komisia pokračovala v čiernomorskej iniciatíve, ktorú začala. Je veľmi dôležité, aby sa Európska únia snažila o regionálnu spoluprácu v oblasti svojich hraníc. Ako bude Komisia postupovať v otázke stratégie pre Strednú Áziu, ktorú nedávno schválila Európska rada?
<P>
V tejto súvislosti sa chcem spýtať, či môžeme očakávať ďalší vývoj energetickej politiky, ktorý Parlament v tomto roku už požadoval. To je veľmi dôležité aj pokiaľ ide o vzťahy k regiónu, ktorý nazývam ,zonet'.
<P>
Potom tu máme európsku susedskú politiku. Domnievam sa, že prioritou v ďalšom roku musí byť dokončenie rokovaní s Ukrajinou: v tejto súvislosti dúfame (a Parlament o tom bude rokovať zajtra popoludní), že v uvedenej krajine je možné dosiahnuť situáciu, ktorá v budúcich rokoch umožní nový druh dohody, akúsi formu pridruženia, v rámci ktorej by Ukrajina mohla pokračovať v reformnom procese s novou vládou smerom k ďalšej integrácii s Európskou úniou.
<P>
V tomto procese nemôžeme zabudnúť ani na Moldavsko, pretože potrebuje novú dohodu o partnerstve. Dúfam, že Komisia v budúcom roku predloží návrhy aj v súvislosti s touto otázkou.
<P>
Samozrejme, musíme sa zaoberať aj tým, ako zaobchádzať s krajinou ako Gruzínsko: to bude predmetom rozpravy zajtra popoludní a v tejto súvislosti by sme radi požiadali Komisiu o aktívny prístup.
<P>
A nakoniec, bol dosiahnutý len malý pokrok s Ruskom, čo teda môžeme urobiť, aby sa veci pohli? Navrhovali by sme obnovené opatrenia po prezidentských voľbách.
<SPEAKER ID="064" NAME="Annemie Neyts-Uyttebroeck">
v mene skupiny ALDE. - (NL) Pán predsedajúci, dámy a páni, ľutujem, že musím povedať, že časť vášho legislatívneho plánu a plánu práce týkajúca sa Európy ako svetového hráča ma sklamala.
<P>
Samozrejme, v oblasti vonkajších vzťahov existuje málo právnych predpisov, ako všetci vieme, ale v tejto oblasti je ešte mnoho práce a, podľa mňa, je to, čo bolo o tejto otázke napísané, okrem niekoľkých výnimiek, veľmi nedostatočné.
<P>
Takisto je zjavne problematické jasne určiť základný problém Európy v otázke zahraničnej politiky. V texte sa len uvádza, že Európa má vo svete vedúce postavenie v boji proti chudobe, v presadzovaní trvalo udržateľného rozvoja, ľudských práv a riadnej správy atď. Možno je to tak, ale zvyšok sveta to tak nevníma, určite nie členské štáty Európskej únie, a počula som mnoho sťažností, že to tak nie je.
<P>
Pravda však je, že Európska únia je najväčším poskytovateľom týchto vecí. Niečo iné však je premietnuť to do nášho obrazu svetového vodcu, subjektu s vedúcim postavením vo svete.
<P>
Povzbudilo ma priaznivé zameranie návrhov programov týkajúcich sa Afriky. Domnievam sa napríklad, že návrh trojstranných rozhovorov medzi EÚ, Afrikou a Čínou je veľmi nádejný a pozitívny. Tiež sa domnievam, že návrhy týkajúce sa väčšieho úsilia na podporou hospodárskeho rozvoja Afriky sú rovnako dôležité. Ideme teda správnym smerom, aj keď stále nemáme dosť konkrétnych cieľov.
<SPEAKER ID="065" NAME="Ryszard Czarnecki">
v mene skupiny UEN. - (PL) Pán predsedajúci, rok 2008 sa bude od súčasného roka odlišovať tým, že neprinesie Únii ďalšie rozšírenie. Budúci rok však poskytne príležitosť rozvinúť politické a hospodárske vzťahy medzi Úniou a mnohými dôležitými krajinami Ázie, Afriky, Latinskej Ameriky a tiež, napríklad, Zakaukazska, ako uviedli už predchádzajúci rečníci.
<P>
Musíme mať na mysli dve priority Únie. Po prvé, účasť na mierovej stabilizácii, najmä na Strednom východe a v Južnej Ázii. Po druhé, vyvíjanie nátlaku na našich partnerov, aby zabezpečili prepojenie rozvoja našich dvojstranných vzťahov v oblasti hospodárstva a politiky s dodržiavaním ľudských práv. To platí pre každého nášho partnera bez ohľadu na to, či je konkrétna dotknutá krajina chudobný africký alebo ázijský štát, mocné Rusko alebo rýchlo sa rozvíjajúca Čína. Tieto dve oblasti, politickú a hospodársku na jednej strane a ľudské práva na strane druhej, nemožno od seba oddeliť a riešiť samostatne.
<SPEAKER ID="066" NAME="Tobias Pflüger">
v mene skupiny GUE/NGL. - (DE) Pán predsedajúci, "Európa ako svetový partner" je veľmi pekný nadpis plánu Komisie, ale my hovoríme o Európskej únii, nie o Európe, a použitie tohto nadpisu je veľmi trúfalé, pretože Európa je omnoho viac než len Európska únia.
<P>
Európska únia sa chce prejavovať ako svetový partner a plán Komisie je v tejto súvislosti veľmi úprimný: hovorí o zahraničnej politike, ktorá má úspešne realizovať, presadzovať a chrániť (a tým aj uplatňovať) európske záujmy a hodnoty. Ako sa to má uskutočniť? Čoraz častejšie prostredníctvom využitia vojenských prostriedkov. Európska únia teraz vyvíja vojenskú činnosť na celom svete. Na papieri sa uvádza poskytovanie pomoci ľuďom, ale v praxi sa záujmy Európskej únie alebo záujmy jej členských štátov presadzujú vojenskými prostriedkami. Dobrým príkladom je Kongo. Vojenský zásah Európskej únie v krajine zabezpečil, že na základe volieb je v súčasnosti pri moci Joseph Kabila, pre Európsku úniu prijateľný autokrat, a jeho oponent bol nútený odísť do exilu. Vo východnom Kongu vypukla krutá vojna, v ktorej muselo takmer 350 000 ľudí utiecť z domova.
<P>
Vojenský zásah Európskej únie v Čade tiež slúžil najmä na upevnenie pozície vojenského vládcu Idrissa Débyho, starého priateľa Francúzska. Tento druh vojenských operácií Európskej únie je len pokračovaním neokoloniálnych politík členských štátov. Zdá sa, že je ťažké vysloviť jednoduchú kritiku politických priateľov. V súčasnej dobe je takým prípadom Pakistan. Základom toho všetkého je reformná zmluva, ktorá umožňuje jasne militarizovanú politiku Európskej únie. Ďalším problémom je Kosovo a vidíme, čo sa tu môže stať. Jednotlivé členské štáty už oznámili, že zamýšľajú Kosovo jednostranne uznať.
<P>
Naliehavo žiadam Komisiu, aby také opatrenia jednoznačne odmietla a aby neprehliadala žiadne jednostranné uznanie Kosova.
<SPEAKER ID="067" NAME="Robert Sturdy" AFFILIATION="PPE-DE">
Pán predsedajúci, s rizikom, že opäť zarmútim komisára Dimasa, zopakujem niečo z toho, čo som hovoril včera večer. Členovia a členky Komisie, prijmite, prosím, v novom pláne práce právne predpisy len tam, kde je to nevyhnutné. Presadzujte predpisy, ktoré už máme a presadzujte ich v celej Európskej únii. Nezavádzajte politiky, ktoré v skutočnosti diskriminujú priemysel, podniky, príležitosti v Európskej únii.
<P>
Komisár Barroso uviedol niečo, čo je mi v súvislosti s Výborom pre medzinárodný obchod veľmi blízke a to sú nástroje ochrany obchodu. Použite ich, ak je to nevyhnutné na ochranu zdravia a bezpečnosti spotrebiteľov v Európskej únii, nepoužívajte ich však ako protekcionistické opatrenie. Ako komisár správne uviedol, žijeme v globálnom hospodárstve a ja sa na to teším.
<P>
Pokiaľ ide o komisára Mandelsona, prajem mu mnoho úspechov pri rokovaní o dohode Svetovej obchodnej organizácie v Dauhe a dúfam, že budeme môcť so Spojenými štátmi pokročiť v otázke poľnohospodárstva a že Európska únia zabezpečí dosiahnutie dohody na základe vecí ako Euromed, ktoré sú pre Európsku úniu veľmi dôležité. Máme dohody s Marokom a musíme sa takými situáciami zaoberať. Spojené štáty v tejto veci práve predložili dohodu o voľnom obchode.
<P>
A nakoniec k dohodám o hospodárskom partnerstve: približne pred mesiacom komisár pre obchod Peter Mandelson trval na svojom záväzku dokončiť rokovania o dohodách o hospodárskom partnerstve do decembra. Dúfajme, že svoj postoj zmiernil a dosiahne v tejto súvislosti pokrok.
<SPEAKER ID="068" NAME="Pasqualina Napoletano" AFFILIATION="PSE">
(IT) Pán predsedajúci, dámy a páni, uvedomujeme si súvislosti a obmedzenia, ktoré ovplyvňujú Komisiu v oblasti zahraničnej politiky, preto sme vďační za úsilie, ktoré vynaložila napríklad na zabezpečenie poskytovania pomoci palestínskemu ľudu po dramatickom zvrate udalostí po voľbách zákonodarných orgánov. V tejto súvislosti by sme chceli Komisii navrhnúť, aby sa už teraz pripravila na možné scenáre podľa toho, či bude konferencia v Annapolise úspechom (v čo dúfame), alebo nie.
<P>
V oblasti susedskej politiky, ako už bolo povedané, by sme skutočne očakávali viac, než len stručnú správu o dosiahnutom pokroku uvedenú v texte plánu. Začala sa diskusia o budúcnosti našej politiky v stredomorskej oblasti - neviem, či sa prezident Sarkozy rozhodne podrobnejšie sa venovať tejto otázke vo svojom dnešnom prejave - a Komisia by nepochybne mala vykonať dôkladnejšie posúdenie týchto politík. Mala by tiež pripraviť návrhy pre budúcnosť, ktoré by tento Parlament zapájali viac než v minulosti, vzhľadom na to, že zajtra máme rokovať o správe Parlamentu o susedskej politike.
<P>
Okrem toho by sme odporúčali väčší súlad vnútorných politík EÚ - napríklad v oblasti poľnohospodárstva, rybolovu, obchodu a prisťahovalectva - a našich politík rozvojovej spolupráce s najchudobnejšími krajinami, najmä v Afrike.
<P>
A nakoniec, odkaz na Latinskú Ameriku nás prekvapuje svojou nedôraznosťou. Skutočne by sme očakávali, že vzťahy medzi Európskou úniou a týmto veľkým kontinentom budú mať v programe Európy dôležitejšie miesto, vzhľadom na to, že Latinská Amerika má taký zásadný význam pre rozhodovanie o politike životného prostredia aj o ostatných politikách, napríklad v oblasti obchodu a energetiky. Toto sú teda hlavné veci, na ktoré som chcela v mene svojej skupiny upozorniť.
<SPEAKER ID="069" NAME="Maria Martens" AFFILIATION="PPE-DE">
(NL) Pán predsedajúci, hovorím ako koordinátorka skupiny vo Výbore pre rozvoj. Preto vás neprekvapí, že chcem Komisii zablahoželať k tomu, že kládla dôraz na prosperitu, solidaritu, bezpečnosť, slobodu a posilňovanie postavenia Európy vo svete.
<P>
To všetko priamo súvisí so situáciou v chudobných krajinách. Choroba, vojna a nestabilita v rozvojových krajinách majú priamy vplyv na náš kontinent. Prejavy solidarity a podpory pre chudobné krajiny nie sú len v záujme týchto krajín, ale aj v záujme samotnej Európy. Len prostredníctvom spolupráce s chudobnými krajinami je možné nájsť riešenia problémov, ako sú napríklad migrácia, energetika a klimatické zmeny. Ako hovorí komisár, je skutočne okamžite nevyhnutný komplexný a jasný prístup.
<P>
Pán predsedajúci, práve v tejto súvislosti je také dôležité, aby Európa a Afrika spoločne pracovali na príprave spoločnej stratégie Európskej únie a Afriky pre rozvoj Afriky. Táto stratégia bude definovaná v decembri na africkom samite v Lisabone. Dúfam, že to bude dobrý príklad nového spôsobu spolupráce.
<P>
Pokiaľ ide o účinnosť našej politiky, som pevne presvedčená o význame kontroly kvality a posúdení vplyvu a o nevyhnutnosti obmedziť byrokraciu. Dúfam, že Parlament a Komisia takto budú môcť spoločne pracovať a že Komisia nás bude priebežne pravidelne a včas informovať o situácii, ako by aj skutočne mala.
<SPEAKER ID="070" NAME="Margot Wallström">
podpredsedníčka Komisie. - Pán predsedajúci, najprv by som vám všetkým chcela vyjadriť svoje poďakovanie za vaše pripomienky, podrobné aj všeobecné, kritizujúce aj podporujúce návrh plánu práce Komisie na budúci rok. Rozsah tejto rozpravy odzrkadľuje tiež rozsah všetkých úloh a poslaní a činností európskych inštitúcií. Obsahuje pripomienky týkajúce sa politiky rybného hospodárstva alebo dohôd o rybolove s Tanzániou, ako aj mierový proces na Strednom východe - zahŕňa mnoho oblastí našej činnosti.
<P>
Takisto sa domnievam, že táto diskusia správne zdôrazňuje, že všeobecné ciele, ktoré si Barrosova Komisia stanovila, sú naďalej platné a naliehavé. Súvisí to s prosperitou, bezpečnosťou, solidaritou a - vo všetkom, čo robíme - s úlohou Európskej únie vo svete. Veľmi jasne to zaznelo v posledných vystúpeniach.
<P>
Prešla som týmto postupom a rokovala som s Európskym parlamentom, vo výboroch aj tu v pléne. Domnievam sa, že môžeme povedať, že prostredníctvom zlepšenia postupu sa zlepšila aj kvalita nášho návrhu nového legislatívneho plánu a plánu práce. Oceňujem tiež, že aj všetci moji kolegovia v Komisii navštívili svoje výbory; myslím, že sme to veľmi ocenili v súvislosti s niektorými podrobnosťami, ktoré sme mohli v tomto postupe doplniť alebo zmeniť. Dúfam, že naďalej môžeme zabezpečiť, aby bol postup ešte viac politický a vaše pripomienky dokázali, že sme tu, aby sme rokovali o politickom obsahu a celkovej vyváženosti. Takisto je jasné, že na túto celkovú vyváženosť by rôzne politické skupiny mohli mať odlišné názory.
<P>
Rada by som povedala niekoľko pripomienok o obsahu návrhu v súvislosti so štyrmi či piatimi konkrétnymi otázkami. Predovšetkým, tieto otázky sa vracajú do programu rokovania Európskej komisie takmer každý týždeň. Začnem lisabonským procesom a rastom zamestnanosti: domnievam sa, že prvýkrát máme viditeľné výsledky. Nie je správne hovoriť, že je to úplný neúspech a nie je viditeľný žiadny pokrok. Vytvorili sme jasnejšie zameranie lisabonskej agendy. Dosiahli sme politickejší prístup k týmto otázkam a máme určitú "tabuľu výsledkov", na ktorej uvádzame odporúčania pre konkrétne krajiny - kladné alebo záporné pripomienky týkajúce sa činnosti každého členského štátu. To bude aj ďalší postup: sústredenejší, politickejší prístup, väčšia viditeľnosť opatrení. To je dlhodobá úloha, dlhodobý cieľ Európskej únie, musíme však naďalej vyvíjať tlak na členské štáty, aby plnili svoje úlohy.
<P>
Ďalšia oblasť sa týka sociálnych otázok a sociálneho programu, ktorý v Parlamente zaujíma najmä skupinu PSE, ako sa domnievam na základe ich pripomienok. Existujú tu tiež určité konkrétne otázky v oblasti služieb všeobecného záujmu a roky diskutujeme o tejto konkrétnej otázke.
<P>
Sme veľmi radi, že bola schválená Lisabonská zmluva a protokol o službách všeobecného záujmu. Budúci týždeň, a v rámci nášho prieskumu vnútorného trhu, prijme Komisia oznámenie, v ktorom sa uvádza, ako budeme pristupovať k službám všeobecného záujmu. Dúfam, že Parlament veľmi dôkladne preštuduje naše oznámenie aj sprievodné dokumenty, ktoré vysvetlia, ako a kedy sa na služby všeobecného záujmu uplatnia predpisy týkajúce sa štátnej podpory a ako sa uplatnia predpisy týkajúce sa verejného obstarávania.
<P>
Chcem jasne povedať, že Komisia nechce túto diskusiu skončiť. Chce, aby sa zamerala na aktuálne problémy, aby sme mohli zamerať svoje úsilie na zabezpečenie konkrétnych riešení. Preto bude diskusia pokračovať a dúfame, že Parlament k nej prispeje.
<P>
Ďalší dôležitý problém, v súvislosti s ktorým by som vám chcela poďakovať za pripomienky, sa týka energie.
<P>
(Predsedajúci prerušil rečníčku, aby požiadal o pokoj v Parlamente.)
<P>
Nebudem sa môcť zaoberať všetkými podrobnosťami, o ktorých ste sa v tejto diskusii zmienili; som presvedčená, že dialóg bude pokračovať v príslušných výboroch aj v Európskom parlamente. Len zopakujem, čo je v našom návrhu: v energetickom balíku sú štyri rôzne iniciatívy. Zmienili ste sa o nich, pretože ide o politický dokument zameraný na vnútorný trh s energiami, bezpečnosť dodávok a technologický vývoj.
<P>
Uskutoční sa revízia smernice o zásobách ropy. Uskutoční sa úplná revízia smernice o energetickej hospodárnosti budov; toho sa týkala konkrétna otázka v tejto diskusii. Takisto bude revidovaná smernica o zdanení energií, pretože zdanenie je možné využiť na uprednostnenie spotreby nepoškodzujúcej životné prostredie.
<P>
Ďalším problémom, ktorý je trvalo v popredí nášho politického záujmu nielen v Európskej komisii, ale určite aj v Parlamente a vo vašich vládach v celej Európe, je, samozrejme, migrácia.
<P>
Predseda Barroso veľmi jasne vysvetlil, ako túto otázku vyriešime. Môžem vás ubezpečiť, že vďaka nášmu kolegovi pánu Frattinimu, máme tento bod na programe rokovania Komisie takmer každý týždeň, a uskutočňujú sa diskusie a predkladajú sa návrhy riešenia otázky migrácie. Viete, že politika legálnej migrácie nebude v budúcom roku zastúpená, pretože sme už prijali mnoho návrhov týkajúcich sa legálnej migrácie, a preto táto oblasť nebude v budúcom roku hlavným centrom záujmu.
<P>
V roku 2008 však budú dve prioritné iniciatívy: iniciatíva o podmienkach vstupu a trvalého pobytu sezónnych pracovníkov a zároveň sa bude rokovať o smernici o vstupe, prechodnom pobyte a trvalom pobyte osôb preložených v rámci organizácie a o podmienkach vstupu a trvalého pobytu platených praktikantov. To môžete v tejto konkrétnej oblasti očakávať.
<P>
Pokiaľ ide o hlavné stanovisko Komisie k týmto otázkam odkazujem na to, čo v rozprave uviedol predseda Barroso. Preto zistíte, že aj tieto otázky budú v budúcom roku v popredí nášho programu.
<P>
Pokiaľ ide o vonkajšie činnosti - pretože ste sa zmienili o mnohých vonkajších otázkach a činnostiach a udalostiach, v ktorých má Európska únia vystupovať a hrať významnú úlohu - máme pre budúci rok tri strategické iniciatívy. Máme strategický dokument o rozšírení, máme súbor správ o pokroku v európskej susedskej politike - pretože o tej sa zmienili mnohí z vás - a máme i oznámenie o konkrétnych následných opatreniach vzhľadom na stratégiu Európskej únie a Afriky. Preto budeme mať v budúcom roku mnoho príležitostí rokovať o vonkajších otázkach.
<P>
Môžem vám povedať, keďže je to moje druhé volebné obdobie v Komisii, že, podľa mňa, sa pozornosť zameria, ako už bolo uvedené, na vykonávanie. Denne sa usilujeme zameriavať sa na vykonávanie a právny akt je len taký dobrý, aké dobré je jeho vykonávanie. Na túto oblasť sa budeme zameriavať aj naďalej.
<P>
Takisto vám môžem povedať, že nie je pravda, že sa nesnažíme o vonkajšiu komunikáciu. Ak sa pozrieme na posledné údaje prieskumu Eurobarometer, nikdy neboli také kladné v otázke konkrétnych výsledkov, ktoré sme dosiahli. Len čo bude viditeľná rozprava v Európskom parlamente a konkrétne plnenia, a len čo budú môcť občania vidieť výsledky, zvýši sa aj naša demokratická legitimita, a na to sa musíme zamerať.
<P>
K našim návrhom na budúci rok doplníme aj zhrnutie pre občanov. Do konca tohto roka predložíme novú internetovú stratégiu, pretože niektorí z vás ju požadovali. Na začiatku budúceho roka tiež predstavíme novú audiovizuálnu stratégiu. Je dôležité, aby sme sa spoločne zamerali na mnohé komunikačné priority, a v našom pláne práce sú návrhy priorít medziinštitucionálnej komunikácie.
<P>
A nakoniec, budúci rok je rokom medzikultúrneho dialógu, ktorý sa začne začiatkom januára v rámci slovinského predsedníctva. V decembri sa uskutoční predbežný začiatok za účasti Európskeho parlamentu a očakávame aktívnu účasť Európskeho parlamentu počas celého roka.
<P>
Opäť vám ďakujem za túto diskusiu. Ak vám v legislatívnom pláne a pláne práce chýbajú niektoré body, ktoré považujete za dôležité, neznamená to, že by sa na ne zabudlo: Komisia bude naďalej mesačne aktualizovať plánovanie vrátane iniciatív, ktoré neboli zdôraznené alebo iniciatív, ktoré budú nevyhnutné v súvislosti s reakciou na nepredvídané udalosti.
<P>
Dialóg medzi vami v Európskom parlamente a Komisiou sa dnes nezastaví: naďalej budeme spoločne pracovať v pozitívnom smere, ktorý charakterizoval celé toto rokovanie a postup, i naše spoločné ciele uvedené v pláne práce. Domnievam sa, že naše názory sa viac približujú ako odlišujú a máme spoločný pohľad na všeobecné ciele a priority na rok 2008. Dúfam tiež, že váš návrh uznesení to potvrdí a zabezpečíme vynikajúci základ ďalšej spolupráce.
<P>
(potlesk)
<SPEAKER ID="071" NAME="Predsedajúci">
Ďakujem kolegom za ich diskusné príspevky, kolégiu komisárov za ich prítomnosť, a predovšetkým pani Wallströmovej za jej šarm a odvahu.
<P>
Rozprava sa skončila.
<P>
Hlasovanie sa uskutoční na decembrovom zasadnutí.
<P>
Písomné vyhlásenia (článok 142 rokovacieho poriadku)
<SPEAKER ID="072" NAME="Richard Corbett  " AFFILIATION="PSE">
písomne. - Prejav pána Nassauera takmer postavil na rovnakú úroveň objem právnych predpisov a objem byrokracie. To je, mierne povedané, zjednodušujúce. Európske právne predpisy, ktoré tvoria jediný súbor spoločných pravidiel pre spoločný trh (namiesto 27 protichodných a odlišných pravidiel), zjednodušujú život podnikom a obmedzujú byrokraciu. Právne predpisy, ktoré chránia verejné zdravie alebo životné prostredie, môžu v krátkodobom výhľade vyžadovať náklady, ale v dlhodobom výhľade omnoho viac financií usporia.
<P>
Samozrejme, všetci sa chceme vyhnúť zbytočnej administratíve a byrokracii, ale je absurdné vyvolávať dojem, že žiadne právne predpisy nie sú vítané, pretože nevyhnutne vedú k byrokracii.
<SPEAKER ID="073" NAME="Katalin Lévai  " AFFILIATION="PSE">
písomne. - (HU) Dámy a páni, pán predsedajúci, vítam plán práce Európskej komisie na rok 2008, ktorý definuje budúcnosť Únie a ďalšie kroky jej rozvoja. Domnievam sa, že je dôležité zdôrazniť, že dokument musí obsahovať nielen zásady, ale aj konkrétne odporúčania v záujme základných opatrení v európskej politike. Pre všetky krajiny Európskej únie je veľkou výzvou prisťahovalectvo, ktoré sa v minulých rokoch zvyšovalo. Doteraz neexistujú žiadne vhodné odpovede v oblasti riešenia s tým súvisiacich sociálnych a hospodárskych problémov.
<P>
Súhlasím s tým, že pracovné dokumenty obsahujú integrovaný prístup k migrácii a usilujú sa o vhodné riadenie pohybu pracovných síl nevyhnutných pre hospodársky rozvoj. Európa potrebuje pracovnú silu prisťahovalcov, namiesto toho sú však prisťahovalci pravidelne obeťami diskriminácie a rôznych ukrutností. Vo svojej európskej migračnej politike nemôžeme odmietnuť základné požiadavky humanity a láskavosti. Prijímacie programy pre utečencov musia obsahovať zamestnanosť, odbornú prípravu a úplné začlenenie prisťahovalcov do európskej spoločnosti na humánnej úrovni, a predovšetkým boj proti xenofóbii a rasizmu.
<P>
Je nevyhnutné podporovať legálnu migráciu a zároveň prijať účinné opatrenia proti nelegálnej imigrácii a obchodovaniu s ľuďmi. Na dosiahnutie týchto cieľov by bolo nevyhnutné vypracovať spoločnú európsku politiku pre utečencov.
<P>
Preto, a tiež aby Únia získala dôveru občanov, sú nevyhnutné lepšie, zrozumiteľnejšie a dôsledne uplatňované právne predpisy.
<SPEAKER ID="074" NAME="Mairead McGuinness  " AFFILIATION="PPE-DE">
písomne. - Vítam, že Komisia predstavila svoj plán práce na rok 2008. Som presvedčená, že jej prístup k výzvam, ktorým Európska únia čelí, ako sú napríklad turbulencie na finančných trhoch, boj proti klimatickým zmenám a zabezpečenie energetickej bezpečnosti, zdôrazňuje, že Európska únia môže spoločnými silami dosiahnuť to, čo by žiadny členský štát nemohol dosiahnuť samostatne. Európska únia si môže byť istá trvalou dôverou svojich občanov, len ak bude zabezpečovať vedenie a dosahovať výsledky v týchto oblastiach.
<P>
Chcela by som však vyjadriť určité varovanie v súvislosti s prístupom Komisie v dvoch konkrétnych oblastiach: som presvedčená, že opatrenia na vypracovanie spoločného daňového základu Únie nie sú vhodné. Politika zdanenia je naďalej vo výhradnej právomoci členských štátov a navrhovaný jednotný konsolidovaný základ dane z príjmu právnických osôb sa aj napriek tvrdeniam svojich zástancov snaží narušiť právomoci členských štátov v tejto oblasti. Som presvedčená, že to spôsobí povinnú daňovú harmonizáciu a ja by som bola úplne proti uvedenému kroku. Také iniciatívy môžu len rozdeľovať členské štáty a oslabovať dôveru občanov v európsky projekt.
<P>
Po druhé, domnievam sa, že je zásadné, aby Komisia dosiahla riadnu vyváženosť v oblasti budúcej "kontroly stavu" spoločnej poľnohospodárskej politiky a paralelnej diskusie týkajúcej sa rozpočtu Európskej únie.
