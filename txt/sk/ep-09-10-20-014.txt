<CHAPTER ID="014">
Hodina otázok (otázky pre Komisiu) 
<SPEAKER ID="382" NAME="Predsedajúci">
Ďalším bodom programu je hodina otázok (B7-0212/2009).
<P>
Nasledujúce otázky sú určené Komisii.
<P>
Prvá časť
<P>

<P>
Vec: Percentuálny podiel žien, ktoré na trhu práce zaujímajú vedúce funkcie
<P>
Nedávne štatistiky dokazujú pretrvávajúce nedostatočné zastúpenie žien vo vedúcich funkciách na európskom trhu práce: vo väčších európskych podnikoch pripadá v priemere na desať mužov v správnej rade len jedna žena.
<P>
Čo si Komisia myslí o iniciatívach členských štátov, ktoré sú zamerané na podporu obsadzovania vedúcich hospodárskych funkcií väčším počtom žien? Ktoré osvedčené postupy sa vymedzili, hlavne v rámci fungovania Európskej siete žien, v rozhodovacích pozíciách v politike a hospodárstve? Súhlasí Komisia s návrhmi na stanovenie kvót pre zastúpenie žien v správnych radách veľkých podnikov? Aké návrhy a iniciatívy zamýšľa Komisia predložiť v súvislosti s konečným hodnotením Plánu uplatňovania rovnosti žien a mužov, ako aj s revíziou usmernení k Lisabonskej stratégii v roku 2010?
<SPEAKER ID="384" NAME="Vladimír Špidla" LANGUAGE="CS">
Vážený pán predsedajúci, dámy a páni, počet žien, ktoré sa podieľajú na rozhodovaní, sa síce v posledných rokoch zvýšil, ale moc v politickej a hospodárskej oblasti ešte stále pevne spočíva v mužských rukách. Stereotypy spojené s predstavami o úlohe žien a mužov a ťažkosti so zabezpečovaním rovnováhy medzi pracovnými a rodinnými povinnosťami predstavujú spolu s ďalšími zjavnými či skrytými diskriminačnými postupmi prekážky, ktoré ženám bránia v prístupe k zodpovedným, vedúcim pozíciám.
<P>
Za posledné desaťročia sa ženy začali viac zapájať do politického rozhodovania vo väčšine krajín EÚ. Tempo týchto zmien je pomalé a celkový podiel žien vo vedúcich pozíciách, žiaľ, zostáva nízky. Veľmi nedostatočné je zastúpenie žien na pozíciách s rozhodovacími právomocami v hospodárskej oblasti. V súkromnom sektore predstavujú muži deväť z desiatich riadiacich pracovníkov v najlepších európskych spoločnostiach. Len 3 % týchto spoločností majú správne rady, na čele ktorých stojí žena.
<P>
Komisii veľmi záleží na podpore lepšieho zastúpenia žien vo vedúcich funkciách a v tomto ohľade podporuje činnosti členských štátov pomocou zberu, analýzy a šírenia porovnateľných údajov v tejto oblasti, podpory sietí medzi zúčastnenými stranami a podpory výmeny skúseností a osvedčených postupov na európskej úrovni. Európska sieť na podporu žien v riadiacich pozíciách, ktorú Komisia zriadila v júni 2008, zdôraznila význam opatrení, ktorých cieľom je podporovať poradenstvo, rozvíjať siete zamerané na podporu žien, zviditeľniť ženy zaujímajúce dôležité miesta a povzbudzovať ženy, aby sa uchádzali o vedúce pozície. Počas roku 2010 bude Komisia organizovať informačné aktivity a výmenu osvedčených postupov.
<P>
Komisia s uspokojením konštatuje, že mnoho členských štátov začalo iniciatívy na podporu prístupu žien k vedúcim funkciám, a to najmä prostredníctvom kultúrnych podujatí v súkromnom sektore, vzdelávacích programov pre ženy, ktoré majú záujem o kariéru na najvyššej úrovni, vytvorenia chárt alebo značiek pre podniky, ktoré podporujú rovnosť žien a mužov a zavedenia kódexu správnej praxe v podnikoch a podujatí na podporu vyváženého rodinného a profesijného života a boja proti rodovým predsudkom.
<P>
O otázke kvót pre ženy v správnych radách veľkých podnikov sa diskutuje. V tomto smere je podľa môjho názoru potrebné skúmať skúsenosti zo Škandinávie, kde tento radikálny prístup prijali. Je však výhradne na členských štátoch, ktorú stratégiu si vyberú podľa svojej konkrétnej situácie. Rád by som zdôraznil, že článok 141 odsek 4 Zmluvy o ES umožňuje členským štátom prijať "pozitívne akčné opatrenia". Európsky súdny dvor však túto možnosť vykladá úzko, zakazuje, aby sa takéto opatrenia prijímali automaticky a vyžaduje, aby sa každý prípad skúmal individuálne na základe objektívnych kritérií.
<P>
Komisia zamýšľa v polovici roku 2010 predložiť nový strategický rámec pre rovnosť žien a mužov, ktorý doplní podrobná analýza vplyvov a ktorý prihliadne na výsledky vykonávania existujúceho plánu na obdobie 2006 - 2010. Podpora väčšej účasti žien vo vedúcich funkciách by mala byť prioritou Komisie. V neposlednom rade Komisia začiatkom budúceho roku predloží návrh novej stratégie rastu a zamestnanosti po roku 2010. Otázka rodovej rovnosti by mala byť v novej stratégii ústredným prvkom.
<P>
Dámy a páni, chcel by som zdôrazniť, že rovnaké zastúpenie žien a mužov je nielen otázka politického princípu, demokracie a etického prístupu, ale je to v podstate zásadná hospodárska otázka, pretože ak táto spoločnosť čo najlepšie nevyužije všetky svoje talenty, nemá nádej na účinný rozvoj v budúcnosti. Preto musím jasne vyhlásiť, že rodová rovnosť a tomu zodpovedajúce zastúpenie žien vo vedúcich funkciách samo osebe predstavuje aktívny prvok konkurencieschopnosti Európy.
<SPEAKER ID="385" NAME="Rodi Kratsa-Tsagaropoulou" AFFILIATION="PPE">
(EL) Pán komisár, znovu vám ďakujem za to, ako verne podporujete obsadzovanie vedúcich pozícií ženami. Chcem povedať, že moja otázka bola konkrétnejšia. Navrhne Európska komisia konkrétne opatrenia na boj proti nedostatočnému počtu žien vo vedúcich pozíciách na trhu práce v zmysle revízie lisabonských cieľov a hodnotenia plánu?
<P>
Budú vám tieto modely, spomínaný nórsky model, slúžiť ako inšpirácia v zmysle usmernenia? Ako s tým súvisí judikatúra Európskeho súdneho dvora, o ktorej ste hovorili? Ako na Európsku komisiu pôsobí to, že sa má rozhodnúť pre jedno smerovanie? Podnecuje ju to alebo odrádza?
<SPEAKER ID="386" NAME="Vladimír Špidla" LANGUAGE="CS">
Ďakujem za doplňujúcu otázku. Podľa môjho názoru som sa vyjadril o tejto záležitosti jasne, no predsa si myslím, že je potrebné hovoriť ešte jasnejšie. Komisia vo všeobecnosti považuje rovnosť príležitostí za podstatnú súčasť európskej konkurencieschopnosti bez ohľadu na morálne záväzky, ktoré sa s tým spájajú. Preto bude táto forma rovnosti veľmi dôležitou súčasťou budúcich stratégií a navrhujeme primerané opatrenia, ktoré môžu túto otázku posunúť dopredu vo všetkých príslušných dokumentoch. Chcem povedať, že sa, samozrejme, vždy musíme držať v rámci Zmluvy o ES, ale tento rámec sme pripravení využiť naplno.
<SPEAKER ID="387" NAME="Jörg Leichtfried" AFFILIATION="S&amp;D">
(DE) Vážený pán predsedajúci, pán komisár, to, čo ste práve povedali, znelo veľmi dobre, no politici si vždy musia dávať pozor na to, či sa ich činy zhodujú s ich slovami. Chcem sa opýtať, ako je možné, že počas uplynulých piatich rokov som mal možnosť spolupracovať len s vysokopostavenými členmi Komisie mužského rodu? Ako je možné, že Komisia vo svojom zložení neuplatňuje rodovú rovnosť? Zdá sa, že ani v budúcnosti nebude možné, aby mala Komisia vyvážené zastúpenie mužov a žien. Nebolo by dobré ísť raz príkladom, aby vaše ďalšie kroky pôsobili oveľa dôveryhodnejšie?
<SPEAKER ID="388" NAME="Vladimír Špidla" LANGUAGE="CS">
Myslím si, že je vhodné zdôrazniť, že táto Komisia má väčšie zastúpenie žien než kedykoľvek predtým. Je tiež vhodné upozorniť na to, že moje kolegyne zastávali a zastávajú tie najdôležitejšie funkcie. O tomto niet vôbec žiadnych pochýb. Mohol by som spomenúť Neelie Kroesovú, Daliu Grybauskaiteovú a tak ďalej, lebo jednoducho všetky moje kolegyne zastávajú veľmi významné funkcie. Z tohto hľadiska teda Komisia ide príkladom, ale je zrejmé, že menovanie komisárov je v rukách členských štátov a ak členské štáty nenavrhnú ženské kandidátky, prirodzene sa to odrazí na zložení Komisie. Pokiaľ ide o štruktúru európskej administratívy, viete dobre, že Komisia plánuje túto situáciu zlepšiť a ďalej ju zlepšovať, pretože máme ešte stále ďaleko od primeraného zastúpenia mužov a žien a teší ma, že môžem povedať, že vďaka úsiliu môjho kolegu Siima Kallasa sme veľmi zreteľne postúpili dopredu, ak porovnáte čísla na začiatku a súčasný stav. Máte však pravdu, že tento stav ešte zďaleka nie je uspokojivý.
<SPEAKER ID="389" NAME="Mairead McGuinness" AFFILIATION="PPE">
Vážený pán predsedajúci, o tomto hovoríme každý rok a mám dojem, že sa musí zmeniť politika, ak chceme mať zastúpených viac ľudí, konkrétne viac žien v Komisii, Rade a Parlamente, ktorý to, zdá sa, nechce. Spôsob, akým my ako Parlament fungujeme, nie je vyhovujúci pre rodičov s deťmi - či už pre mužov alebo ženy - a človek sa musí rozhodnúť. Ja som si vybrala túto kariéru, no mám niekoho, kto sa rozhodol zostať doma. Myslím si, že je potrebné, aby sme v našej diskusii realisticky zvažovali, čo je rozumné.
<SPEAKER ID="390" NAME="Vladimír Špidla" LANGUAGE="CS">
V úvode som upozornil na to, že existuje mnoho situácií, ktoré sú buď negatívne alebo pozitívne. Je zrejmé, že podstatné rozhodnutia nakoniec robí každý človek sám za seba, hoci niektoré inštitúcie, niektoré politiky a niektoré zriadenia zjavne dávajú ľuďom oveľa väčšiu slobodu voľby než iné. Preto mi je, okrem iného, celkom jasné, že je potrebné zaujať ústavný prístup k rovnosti príležitostí a k odstraňovaniu všetkých typov diskriminácie, či už priamej alebo nepriamej, pretože v súčasnosti neplatí, že muži aj ženy majú rovnaké možnosti voľby. Ženy sú, žiaľ, ešte stále v znevýhodnenej pozícii, čo sa okrem iného otvorene prejavuje v tom, že majú nedostatočný prístup k funkciám, v ktorých sa rozhoduje o politických alebo hospodárskych otázkach.
<SPEAKER ID="391" NAME="Predsedajúci">
Keďže autori otázok nie sú prítomní, otázky č. 22 a 23 prepadli.
<P>
Druhá časť
<P>

<P>
Vec: Jazykové vzdelávanie v pohraničných oblastiach
<P>
Domnieva sa Komisia, že v členských štátoch a na úrovni EÚ sa prijímajú dostatočné opatrenia na to, aby si mladí ľudia v pohraničných oblastiach členských štátov osvojovali jazyk susednej krajiny? Môžu k tomu konkrétne a pozitívne prispieť národnostné menšiny a cezhraničné euroregióny?
<SPEAKER ID="393" NAME="Leonard Orban" LANGUAGE="RO">
V súlade s článkom 149 Zmluvy o ES sú za obsah výučby a organizáciu vzdelávacích systémov zodpovedné výlučne členské štáty. Ako uvádza príslušný článok, EÚ bude prispievať k rozvoju kvalitného vzdelávania podporovaním spolupráce medzi členskými štátmi a, ak je to potrebné, podporovaním ich činnosti. Na druhej strane si Komisia myslí, že výber jazykov, ktoré sa vyučujú v školách členských štátov, musí zohľadňovať zemepisnú polohu a prítomnosť národnostných menšín.
<P>
Tento bod sa zdôrazňuje v oznámení zo septembra 2008 s názvom "Viacjazyčnosť: devíza pre Európu a spoločný záväzok", v ktorom sa uvádza, že ešte stále je potrebné vyvíjať úsilie na zvýšenie počtu vyučovaných jazykov, najmä v súvislosti s výberom druhého cudzieho jazyka vzhľadom na miestne podmienky. Súčasťou postupov rozširovania možností v súvislosti s vyučovanými jazykmi Európska komisia navrhuje otvorenie dialógu medzi vzdelávacími orgánmi a poskytovateľmi vzdelávania, ktorý bude podporovaný napríklad zo strany programu Comenius Regio, partnerstiev s miestnymi zúčastnenými stranami a partnerstiev s inštitúciami v iných krajinách.
<P>
Programy EÚ zamerané na vzdelávanie, odbornú prípravu a mládež podporujú štúdium všetkých jazykov, ktorými sa hovorí v Európskej únii, vrátane jazykov menšín, a to tiež tým, že podporuje cestovanie mladých ľudí do zahraničia s cieľom štúdia týchto jazykov.
<P>
Programy, ktoré presadzujú európsku cezhraničnú územnú spoluprácu, môžu podporovať aj činnosti súvisiace s odbornou prípravou a sociálnym začleňovaním vrátane štúdia jazykov. Napríklad projekt Avenir éducatif commun, ktorý má podporu z francúzsko-britského cezhraničného programu na obdobie 2007 - 2013, má zriadiť cezhraničnú sieť škôl zameraných najmä na štúdium jazykov a začatie podnikania. Celkové náklady predstavujú 2,2 milióna EUR a podieľajú sa na nich partneri z obidvoch strán Lamanšského prielivu.
<P>
Ďalším príkladom z inej časti Európy je projekt, ktorý prebieha vo forme troch cezhraničných programov, do ktorých je zapojená Viedeň: Rakúsko - Česká republika, Rakúsko - Slovensko a Rakúsko - Maďarsko. Projekt zahŕňa prípravu mladých ľudí na život v cezhraničných regiónoch strednej Európy, a to najmä tým, že im ponúka vzdelanie, ktoré je zamerané na získavanie rozmanitých zručností: jazykových, medzikultúrnych, komunikačných a znalostných. Celkové náklady na tento projekt predstavujú 791 000 EUR.
<SPEAKER ID="394" NAME="Predsedajúci">
Chcel by som sa pána Posselta opýtať, či má dodatočnú otázku.
<SPEAKER ID="395" NAME="Bernd Posselt" AFFILIATION="PPE">
(DE) Vážený pán predsedajúci, vy ste pôsobivý príklad viacjazyčnosti. Najprv sa chcem pána komisára opýtať, či by sa projekt podobný tomu spomínanému, menovite medzi Rakúskom a Maďarskom a medzi Rakúskom, Českou republikou a Slovenskom, nemohol uskutočniť medzi Maďarskom a Slovenskom. To by bolo iste veľmi prospešné a užitočné z politického hľadiska. Po druhé chcem vyjadriť presvedčenie, že v pohraničných regiónoch by sa jazyky susedných krajín mali viac učiť v reálnom živote (napríklad čeština vo východnom Bavorsku) a výučba by sa nemala obmedzovať na školy. V Schirndingu máme napríklad nemecko-českú škôlku. Mohli by ste podporiť aj škôlky? Zaujíma ma tiež vzdelávanie dospelých - celoživotné vzdelávanie - vďaka ktorému majú aj staršie generácie v pohraničných regiónoch príležitosť učiť sa jazyk susednej krajiny.
<SPEAKER ID="396" NAME="Leonard Orban" LANGUAGE="RO">
Ďakujem za dodatočné otázky. Pokiaľ ide o prvú otázku vo veci možného projektu medzi Maďarskom a Slovenskom, ak bude takýto projekt Európskej komisii predložený, určite mu budeme venovať čo najväčšiu pozornosť. Týmto spôsobom chceme prispieť k hľadaniu riešení, ktoré sú spoločným záujmom obidvoch krajín.
<P>
Pokiaľ ide o druhú otázku, najprv by som rád zdôraznil, že v septembri sme odštartovali iniciatívu spojenú so štúdiom cudzích jazykov v ranom veku. Táto iniciatíva bude trvať niekoľko rokov a už teraz dosahuje výnimočné úspechy. V rámci tejto iniciatívy prebieha v členských štátoch kampaň, ktorá má podnietiť rodičov detí vo veku 2 až 6 rokov, aby svoje deti motivovali k učeniu sa cudzích jazykov.
<P>
Čo sa týka druhej časti otázky o celoživotnom vzdelávaní, to je hlavným cieľom politiky, ktorú presadzujeme. Máme veľký počet projektov zameraných na štúdium cudzích jazykov aj na získavanie medzikultúrnych zručností, ktoré sú určené ľuďom mimo vzdelávacieho systému, ale aj tým, ktorí navštevujú odborné fakulty, tým, ktorí majú takpovediac menej príležitosti, ako aj ľuďom na dôchodku a nezamestnaným. Túto situáciu odráža nielen to, ako financujeme rôzne projekty, ale veľmi zreteľne sa na ňu poukazuje aj v stratégii Európskej komisie, ktorú prijala v roku 2008.
<P>
Chceme, aby nielen mladí ľudia, ale všetci občania Európskej únie mohli mať prostriedky aj príležitosť naučiť sa najmenej dva cudzie jazyky.
<SPEAKER ID="397" NAME="Janusz Władysław Zemke" AFFILIATION="S&amp;D">
(PL) Vážený pán komisár, chcel by som vám poďakovať za zaujímavé informácie, no vo svojej odpovedi ste sa zamerali na školy, zatiaľ čo v niekoľkých pohraničných mestách sa vyskytli aj pokusy založiť univerzity. Takýto typ univerzity vznikol napríklad vo Frankfurte na poľsko-nemeckej hranici - Európska univerzita Viadrina. Chcel by som sa opýtať, či sa v rámci rôznych škôl, o ktorých ste hovorili, uvažuje aj o podpore tohto typu inštitúcie vyššieho vzdelávania, konkrétne univerzít, ktoré vznikli v rôznych mestách na hraniciach štátov vo vnútri Európskej únie.
<SPEAKER ID="398" NAME="Leonard Orban" LANGUAGE="RO">
Ak sú univerzity počas obdobia 2007 - 2013 schopné predložiť projekty, ktoré spĺňajú požiadavky programu celoživotného vzdelávania, Európska komisia je pripravená financovať aj tieto projekty. Vlastne chcem spomenúť, že na množstve projektov, ktoré Európska komisia v súčasnosti financuje, sa partnersky podieľa veľký počet univerzít z celej Európskej únie. Moja odpoveď je preto jednoznačne "áno". Dôležitá je kvalita projektu, ktorý predkladajú rôzni zástupcovia.
<SPEAKER ID="399" NAME="Paul Rübig" AFFILIATION="PPE">
(DE) Vážený pán predsedajúci, máme mnohé programy Erasmus pre študentov, mladých podnikateľov a teraz aj pre novinárov. Myslíte si, že by bolo možné programy Erasmus použiť na zlepšenie komunikácie v pohraničných regiónoch? A na čo by ste v tejto súvislosti kládli dôraz?
<SPEAKER ID="400" NAME="Leonard Orban" LANGUAGE="RO">
Moja odpoveď na túto otázku je jednoznačne "áno". Čo sa týka programu Erasmus, to, čo pred 20 rokmi začalo ako program, ktorý rôzne agentúry v EÚ nevnímali vo veľmi pozitívnom svetle, je v súčasnosti jeden z najúspešnejších programov v Európskej únii.
<P>
Počas častých návštev nielen v hlavných mestách členských štátov, ale aj v mnohých regiónoch Európskej únie, som bol svedkom toho, aký neobyčajne pozitívny vplyv má tento program. O téme univerzít v Poľsku a Nemecku sme hovorili už predtým. S potešením si spomínam, že keď som navštívil Varšavskú univerzitu, mal som možnosť vidieť v Poľsku veľký počet nemeckých študentov, ktorí dostali vďaka programu Erasmus príležitosť získať určitú znalosť poľštiny a poľskej kultúry, inými slovami to, čo by sme označili za medzikultúrne znalosti.
<P>
Veľmi jasne dokazujú, aké efektívne a účinné sú tieto znalosti. Na záver svojej odpovede vám chcem pripomenúť, že predseda Komisie pán Barroso vyslovil svoj zámer presadzovať počas svojho budúceho mandátu v nasledujúcom období iniciatívy súvisiace s posilňovaním a podporou pohybu mladých ľudí presne s tým cieľom, aby mohli získať tieto zručnosti, ktoré sú čoraz nevyhnutnejšie.
<P>
Vec: Nezáujem Komisie o vyšetrovanie škandálu firmy Siemens
<P>
Škandál firmy Siemens predstavuje najzávažnejší prípad korupcie, ktorý otriasol Európskou úniou počas posledných piatich rokov. Zo súdneho vyšetrovania, rozsudkov súdov, priznaní zúčastnených osôb a verejných vyhlásení samotného podniku vyplýva, že politické strany a vedúci predstavitelia v jednotlivých krajinách vrátane Grécka prijímali úplatky s tým cieľom, aby bol podnik zvýhodnený pri prideľovaní zákaziek na práce a obstarávanie pre verejný sektor a verejné podniky, z ktorých mnohé využívali finančné prostriedky Spoločenstva v rámci spolufinancovania.
<P>
Odkedy vyšiel najavo škandál firmy Siemens, komisár zodpovedný za boj proti podvodom, pán Siim Kallas, reagoval na kontrolu prípadu Parlamentom vyjadrením, že vyšetrovanie nespadá do právomoci Európskej únie a že členské štáty nepožiadali Úrad pre boj proti podvodom (OLAF) o spoluprácu. Vyjadrí sa Komisia v súvislosti s týmto výrokom, akým spôsobom Komisia a úrad OLAF, ktoré sú spôsobilé vyšetrovať prípady podvodov na úkor rozpočtu Spoločenstva, chránia financie európskych občanov? Ako Komisia a úrad OLAF konali v tomto dôležitom prípade, ktorý si vyžaduje transparentnosť? Aké sú závery Komisie a úradu OLAF v súvislosti s týmto prípadom?
<SPEAKER ID="402" NAME="Siim Kallas">
podpredseda Komisie. - Komisia venuje veľkú pozornosť všetkým prípadom korupcie v celej Európe, musím však povedať, že počet aktuálnych prípadov, ktoré sa priamo či nepriamo dotýkajú firmy Siemens a súvisia s fondmi EÚ, je pomerne obmedzený. Uvediem prehľad štyroch zo spomínaných záležitostí.
<P>
V prípade týkajúcom sa vonkajšej pomoci, ktorý v súčasnosti úrad OLAF vyšetruje a ktorý bol uzavretý v poslednom štvrťroku 2003, prebieha následné súdne konanie v Nemecku. Úrad OLAF pozorne sleduje súdne konanie v tejto krajine.
<P>
Druhý prípad úradu OLAF, ktorý súvisí s projektmi financovanými z prostriedkov Európskej investičnej banky, sa v súčasnosti vyšetruje. Týka sa postupov verejného obstarávania.
<P>
Po tretie úrad OLAF v súčasnosti posudzuje ďalší prípad súvisiaci s projektmi financovanými z prostriedkov Európskej investičnej banky, ktorý sa týka postupov verejného obstarávania. Chce zistiť, či existujú dostatočne vážne podozrenia z podvodu alebo nezrovnalostí, ktoré poškodzujú finančné záujmy EÚ. Na základe výsledku tohto posúdenia úrad OLAF rozhodne, či je potrebné otvoriť prípad v tejto veci.
<P>
Na záver a po štvrté španielsky najvyšší súd vyniesol 4. novembra 2008 rozsudok v prípade, ktorý sa týkal štrukturálnych fondov a s ktorým sa pôvodne spájala firma Siemens. Prípad vyšetrovali vnútroštátne orgány v polovici 90-tych rokov a následné súdne konanie pozorne sledoval Úrad pre koordináciu boja proti podvodom (UCLAF) a následne úrad OLAF. Tento rozsudok okrem iného uložil niekoľkým osobám trest odňatia slobody a uložil pokuty za falšovanie. V tomto prípade by sme však mali poznamenať aj to, že trestný súd v Madride vo svojom rozsudku z 22. júna 2006 firmu Siemens oslobodil.
<P>
Čo sa týka všetkých podobných prípadov, vo všeobecnosti platí, že úrad OLAF nie je orgán činný v trestnom konaní. Úrad OLAF úzko spolupracuje s členskými štátmi, ktoré majú povinnosť úrad OLAF informovať. Ten samozrejme podnikne následné kroky a vážne sa zaoberá všetkými prípadmi, ktoré nejako súvisia s fondmi EÚ alebo sa vyšetrujú.
<P>
Takýto je celkový obraz. Úrad OLAF sa tiež v spolupráci so všetkými ostatnými medzinárodnými inštitúciami výrazne podieľa na boji proti zneužívaniu financií určených na humanitárnu pomoc a iné projekty.
<P>
Čo sa týka prípadných konkrétnych prvkov prípadu, ak má pán poslanec materiály, ktoré by mohli mať súvis s touto vecou, Komisia ho prosí, aby ich úradu OLAF postúpil. Ten ich posúdi a primerane o nich rozhodne v súlade so svojím mandátom.
<SPEAKER ID="403" NAME="Nikolaos Chountis" AFFILIATION="GUE/NGL">
(EL) Vážený pán predsedajúci, pán komisár, mienka, ktorá v Grécku vládne v súvislosti so škandálom vo firme Siemens, je v zásade taká, akú podáva tlač. Inak povedané, prevláda mienka, že škandál - najväčší od povojnových čias v Grécku - po vynesení druhého rozsudku najvyššieho ústavného súdu v Nemecku, podľa ktorého pán Christoforakos, bývalý výkonný riaditeľ firmy Siemens Hellas a majster korupcie, nemôže byť z Nemecka vydaný do Grécka, jednoznačne smeruje k obmedzovaniu.
<P>
Takáto je mienka. Takto sa škandál vyvíja v Grécku, škandál, v ktorom z priznaní a odsúdení nemeckými súdmi vyplýva, že v ňom zohrávali úlohu a zapojili sa do neho štátni predstavitelia, vedúci činitelia, ktorí sa roky nechali uplácať špinavými peniazmi za pridelenie neznámeho počtu zákaziek na obstarávanie a práce firme Siemens.
<P>
Znovu sa pýtam, pán komisár, prečo hoci každý vie, že vo väčšine z týchto prípadov obstarávania išlo o spolufinancované práce, len vaše služby - a vaša odpoveď to, žiaľ, potvrdzuje - predstierajú, že o tom nevedia, a skrývajú sa, podľa môjho názoru, za súdne termíny v ustanoveniach Spoločenstva. Kladieme otázky a dostávame nasledovné odpovede: poskytnite nám informácie, vec vyšetrujeme, monitorujeme to. Chcem konkrétnu odpoveď. Pán komisár, máte povinnosť chrániť peniaze európskych daňovníkov. Čo urobí Komisia preto, aby osoby, ktoré, ako sa potvrdilo, porušujú právne predpisy Spoločenstva o obstarávaní, boli postavené pred súd?
<SPEAKER ID="404" NAME="Siim Kallas">
podpredseda Komisie. - V rámci mojej oblasti zodpovednosti za plnenie rozpočtu čoskoro predstúpim pred Parlament a Výbor pre kontrolu rozpočtu, aby som vysvetlil, čo je potrebné spraviť pre ochranu a zabezpečenie náležitého využívania európskych financií. Toto sú veľmi rozsiahle témy.
<P>
Ak teda máte nejaké informácie týkajúce sa zneužívania financií v spolufinancovaných projektoch, veľmi radi takéto informácie dostaneme - a to platí aj o Generálnom riaditeľstve Európskej komisie pre regionálnu politiku a iné oddelenia. Môžem vás uistiť, že s týmito informáciami sa naloží veľmi vážne.
<P>
Pokiaľ však ide o vydanie osoby z jedného členského štátu do druhého, toto je vec, ktorá je výlučne v rukách členských štátov a žiadne generálne riaditeľstvo v mojej oblasti zodpovednosti nemôže urobiť nič preto, aby zariadil vydanie požadovanej osoby.
<P>
Vec: Pašovanie cigariet a zisky z tejto činnosti
<P>
Európsky úrad pre boj proti podvodom v auguste vo svojej tlačovej správe informoval o odsúdení významného pašeráka cigariet v Spojených štátoch amerických. Hoci je táto skutočnosť vítaná, faktom zostáva, že nezákonné obchodovanie s cigaretami stojí EÚ každoročne až 9,5 miliardy EUR v podobe ušlého zisku a že tieto peniaze idú do vrecka zločincov a používajú sa na financovanie teroristických organizácií, ako je napríklad Pravá Írska republikánska armáda.
<P>
Aká je stratégia Komisie na riešenie skutočnosti, že v prípade 97 % nezákonne predávaných cigariet dochádza k úniku zákonnej dane na úkor európskych daňovníkov, čo má následne negatívny vplyv na európsku bezpečnosť?
<SPEAKER ID="406" NAME="Siim Kallas">
podpredseda Komisie. - Rád by som váženému pánovi poslancovi poďakoval za otázku, ktorá mi umožňuje znovu venovať pozornosť tomuto rozsiahlemu problému, ktorý poškodzuje rozpočty členských štátov. Znovu ide o záležitosť, v ktorej konajú členské štáty, no v ktorej je nevyhnutná spolupráca medzi členskými štátmi. Aktívne sa v nej angažuje aj naša služba, úrad OLAF, ktorý v boji proti medzinárodnému pašovaniu cigariet zohráva dôležitú úlohu.
<P>
Úrad OLAF má jasnú stratégiu. Po prvé úrad OLAF napomáha a podporuje orgány činné v trestnom konaní v celej Európskej únii v ich prípadoch a organizuje a koordinuje celoeurópske operácie: operácia Diabolo v roku 2007 sa zamerala na falšovaný tovar z Číny, ktorý sa do EÚ pašuje v prepravných kontajneroch, operácia Mudan v roku 2008 sa týkala rastúceho problému pašovania cigariet poštou a Diabolo II, ktorá mala rovnaký cieľ ako prvá operácia Diabolo, sa uskutočnila v septembri 2009.
<P>
Úrad OLAF poskytuje svojim partnerom informácie o vznikajúcich hrozbách a spolupracuje s členskými štátmi, takže skutočne ide o priestor medzinárodnej spolupráce. Práca úradu OLAF dokazuje, že je potrebné presadzovať túto spoluprácu. Musím však povedať aj to, že počas päťročného funkčného obdobia tejto Komisie sa úrad OLAF významným spôsobom podieľal na dvoch veľmi dôležitých udalostiach.
<P>
Sú to dohoda so spoločnosťou Philip Morris a následne dohoda so spoločnosťou Japan Tobacco z decembra 2007. Ide o prípady, v ktorých najväčšie tabakové spoločnosti pripustili, že v súvislosti so spravodlivým obchodom s cigaretami majú určité nedostatky a zaplatili do rozpočtu EÚ veľké finančné sumy. Úzko spolupracujú aj na boji proti pašovaniu cigariet, ktoré nie je ani v ich záujme.
<P>
Toto boli veľmi dôležité úspechy a pod najnovšiu dohodu s firmou Japan Tobacco sa podpísali všetky členské štáty.
<P>
Spolupráca v tejto náročnej oblasti pokračuje, domnievam sa však, že vďaka týmto dvom veľkým dohodám sa scéna trochu zmenila a zaznamenávame mierny pokrok.
<P>
Prípad trestného stíhania a uväznenia štátneho príslušníka tretej krajiny, o ktorom hovoril vážený poslanec, je veľmi dôležitý a ide o jeden z mnohých prípadov medzinárodného vyšetrovania, ktoré úrad koordinuje na základe takejto dohody. Na základe práce úradu OLAF sa uskutočnili mnohé prípady trestného stíhania v EÚ.
<P>
Toto je prvé trestné stíhanie voči občanovi krajiny, ktorá nie je členom EÚ, v tretej krajine, ktoré priamo súvisí s pašovaním cigariet do EÚ. Poukazuje to na celosvetovú spoluprácu. Môžem poskytnúť aj niekoľko ďalších podrobností od styčných úradníkov v Číne a na iných miestach. Posilnenie tejto spolupráce a boj proti pašovaniu cigariet je v záujme nás všetkých.
<SPEAKER ID="407" NAME="Gay Mitchell" AFFILIATION="PPE">
Odhliadnuc od toho, že to ohrozuje pracovné miesta v zaregistrovaných firmách, má to aj mimoriadne vážne zdravotné následky. Polovica všetkých pacientov prijatých do najväčšej írskej nemocnice St James tam nastúpi následkom chorôb súvisiacich s fajčením. Ak si dáte námahu overiť si situáciu v ostatných členských štátoch, zistíte, že je podobná. Tieto cigarety prispievajú k problému, no ničím neprispievajú k nákladom na jeho liečbu.
<P>
Mám informácie, že nezákonné obchodovanie, ktoré do Európskej únie prinášajú cigarety, dosahuje výšku 9,5 miliardy EUR, a 97 % z toho sa nepodarí odhaliť. Nie je čas na jednotný prístup Komisie, ktorý bude zahŕňať napríklad preskúmanie možnosti vytvorenia pobrežnej stráže, ktorá by tento problém riešila?
<SPEAKER ID="408" NAME="Siim Kallas">
podpredseda Komisie. - Nedávno som navštívil krajinu za hranicami Európskej únie, v ktorej fajčenie nie je zakázané, a vážne som si uvedomil, aký je to veľký rozdiel oproti Európskej únii, kde minimálne na verejných miestach necítiť pach cigariet. Domnievam sa, že toto je najdôležitejší krok k tomu, aby sme sa vyhli všetkým zdravotným následkom.
<P>
Pokiaľ ide o boj proti pašovaniu cigariet, musíme využívať všetky svoje orgány činné v trestnom konaní. Toto je jasne najdôležitejšia priorita, no zadržať cigarety určené na nezákonný predaj je znovu povinnosť pohraničnej stráže členských štátov.
<P>
Sám som navštívil prístav, ktorý má veľmi dômyselné zariadenia na odhaľovanie zásielok s cigaretami na nezákonný predaj, no to patrí do pôsobnosti jednotlivých členských štátov. My to môžeme len napomôcť, my len môžeme poskytnúť informácie a urobiť všetko, čo je v našich silách, aby sme pomohli členským štátom. Zadržať takéto zásielky a zastaviť ich na hranici je úlohou ich pohraničných služieb.
<SPEAKER ID="409" NAME="Paul Rübig" AFFILIATION="PPE">
(DE) Vážený pán komisár, pašovanie cigariet je možné rozdeliť na tri oblasti: finančné prostriedky, tovar a nakoniec sprievodná dokumentácia. Dokážete predvídať zavedenie účelového zdanenia alebo cla z finančných tokov, o ktorých sa napokon vie a ktoré tu prúdia?
<P>
Nám je už, samozrejme, známy takýto druh dane z finančných transakcií, pri ktorom sa neuplatňuje vysoká daň z výrobku ani z dokumentácie, ale z finančných transakcií. Zvážiť túto vec vo vzťahu ku krajinám, ako je Švajčiarsko, je príťažlivá výzva.
<SPEAKER ID="410" NAME="Siim Kallas">
podpredseda Komisie. - Súhlasím, že toto je pre daňové orgány veľmi dôležitá otázka. My v Európe máme dosť vysokú spotrebnú daň z tabakových výrobkov, ale ako viem zo skúsenosti s dohodou so spoločnosťou Philip Morris a dohodou so spoločnosťou Japan Tobacco, týka sa to vo veľkej miere tých istých spoločností, ktoré sú našimi hlavnými výrobcami tabaku. Výsledkom toho je aj to, že spolupracujú. Neviem, ako je na tom Švajčiarsko. Nemáme žiadne informácie o tom, že by sa Švajčiarsko v tejto oblasti v Európe všeobecne správalo problematicky. Všetky štáty si uvedomujú hrozby, ktoré prináša nezákonné obchodovanie s cigaretami, ak teda budeme mať nejaké informácie, určite sa spojíme so švajčiarskymi orgánmi.
<SPEAKER ID="411" NAME="Predsedajúci">
Keďže autor otázky nie je prítomný, otázka č.27 prepadla.
<P>

<P>
Vec: Vzdelávanie v novej európskej politickej stratégii
<P>
V súvislosti so súčasnou hospodárskou krízou sa ozýva veľa hlasov, ktoré žiadajú novú európsku stratégiu zamestnanosti a udržateľného a inteligentného rastu. V tomto smere sa v rozličných oblastiach predložili rôzne odporúčania, ale v oblasti vzdelávania neboli vydané žiadne pokyny, ani zo strany Európskej komisie či členských štátov nevyšli žiadne skutočné iniciatívy.
<P>
Pokiaľ ide o potrebu dokončiť realizáciu bolonského procesu (ktorá sa nevyhla určitým ťažkostiam), modernizovať univerzity a inštitúcie vyššieho vzdelávania, podporiť trojuholník vzdelávanie - inovácia - výskum, ako aj podnecovať schvaľovanie odbornej prípravy na európskej úrovni, zamýšľa Komisia v tejto oblasti urobiť nejaké opatrenia alebo začať nejaké iniciatívy v rámci "novej" európskej stratégie s cieľom vytvoriť do roku 2010 plne integrovaný európsky priestor vysokoškolského vzdelávania, ktorý by bol v celosvetovom meradle konkurencieschopný, zo sociálneho hľadiska integračný a zároveň na vysokej úrovni?
<SPEAKER ID="413" NAME="Maroš Šefčovič">
člen Komisie. - Ďakujem za otázku, lebo je v týchto dňoch veľmi dôležitá. Rád by som zdôraznil, že v rámci Lisabonskej stratégie pre rast a zamestnanosť sa Komisia už niekoľko rokov snaží modernizovať program vyššieho vzdelávania v Európe.
<P>
Tento program sa zameriava predovšetkým na tri špecifické oblasti, ako sú školské osnovy, riadenie a financovanie. Reformy v oblasti školských osnov sa vo výraznej miere presadzujú v rámci bolonského procesu, ktorý chce do roku 2010 vytvoriť európsky priestor vyššieho vzdelávania.
<P>
Ako viete, bolonský proces nie je iniciatíva Komisie, ale medzivládny proces 46 európskych krajín. Komisia však uznáva jeho veľkú dôležitosť, pripája sa k nemu a plne ho podporuje, pretože súvisí s jej vlastným programom modernizácie vyššieho vzdelávania.
<P>
Chcel by som poukázať na niektoré zo súvisiacich iniciatív, ktoré sa uskutočnili počas uplynulého roka, ako sú podpora znalostného trojuholníka vytvorením Európskeho inštitútu pre inováciu a technológiu, podnecovanie uznania vzdelania a odbornej prípravy v rámci celej Európy, zavedenie európskeho kvalifikačného rámca v oblasti celoživotného vzdelávania a európsky systém prenosu a zhromažďovania kreditov, dodatkov k diplomom a európskych kreditov v oblasti odborného vzdelávania a prípravy.
<P>
Jeden z cieľov je, aby bolo európske vyššie vzdelanie transparentnejšie a porovnateľnejšie, a preto sa pripravujú projekty na klasifikáciu a kategorizáciu inštitúcií vyššieho vzdelávania.
<P>
Komisia si uvedomuje aj to, akú dôležitú úlohu má dnes aj v budúcnosti trh práce a ťažkosti, ktoré z toho plynú najmä pre mladú generáciu. Preto sme vytvorili iniciatívu "nové zručnosti pre nové pracovné miesta" a zriadili univerzitno-obchodné fórum, na ktorom bude prebiehať dôležitá výmena pohľadov, názorov a skúseností na pôde akademickej obce aj podnikov.
<P>
Pokiaľ ide o európsky priestor vyššieho vzdelávania, zúčastnené krajiny sa zhodujú na tom, že hoci sa od roku 1999 až doteraz podarilo dosiahnuť mnohé veci, projekt sa v roku 2010 neskončí, ale bude pokračovať aspoň do roku 2020.
<P>
Z pohľadu Komisie by sa mal bolonský proces v nasledujúcich rokoch zamerať na ďalšiu podporu mobility vo vyššom vzdelávaní, posilnenie sociálneho rozmeru prostredníctvom spravodlivého prístupu k vyššiemu vzdelávaniu a na rozvoj celosvetového rozmeru tohto procesu, čo znamená spoluprácu medzi európskymi inštitúciami vyššieho vzdelávania a ich partnermi v celom svete.
<SPEAKER ID="414" NAME="Maria Badia i Cutchet" AFFILIATION="S&amp;D">
(ES) Vážený pán predsedajúci, pán komisár, dnes mám po druhýkrát to potešenie položiť vám otázky a vypočuť si vaše odpovede. Ďakujem vám za vaše slová. Niet pochýb o tom, že máme rovnaký názor na posudzovanie všetkého, čo prebieha v rámci bolonského procesu.
<P>
Moja otázka mala skôr súvis s blízkou budúcnosťou a nie až takou blízkou budúcnosťou, pretože následkom hospodárskej krízy, ktorú prežívame, celý rad odvetví vrátane niektorých vyspelých odvetví nebude vytvárať nové pracovné miesta. Hovoríme okrem iného o nových pracovných miestach v novom hospodárstve, ktoré označujeme ako ekologické.
<P>
Moja otázka preto znie: ako sa táto nová situácia, toto nové hospodárstvo, ktoré sa snažíme naštartovať, odrazí v plánoch a štúdiách na univerzitách aj v rámci odbornej prípravy najmä teraz, keď - ako si dokonale uvedomujete - sme už v oblasti odborného vzdelávania začali zavádzať kodanský proces?
<P>
Bola by som rada, keby ste sa k tejto problematike vyjadrili bližšie.
<SPEAKER ID="415" NAME="Maroš Šefčovič">
člen Komisie. - Myslím si, že ste znovu poukázali na veľmi dôležitý problém. Už sme dnes dopoludnia diskutovali o tom, že v súčasnosti máme v Európskej únii 78 miliónov ľudí so základnými alebo nižšími zručnosťami a je zrejmé, že do termínu v roku 2020, ktorý sme si stanovili, určite nebudeme mať pre týchto ľudí so základnými alebo nižšími zručnosťami rovnaký počet pracovných miest.
<P>
Preto je rozhodne nevyhnutné, aby sme sa na tento čas pripravili: musíme zdokonaliť a zmodernizovať náš vzdelávací systém a musíme pokročiť v analýzach a prieskumoch, ktoré nám pomôžu určiť, aké by tieto nové zručnosti a pracovné miesta mohli byť. Musíme na to pripraviť predovšetkým mladšiu generáciu, ale aj strednú generáciu.
<P>
Preto by sme chceli pokračovať v prebiehajúcom výskume podľa strategického rámca "Vzdelávanie a odborná príprava 2020" s cieľom spolupráce v rámci politiky a výmeny poznatkov. Toto je len jeden z rámcov, v ktorých by sme chceli pokračovať a spolupracovať so vzdelávacími inštitúciami a podnikmi na budúcich požiadavkách v súvislosti s najrozmanitejšou a najprimeranejšou kombináciou zručností, ktoré budú naši občania potrebovať do roku 2020.
<SPEAKER ID="416" NAME="Gay Mitchell" AFFILIATION="PPE">
Vzdelanie je vo veľkej miere záležitosť vlád členských štátov, no jedna otázka, ktorú by pán komisár mohol pomôcť koordinovať, je ukončenie toho, čo ja nazývam apartheid vo vzdelávacom systéme. V našej komunite sa nájdu celé oblasti, kde ľudia jednoducho nemajú prístup k vzdelaniu tretieho stupňa.
<P>
Napríklad v Dubline by som mohol určiť päť oblastí, z ktorých pochádza 75 % väzenskej populácie väznice Mountjoy, čo je naša najväčšia väznica. Je zbytočné hovoriť, že dostupnosť vzdelania tretieho stupňa je v týchto komunitách v 21. storočí ešte stále minimálna. Domnievam sa, že to platí v celej Európe. Nemohli by ste presadiť normy, ktoré tento apartheid ukončia a sprístupnia vzdelanie tretieho stupňa každému?
<SPEAKER ID="417" NAME="Maroš Šefčovič">
člen Komisie. - Na začiatku svojej otázky ste veľmi jasne zanalyzovali, že existuje oblasť práce a oblasť kompetencií, je však zrejmé, že Komisia výrazne podporuje všetky snahy na zvyšovanie podielu obyvateľstva s najvyšším možným stupňom vzdelania. Je jasné, že len zlepšovaním vzdelanostnej úrovne, rozširovaním prístupu k vzdelaniu tretieho stupňa na vysokej úrovni, ako ste spomenuli, dokážeme udržať európske hospodárstvo na špičke a zachovať prosperitu a vysokú životnú úroveň, ktorej sa v Európe tešíme.
<P>
Myslím si preto, že Komisia a členské štáty musia v tejto súvislosti úzko spolupracovať na vytváraní podmienok, ktoré aj študentom alebo žiakom z ťažkého sociálno-hospodárskeho prostredia umožnia získať spravodlivú príležitosť a spravodlivý prístup k vyššiemu a univerzitnému vzdelaniu.
<SPEAKER ID="418" NAME="Silvia-Adriana Ţicău" AFFILIATION="S&amp;D">
19 % mladých ľudí v Európe v súčasnosti nedokončí školu. Európska únia nemôže dosiahnuť udržateľný hospodársky rozvoj, ak nebude investovať do vzdelania a výskumu. Zatiaľ len päť členských štátov investovalo viac ako 2 % hrubého domáceho produktu (HDP) do výskumu a inovácie.
<P>
Následkom hospodárskej krízy klesá HDP členských štátov aj rozpočet Spoločenstva. Preto existuje riziko, že rozpočet na vzdelávanie a výskum sa počas nasledujúcich rokov zníži. My však musíme investovať do vzdelávania a inovácie, aby si Európska únia mohla udržať svoju hospodársku konkurencieschopnosť a vytvárať nové pracovné miesta.
<P>
Aké opatrenia môže Komisia spolu s členskými štátmi prijať, aby počas nasledujúcich rokov zaručila istú minimálnu mieru investícií na výskum a vzdelávanie?
<SPEAKER ID="419" NAME="Maroš Šefčovič">
člen Komisie. - Máte úplnú pravdu, že percento ľudí, ktorí ukončia školskú dochádzku predčasne, je v Európe veľmi vysoké. Stanovili sme si mieru 10 %, ktorú máme dosiahnuť do roku 2010. Je dosť zrejmé, že toto kritérium nesplníme, pretože v súčasnosti predčasne školskú dochádzku ukončí okolo 15 % žiakov a máte úplnú pravdu v tom, že to nevrhá dobré svetlo na kvalitu, ktorá je potrebná v našich európskych vzdelávacích systémoch.
<P>
Máte pravdu aj v tom, že za týchto okolností - keď národné vlády čelia rôznym tlakom v oblasti verejných financií a financovania stimulačných balíkov a veľmi často zavádzajú stratégie ukončenia, ktorých cieľom je počas nasledujúcich rokov znovu postaviť verejné financie na pevnú pôdu - sa veľa diskutuje o rozpočte.
<P>
Aké by mali byť priority? Na čo by sme mali položiť dôraz? Myslím, že ste si už všimli, že Komisia vždy jednoznačne poukazuje na potrebu udržiavať primeranú mieru financovania výskumu a inovácie vo vzdelávacích sektoroch, lebo veríme, že vďaka tomu si zachováme a zlepšíme svoju konkurenčnú výhodu a pripravíme svojich budúcich výskumných pracovníkov, svojich budúcich pracovníkov v oblastiach, kde vládne veľká hospodárska súťaž, na lepšie výkony v budúcnosti.
<P>
Istotne si všimnete, ako Komisia jasne požaduje, aby sa financovanie činností súvisiacich so vzdelávaním, financovanie výskumu a pomoc inovácii zachovali v čo najvyššej miere dokonca aj pod týmto veľmi silným hospodárskym tlakom.
<P>
Vec: Opatrenia na zabezpečenie prístupu mladých ľudí ku kvalitnému vzdelávaniu s cieľom povzbudiť a pomôcť im, aby pokračovali v štúdiu, a uľahčiť ich prístup na trh práce
<P>
V EÚ žije 96 miliónov mladých ľudí vo veku medzi 15 a 29 rokov, ktorí predstavujú približne 20 % z celkového počtu obyvateľov. Podľa štatistík Eurostatu za rok 2007 je 20 % mladých ľudí mladších ako 25 rokov vystavených riziku chudoby, pričom v dôsledku hospodárskej a finančnej krízy sa čoraz ťažšie hľadajú stabilné pracovné miesta. Približne 15 % mladých Európanov opúšťa školu. Vo februári 2009 bolo približne 17,5 % európskych občanov mladších ako 25 rokov bez práce, čo je oveľa viac ako dvojnásobok miery nezamestnanosti na úrovni EÚ, ktorá v tomto období predstavovala 7,9 %. Mnohí mladí Európania sú takisto nútení prijať dočasné pracovné miesta, pretože si nevedia nájsť stále zamestnanie.
<P>
Vzhľadom na to, že budúcnosť Európy závisí od mladej generácie, chcela by som sa opýtať Komisie, aké opatrenia má v úmysle prijať v záujme toho, aby sa zabezpečil prístup mladých ľudí ku kvalitnému vzdelávaniu s cieľom povzbudiť mladých ľudí a pomôcť im, aby pokračovali v štúdiu, aby sa uľahčil ich prístup na trh práce a zabezpečilo sa tak ich lepšie začlenenie v spoločnosti?
<SPEAKER ID="421" NAME="Maroš Šefčovič">
člen Komisie. - Vážený pán predsedajúci, niektoré argumenty som už uviedol vo svojej predchádzajúcej odpovedi. Je však jasné, že toto je veľmi dôležitá oblasť, a preto sa v odpovedi na túto otázku pokúsim vyzdvihnúť niektoré ďalšie doplňujúce informácie.
<P>
Ako viete, podľa článkov 149 a 150 Zmluvy o ES nesú zodpovednosť za obsah a organizáciu vzdelávacích systémov a systémov odbornej prípravy členské štáty. Je to skutočne na nich, aby rozhodovali o obsahu svojich vzdelávacích programov pre všetky stupne vzdelávania a odbornej prípravy.
<P>
Komisia však uznáva dôležitosť otázky, ktorú nastolila vážená pani poslankyňa, a podporuje členské štáty v zavádzaní reforiem prostredníctvom otvorenej metódy koordinácie.
<P>
V odporúčaní z roku 2006 o kľúčových kompetenciách pre celoživotné vzdelávanie sa uvádza, že počas počiatočného vzdelávania a odbornej prípravy by si mali mladí ľudia rozvíjať kľúčové kompetencie v takej miere, ktorá ich vybaví pre život v dospelosti a ktorá im umožní získať dobré pracovné zručnosti pre svoju budúcnosť. V tomto kontexte by sme sa mali pozerať aj na spomínaný strategický rámec pre európsku spoluprácu vo vzdelávaní a odbornej príprave ("ET 2020"). Chcel by som zdôrazniť, že v rámci prioritných oblastí prvého cyklu tohto programu sa Komisia zameriava na rozvoj spolupráce medzi členskými štátmi, pokiaľ ide o zlepšovanie základných zručností v čítaní, matematike a prírodných vedách, ako aj na zintenzívnenie práce zameranej na zníženie počtu osôb, ktoré predčasne ukončili vzdelávanie a odbornú prípravu.
<P>
Členské štáty Európskej únie čoraz viac spolupracujú prostredníctvom kodanského procesu s cieľom podeliť sa o skúsenosti a zlepšiť prepojenie medzi odborným vzdelávaním, odbornou prípravou a trhom práce, aby mali mladí ľudia lepšie podmienky prístupu na tento trh. Zvýšenie atraktivity a zároveň kvality odborného vzdelávania a prípravy je hlavnou prioritou rovnako, ako je podporovanie myšlienky celoživotného vzdelávania a s tým súvisiacich politík s cieľom dosiahnuť, aby boli európski pracovníci flexibilní a schopní sa prispôsobiť zmenám podmienok na trhu práce.
<P>
Chcel by som poukázať aj na niektoré ďalšie programy. Program Leonardo da Vinci na podporu mobility je veľmi účinným nástrojom, ktorý mladým ľuďom umožňuje prístup na trh práce. Týka sa to hlavne učňov a iných mladých účastníkov trhu práce. Vďaka tomuto programu môžu absolvovať časť svojej odbornej prípravy v inej krajine. Doterajšie výsledky sú veľmi pozitívne, pretože na základe zahraničných skúseností sa zlepšujú zručnosti mladých ľudí, ktoré sú prospešné aj pre zamestnávateľov. Zároveň sa zlepšujú ich jazykové znalosti a tiež medzikultúrne zručnosti.
<P>
Chcel by som tiež spomenúť program Erasmus, a to z trocha iného pohľadu, pretože doteraz sme hovorili najmä o výmenách študentov medzi univerzitami. Od roku 2007 však podporuje program Erasmus aj študentské stáže v podnikoch. Tento program je úspešný už od začiatku. Počas prvého roku jeho fungovania sa v zahraničí umiestnilo viac ako 20 000 študentov a zapojilo sa doňho viac ako 15 000 podnikov. Toto je jeden príklad, ako môžeme zlepšiť možnosti absolventov zamestnať sa a zároveň upevniť spoluprácu medzi akademickým svetom a podnikmi.
<P>
Hovorili sme už o pozitívnom vplyve bolonského procesu na študentskú mobilitu, ako aj na spoluprácu medzi univerzitami a inštitúciami vyššieho vzdelávania. Nebudem teda opakovať, čo som povedal pred niekoľkými minútami.
<P>
Na záver by som chcel zdôrazniť, že Komisia si je vedomá konkrétnych problémov, ktorým mladí ľudia čelia pri svojom vstupe na pracovný trh. Komisia a Európska rada kladú v rámci lisabonskej stratégie pre rast a zamestnanosť osobitný dôraz na zlepšenie situácie týkajúcej sa zamestnanosti mladých ľudí. Prijatím Európskeho paktu mládeže v roku 2005 sa členské štáty zaviazali venovať väčšiu pozornosť začleňovaniu mladých ľudí do vzdelávacích systémov, zamestnania a celkovo do spoločnosti. Veľmi sľubný počiatočný pokrok však uviazol z dôvodu súčasnej hospodárskej krízy. Je pravda, že tá zvlášť tvrdo zasiahla mladých ľudí, pretože v súčasnej situácii prišli o prácu ako prví. Vo svojom oznámení s názvom "Spoločný záväzok v oblasti zamestnanosti" z júna 2009 Komisia povzbudzuje členské štáty a sociálnych partnerov, aby sa napriek zložitému hospodárskemu prostrediu snažili zaistiť mladým ľuďom prístup ku kvalitnému vzdelávaniu a odbornej príprave, a to najmä pokiaľ ide o učňovské vzdelávanie a stáže.
<SPEAKER ID="422" NAME="Silvia-Adriana Ţicău" AFFILIATION="S&amp;D">
(RO) Vzhľadom na hospodársku krízu je tu riziko, že mladí ľudia si budú ťažšie hľadať prácu, že budú musieť prijať pracovné miesto, ktoré si vyžaduje nižšiu kvalifikáciu ako majú, a že budú nútení zostať dlhodobo nezamestnaní. Komisia by sa mala postarať, aby títo mladí ľudia dostali možnosť zúčastniť sa na odbornej príprave počas obdobia, keď sú nezamestnaní, a aby neboli znevýhodňovaní v súvislosti s požiadavkami na minimálne obdobie praxe, ktoré niekedy predstavuje 5 až 10 rokov. O prijatí akých opatrení v tomto smere uvažuje Komisia?
<SPEAKER ID="423" NAME="Maroš Šefčovič">
člen Komisie. - Máte úplnú pravdu v tom, že za súčasných okolností musia byť Komisia a členské štáty veľmi kreatívni pri zlepšovaní podmienok, ktoré mladým ľuďom umožnia udržať si prácu alebo, ak o ňu prišli, rekvalifikovať sa a lepšie sa pripraviť na ďalšiu pracovnú príležitosť, ďalšie možné zamestnanie. Komisia úzko spolupracuje s členskými štátmi i odborníkmi. V súčasnej situácii sa zameriavajú na tri oblasti: ako využiť toto obdobie a postarať sa, aby mladí ľudia získali primerané základné zručnosti a kľúčové kompetencie, ako dosiahnuť väčšiu rovnosť, pokiaľ ide o prístup ku kvalitnému vzdelávaniu, a ako zabezpečiť kvalitu vyučovania a štúdia na školách. Som presvedčený, že to sú základné predpoklady prípravy mladých ľudí, ktorá sa zameriava na prekonanie ťažkého obdobia a ich lepšiu pripravenosť na novú vlnu pracovných príležitostí, ktorá, dúfajme, príde po ústupe krízy.
<P>
Vec: Dobrovoľnícka činnosť v športe
<P>
Môže Európska komisia načrtnúť iniciatívy, ktorými má v úmysle viac podporovať dobrovoľnícku činnosť v športe v Európe?
<SPEAKER ID="425" NAME="Maroš Šefčovič">
člen Komisie. - Dobrovoľnícka činnosť v aktivitách tretieho sektora zohráva dôležitú úlohu pri vytváraní politík EÚ, a to vzhľadom na jej prínosy pre spoločnosť, pokiaľ ide o súdržnosť, začlenenie, demokraciu, občianstvo, ako aj tým, že nám prináša jasnú a neoddeliteľnú hospodársku hodnotu. Dobrovoľnícka činnosť poskytuje mnoho príležitostí na neformálne vzdelávanie a zasluhuje si náležité uznanie. Zatiaľ čo dobrovoľnícka činnosť funguje v mnohých sektoroch, v oblasti športu má určité štrukturálne špecifiká.
<P>
Dobrovoľnícka činnosť v športe vytvára základ organizácie, administratívy a realizácie športových aktivít v nových členských štátoch a zároveň zohráva rozhodujúcu úlohu pri podpore celej športovej štruktúry. Význam dobrovoľníckych aktivít v oblasti športu bol opakovane potvrdený aj na politickej úrovni EÚ. Vo svojej Bielej knihe o športe z roku 2007 Komisia veľmi jasne uznáva úlohu dobrovoľníckej činnosti ako jedného zo spoločných prvkov európskeho prístupu k športu. Prostredníctvom akčného plánu Pierra de Coubertina sa preto biela kniha snaží podporovať dobrovoľníctvo v športe i neziskové športové organizácie, a to konkrétnymi krokmi, ktoré zahŕňajú štúdiu o dobrovoľníctve a výmenu osvedčených postupov v rámci neformálnej pracovnej skupiny EÚ pre neziskové organizácie v oblasti športu.
<P>
Okrem toho sú projekty týkajúce sa dobrovoľníckej činnosti v športe financované z programov Európa pre občanov a Mládež v akcii. Na jar roku 2009 sa začala práca na novej štúdii o dobrovoľníctve, ktorá má popísať dobrovoľnícku činnosť vo všetkých 27 členských štátoch. Prinesie hĺbkovú analýzu hlavných príležitostí a úloh. Po nej budú nasledovať odporúčania členským štátom Európskej únie, občianskej spoločnosti a športovým organizáciám. Výsledky štúdie očakávame pred koncom roku 2009. Mali by sme ich teda určite dostať v nadchádzajúcich týždňoch.
<P>
Myslíme si, že táto štúdia by mohla prispieť k lepšiemu pochopeniu dobrovoľníckej činnosti v športe, a to zo spoločenského i hospodárskeho hľadiska, a slúžiť ako základ reakcie na politickú požiadavku presadzovať dobrovoľnícku činnosť v oblasti športu a jej základnú štruktúru v rámci EÚ.
<P>
Ako uvádza vo svojom návrhu, ktorý je stále predmetom legislatívneho postupu, Komisia chce tiež podporovať dobrovoľnícku činnosť v oblasti športu v súlade s rámcom 2011 - Európsky rok dobrovoľníckej práce. Za predpokladu, že Lisabonská zmluva vstúpi do platnosti, si bude vykonávanie nových ustanovení týkajúcich sa športu, ktoré obsahujú konkrétne zmienky o podpore športových štruktúr založených na dobrovoľníckej činnosti na úrovni EÚ, vyžadovať náležitú reakciu. V takom prípade zorganizuje Komisia konzultácie so všetkými príslušnými zainteresovanými stranami s cieľom vypracovať stratégiu a vhodné iniciatívy, ktoré budú mať jasnú pridanú hodnotu EÚ.
<SPEAKER ID="426" NAME="Liam Aylward" AFFILIATION="ALDE">
Chcel by som sa pánovi komisárovi poďakovať najmä za to, že spomenul Bielu knihu o športe, čo vítam.
<P>
Chcem hovoriť o obezite, ktorá v súčasnosti predstavuje jeden z najvážnejších problémov v oblasti verejného zdravia v Európe. Odhaduje sa, že v Európskej únii máme 22 miliónov detí s nadváhou, z ktorých sa 5,1 milióna považuje za obézne. Narastanie detskej obezity je mimoriadne znepokojujúce. Obezita v detskom veku je úzko prepojená s obezitou v dospelosti, a preto je najlepšie začať riešiť tento problém už v útlom veku.
<P>
Ako chce Komisia prepojiť dobrovoľnícku činnosť v športe a koncepciu "šport pre všetkých" s bojom proti narastajúcej obezite detí v rámci Európskej únie a členských štátov? Existuje nejaká možnosť, že by váš útvar spustil vzdelávací program s cieľom zabezpečiť sprostredkovanie tohto posolstva v celej Európe i v každom členskom štáte?
<SPEAKER ID="427" NAME="Maroš Šefčovič">
člen Komisie. - Ďakujem vám, že ste upozornili na túto závažnú tému, ktorá trochu súvisí aj s ďalšou otázkou. Úplne s vami súhlasím, že obezita detí a následne dospelých predstavuje jeden z najnaliehavejších problémov, ktorému v Európskej únii čelíme. Neskôr budem hovoriť o štúdiách, ktoré sme v súvislosti s touto témou dokončili a zhodnotili. Je zrejmé, že aj táto minca má dve strany. Na jednej strane sa musíme usilovať zlepšiť športové aktivity na školách a podporovať športové aktivity medzi dospelými, na druhej strane musíme veľmi starostlivo dbať na odporúčania v oblasti výživy.
<P>
Ako určite viete, posledné štúdie jasne ukázali, že v päťdesiatych rokoch dvadsiateho storočia bol náš príjem kalórií vyšší. V tom čase sme konzumovali viac tukov, ale problém s obezitou sme nemali. Odpoveď na to je úplne jasná: ľudia sa viac pohybovali a vykonávali oveľa viac telesnej aktivity. Jeden zo záverov teda je, že boj proti obezite nevyhráme iba samotným dodržiavaním stravovacích odporúčaní. Musíme to spojiť so zodpovedajúcou telesnou aktivitou.
<P>
Európska únia v tejto súvislosti stále čaká na skutočné kompetencie v oblasti športu. Čakáme na ukončenie procesu ratifikácie Lisabonskej zmluvy. Potom začne Komisia široké konzultácie so všetkými zainteresovanými stranami s cieľom vypracovať prínosné, široko prijímané a presvedčivé iniciatívy. Bude to jedna z tém, na ktoré by sme sa mali sústrediť, keďže jedným zo spôsobov, ako spoľahlivo zlepšiť situáciu medzi deťmi, je zvýšenie počtu hodín venovaných telesnej aktivite. Nebude to také ťažké zaviesť a som presvedčený, že to prinesie veľmi významné a pozitívne výsledky.
<SPEAKER ID="428" NAME="Marian Harkin" AFFILIATION="ALDE">
Vo svojej odpovedi na otázku pána Aylwarda ste uviedli, že dobrovoľníctvo prináša jasnú hospodársku hodnotu. Je to tak a prináša aj spoločenskú hodnotu. Vzhľadom na to, že ste sa vo svojej odpovedi tiež zmienili o roku 2011 ako Európskom roku dobrovoľníckej práce, chcela by som sa vás opýtať, prečo Komisia navrhla na tento rok rozpočet vo výške len 6 miliónov EUR. Rozpočet na rok 2010 predstavuje 18 miliónov EUR.
<P>
Dobrovoľnícka činnosť je bezplatná v tom zmysle, že sa poskytuje zadarmo. Nie je to však dobrý dôvod na to, aby Európska komisia neinvestovala do 100 miliónov dobrovoľníkov, ktorých má v celej EÚ. Z tohto dôvodu ma zaujíma váš názor na výšku finančných prostriedkov pridelených na tento rok. Som totiž skutočne presvedčená, že to nestačí.
<SPEAKER ID="429" NAME="Maroš Šefčovič">
člen Komisie. - Práve som sa radil s vedúcim svojho kabinetu, aby som vám mohol čo najpresnejšie odpovedať. Pokiaľ viem, na celý rok dobrovoľníckej práce bolo vyčlenených 8 miliónov EUR. Som presvedčený, že pomocou vhodného plánovania - s ktorým, dúfam, budeme môcť začať hneď, ako bude rozhodnutie prijaté - a tejto čiastky finančných prostriedkov sa nám skutočne podarí vyzdvihnúť význam dobrovoľníckej činnosti, jej prínosy pre spoločenský život, ako aj úspory, ktoré prináša organizáciám v oblasti spoločenských, kultúrnych a iných aktivít. Očakávam, že sa nám s týmto množstvom finančných prostriedkov určite podarí dosiahnuť ciele, ktoré ste vo svojej otázke spomenuli.
<P>
Vec: Biela kniha o športe
<P>
Aké programy uskutočňuje Európska komisia s ohľadom na politické ciele Bielej knihy EÚ o športe, aby upozornila na výhody lepších stravovacích návykov v Európe?
<SPEAKER ID="431" NAME="Maroš Šefčovič">
člen Komisie. - Táto otázka do istej miery súvisí s mojou predchádzajúcou odpoveďou, ktorá sa týkala spôsobu, akým môžeme kombinovať lepšie stravovacie návyky, presadzovať zdravší životný štýl a priniesť európsku pridanú hodnotu do národných politík v týchto oblastiach.
<P>
V prvom rade by som chcel uviesť, že Biela kniha Komisie o stratégii riešenia zdravotných problémov súvisiacich s výživou, nadváhou a obezitou v Európe zdôrazňuje dôležitosť prijatia aktívnejších opatrení zameraných na odvrátenie poklesu telesnej aktivity. Kroky, ktoré v oblasti telesnej aktivity navrhuje tak táto biela kniha, ako aj Biela kniha o športe, sa vzájomne posilňujú a dopĺňajú.
<P>
Komisia vytvorila skupinu na vysokej úrovni pre výživu a telesnú aktivitu, v rámci ktorej si zástupcovia všetkých členských štátov môžu vymieňať návrhy stratégií a osvedčené postupy a zároveň získať prehľad o vládnych politikách v tejto oblasti. Ako asi viete, skupina na vysokej úrovní sa stretáva minimálne trikrát ročne.
<P>
Prostredníctvom programu verejného zdravia podporuje Komisia aj iniciatívy na vytváranie siete miestnych partnerstiev, ktoré sa zaoberajú výživou a telesnou aktivitou mladých ľudí.
<P>
Ak sa vrátim k Bielej knihe o stratégii riešenia zdravotných problémov súvisiacich s výživou, nadváhou a obezitou v Európe, musím zdôrazniť, že táto kniha vyzdvihuje veľmi dôležité úlohy, ktoré súkromný sektor a mimovládne organizácie zohrávajú pri zaisťovaní reálneho poklesu miery obezity.
<P>
Práca v rámci európskej platformy pre výživu, telesnú aktivitu a zdravie neustále pokračuje. Členovia platformy sa zaviazali prijať vo svojej oblasti kroky, prostredníctvom ktorých sa budú snažiť zvrátiť tento trend.
<P>
V oblasti športu zostáva biela kniha jediným najdôležitejším referenčným bodom. Počíta s niekoľkými krokmi v oblasti športu a zdravia, ktoré sú známe ako koncepcia zdraviu prospešnej telesnej aktivity (HEPA), ktorá zahŕňa aj podporu siete HEPA. Kniha tiež navrhuje poskytnúť viac príležitostí financovania projektom v tejto oblasti, a to v rámci siedmeho rámcového programu pre výskum a technologický rozvoj, programu verejného zdravia EÚ, programov mládeže a občianstva a programu celoživotného vzdelávania.
<P>
Usmernenia EÚ pre telesnú aktivitu prijaté v roku 2008 môžeme tiež vnímať ako príspevok k informovanosti občanov o výhodách telesnej aktivity a udržiavania primeranej rovnováhy medzi výživou a telesnou aktivitou.
<P>
V súčasnosti Komisia realizuje prípravné kroky v oblasti športu s cieľom vypracovať budúce opatrenia EÚ v súlade s rozpočtovými rozhodnutiami prijatými Parlamentom. Prípravná akcia pre rok 2009 už jasne preukázala veľký záujem o oblasť HEPA, pričom 64 % žiadostí o financovanie sa týka tejto oblasti.
<SPEAKER ID="432" NAME="Brian Crowley" AFFILIATION="ALDE">
Vážený pán predsedajúci, chcel by som poďakovať pánovi komisárovi za jeho odpoveď. V skutočnosti moja otázka nesúvisela s predchádzajúcou otázkou. Pozeral som sa na vec z iného uhla.
<P>
Pán komisár sa dotkol dvoch bodov, na ktoré som chcel upriamiť pozornosť: v prvom rade ide o skupinu pre výživu a zdravie, ktorá sa zaoberá druhmi potravín a stravovacími návykmi, ale ide aj o klamlivú reklamu, ktorá na základe tvrdení mnohých zainteresovaných ľudí spája šport s určitými druhmi výrobkov a prísad, ktoré môžu byť zdraviu veľmi škodlivé. Namiesto využívania prírodných produktov a vytvárania zdravého prostredia pre tých, ktorí chcú športovať, sa používajú výživové doplnky, ako sú rastové hormóny pridávané do niektorých nápojov a tiež vysoko energetické nápoje, ktoré sa predávajú ako zdroje mimoriadnej energie a osvieženia. V skutočnosti však spôsobujú veľké zdravotné problémy. Z tohto dôvodu som chcel spojiť to najlepšie zo športu a to, čo športovci a športovkyne robia, aby dosiahli dobrú kondíciu, a pritom presvedčiť tých, ktorí sa venujú športu na nižších úrovniach, aby pochopili, že spomínané nápoje neurobia z nikoho najlepšieho športovca na svete.
<SPEAKER ID="433" NAME="Maroš Šefčovič">
člen Komisie. - Myslím si, že váš uhol pohľadu je úplne správny. Ak dnes pôjdete do posilňovne, predtým, ako začnete cvičiť, si všimnete police plné rôznych druhov výrobkov, výživových doplnkov, energetických nápojov a tak ďalej. Máte absolútnu pravdu v tom, že táto oblasť je obrovským obchodom a že by sme si mali starostlivo premyslieť, ako k nej pristupovať a ako udržať primeranú rovnováhu a pritom umožniť športovcom vybrať si kvalitné prípravky a zároveň zaistiť, aby mali k dispozícii zodpovedajúce informácie o výrobkoch, ktoré používajú.
<P>
Myslím si, že v tejto súvislosti by mala informačná kampaň o negatívnych účinkoch takýchto výrobkov veľký význam. Pokiaľ ide o rovinu ochrany spotrebiteľa, tieto výrobky musia byť jasne označené a musia veľmi jasne uvádzať, aké negatívne účinky môže mať ich konzumácia pre športovcov. Myslím si, že máte úplnú pravdu, keď tvrdíte, že sa musíme zamyslieť, ako sa vyhnúť týmto negatívnym dôsledkom užívania prípravkov, ktoré sú v skutočnosti zdraviu škodlivé a ktoré úplne vymazávajú prínos športu.
<P>
Vec: Ťažkosti Slovinského divadla v Terste
<P>
EÚ naliehavo potrebuje komisára pre ľudské práva. Práva menšín sa v EÚ flagrantne porušujú. Príklad z Talianska: jedným z pilierov národnej identity a kultúry slovinskej menšiny v Taliansku je Slovinské divadlo (Slovensko stalno gledališče) v Terste, ktoré bolo založené už v roku 1945 miestnymi, provinčnými a regionálnymi orgánmi Talianska.
<P>
Divadlo vždy čelilo finančným ťažkostiam, lebo talianske úrady mu neposkytujú pravidelné financovanie. V septembri muselo divadlo skončiť s hraním z dôvodu finančných ťažkostí. Taliansky štát má významný vnútorný a medzinárodný záväzok zabezpečovať talianskych občanov, ktorí sú príslušníkmi slovinskej menšiny. Taliansky štát nerešpektuje práva svojich vlastných občanov a tým, že bráni prevádzke divadla, uskutočňuje politiku aktívnej asimilácie jednej z menšín. V Slovinsku je toto konanie vnímané ako flagrantné porušovanie záväzkov Talianska voči menšine, v tomto prípade slovinskej menšine.
<P>
Čo môžete ako členovia Európskej komisie urobiť pre zachovanie Slovinského divadla v Terste a s ním aj slovinského jazyka?
<SPEAKER ID="435" NAME="Maroš Šefčovič">
člen Komisie. - Chcel by som sa váženému pánovi poslancovi poďakovať za túto otázku. Je zrejmé, že sa pán poslanec snaží preskúmať všetky možné spôsoby, ako pomôcť zlepšiť situáciu v tomto divadle. Začal by som zdôraznením skutočnosti, že činnosť Spoločenstva v oblasti kultúry vychádza z článku 151, ktorý ustanovuje, že činnosť Spoločenstva sa zameriava na podporu spolupráce medzi členskými štátmi a v prípade potreby na podporu a dopĺňanie ich činnosti.
<P>
Rozhodovanie o prideľovaní vnútroštátnych rozpočtových prostriedkov kultúrnym inštitúciám je však na členských štátoch a žiadna kompetencia Spoločenstva nedovoľuje Komisii zasahovať do týchto rozhodnutí. Napriek tomu sú medzikultúrny dialóg a podporovanie kultúrnej rozmanitosti kľúčovými cieľmi európskeho programu pre kultúru. Z tohto dôvodu sa nadnárodné projekty v tejto oblasti môžu uchádzať o podporu Spoločenstva v rámci programu Kultúra.
<P>
Aby som bol konkrétnejší, program sa zameriava na podporu tvorivosti a mobility umelcov, prístup verejnosti ku kultúre, šírenie umenia a kultúry, medzikultúrny dialóg, ako aj poznávanie historického a kultúrneho dedičstva národov Európy. Financovať sa môžu iba projekty, ktoré majú európsky rozmer. Znamená to teda, že na projekte sa musia podieľať minimálne tri organizácie z rôznych členských štátov. V prípade viacročných projektov ich musí byť šesť.
<P>
Jednotlivé inštitúcie môžu žiadať o operačné granty iba vtedy, ak svoju činnosť vykonávajú na európskej úrovni, a to najmenej v siedmich krajinách, ktoré sa v programe Kultúra angažujú. Treba tiež spomenúť, že Komisia vypracovala stratégiu na podporu viacjazyčnosti v Európskej únii. Tá pokrýva úradné, národné, regionálne a menšinové jazyky, ako aj jazyky migrantov.
<P>
Oznámenie Komisie zo septembra 2008 s názvom "Viacjazyčnosť: devíza pre Európu a spoločný záväzok" potvrdzuje, že Komisia podporuje všetky jazyky, ktorými sa v Spoločenstve hovorí, vrátane jazykov menšín. Táto stratégia sa zavádza v úzkej spolupráci s členskými štátmi. Tie však aj naďalej rozhodujú o internej jazykovej politike. Podpora výučby jazykov a jazykovej rozmanitosti je tiež jedným zo všeobecných cieľov programu celoživotného vzdelávania. V rámci neho Európska únia podporuje projekty a siete propagujúce jazyky používané v EÚ vrátane jazykov menšín.
<P>
Okrem toho je potrebné zdôrazniť, že ochrana osôb patriacich k menšine je jednou zo zásad, na ktorých je Únia založená. Komisia sa preto domnieva, že členské štáty musia využiť všetky dostupné právne nástroje na zabezpečenie práv jednotlivcov - vrátane tých, ktorí patria k národnostnej menšine - a aktívne bojovať proti všetkým zdrojom diskriminácie. Európska komisia znovu potvrdzuje svoj záväzok týkajúci sa ochrany základných práv a nediskriminácie.
<SPEAKER ID="436" NAME="Jelko Kacin" AFFILIATION="ALDE">
(SL) Ďakujem za vašu odpoveď, pán komisár. V zásade ste odpovedali na moju otázku. V tomto prípade však nejde o problém týkajúci sa zásad. Je to konkrétny problém, ktorý sa dotýka životov ľudí. Komisia sa, samozrejme, domnieva, že je to vec, ktorá patrí do právomoci jednotlivých členských štátov. Tento Parlament si však nemyslí, že v Taliansku všetko funguje tak, ako by malo. Práve z tohto dôvodu tu zajtra máme hlasovať o uznesení, ktoré je výsledkom rozpravy o slobode médií v Taliansku. Hoci je Komisia nepochybne presvedčená, že v tomto ohľade nemá žiadne právomoci, väčšina z nás, ktorí sme tu, je toho názoru, že v skutočnosti sa Komisia môže zaoberať aj takýmito otázkami.
<P>
Otázka menšín nesúvisí iba s jedným z práv občanov. Je tiež vecou samotného štátu, ktorý zodpovedá za práva svojich menšín a je povinný ich rešpektovať. Pán komisár, som rád, že ste hovorili o diskriminácii a boji proti nej. Skutočnosť je však taká, že žiadna menšina sa nemôže udržať bez pozitívnej diskriminácie. Ak má menšina prežiť, potrebuje osobitné porozumenie a pomoc, ako aj osobitnú morálnu, politickú a finančnú podporu. To je pozitívna diskriminácia. V tomto konkrétnom prípade, pán komisár, sme hovorili o inštitúcii, ktorú založil spomínaný štát. Divadlo funguje viac ako štyridsať, päťdesiat rokov. Každý rok však počúvame to isté. Odmietanie prideliť finančné prostriedky, ktoré trvá až do konca roka, je formou politického tlaku. Ako sami viete, všetky slovanské národy majú podobné príslovie: prázdna taška nezostane rovno stáť. To, čo potrebujeme, je konkrétne finančné opatrenie.
<SPEAKER ID="437" NAME="Maroš Šefčovič">
člen Komisie. - Úplne chápem vašu obavu. Komisia však musí postupovať v súlade s veľmi jasne danými pravidlami, a to najmä pokiaľ ide o oblasť prideľovania a vyplácania rozpočtových prostriedkov.
<P>
Vo svojej odpovedi som sa vám preto snažil poskytnúť informácie o možnostiach, ako môžeme my na európskej úrovni pomôcť slovinskému divadlu.
<P>
Komisia môže v tejto súvislosti poskytnúť finančnú pomoc iba vtedy, ak by vedenie divadla začalo spolupracovať so svojimi susedmi a v súlade so súčasnými podmienkami sa aktívne zúčastnilo programu Kultúra. Myslím si, že je to uskutočniteľné a možné. Zároveň som presvedčený, že by to prinieslo prospech nielen divadlám, ale i ostatným partnerom, s ktorými by slovinské divadlo v budúcnosti spolupracovalo. Jedine za týchto podmienok môže Komisia pozitívne vnímať financovanie týchto konkrétnych aktivít, ktoré jednoznačne obsahujú prvok európskej pridanej hodnoty a európskej spolupráce v tejto oblasti.
<P>
Ako viete, ak nemáme osobitný rozpočtový riadok pre takýto druh projektov, nemôžeme ich financovať. V plnej miere chápem, že diskusia o tomto probléme je často veľmi intenzívna, pretože sa skutočne dotýka národov, národností a jazykov. Preto si myslím, že Európsky parlament je veľmi vhodným miestom na diskusiu o tomto probléme, ako ste to zdôraznili vo svojej doplňujúcej otázke.
<SPEAKER ID="438" NAME="Predsedajúci">
Týmto končím hodinu otázok.
<P>
Otázky, ktoré neboli zodpovedané pre nedostatok času, budú zodpovedané písomne (pozri prílohu).
