<CHAPTER ID="014-02">
2. Bielorusko, najmä prípady Alesa Michaleviča a Natalie Radinovej
<SPEAKER ID="280" NAME="Predsedajúci">
Ďalším bodom programu je rozprava o šiestich návrhoch uznesení o Bielorusku, najmä o prípadoch Alesa Michaleviča a Natalie Radinovej.
<SPEAKER ID="281" NAME="Raül Romeva i Rueda" LANGUAGE="ES">
Myslím si, že je dôležité pripomenúť, že v tomto Parlamente nerokujeme o Bielorusku prvýkrát. Z tohto hľadiska je toto uznesenie dôležité, pretože jasne odsudzuje zatknutie a väznenie členov opozície a porušenie základných práv, ktorého obeťami boli títo ľudia.
<P>
Sloboda prejavu, sloboda zhromažďovania a sloboda pohybu v krajinách, ako je Bielorusko, by mala byť prioritou. Preto je potrebné vyzvať na okamžité a bezpodmienečné prepustenie týchto ľudí, ktorých nie je možné považovať za nič iné než za politických väzňov.
<P>
Po druhé, domnievam sa, že je tiež dôležité odsúdiť - a v uznesení sa to uvádza - používanie mučenia v týchto krajinách a rovnako aj v iných krajinách, a to čo najdôraznejším, najprísnejším, najjasnejším a najrozhodnejším možným spôsobom, a to aj keď k nemu dochádza v Európskej únii, čo sa, žiaľ, niekedy stáva. V krajine, s ktorou sa naše susedské vzťahy naďalej rozvíjajú a s ktorou prehlbujeme vzťah, si však používanie mučenia ako formy zaobchádzania vo väzeniach, najmä ak je politicky motivované, vyžaduje naše úplné odmietnutie a absolútne odsúdenie.
<P>
Na záver by som chcel tiež otvorene odsúdiť trest uvalený na mladého opozičného aktivistu iba z dôvodu účasti na demonštráciách 19. septembra 2010. Domnievam sa, že Parlament koná správne, ak jasne odmieta tieto postupy, a trvám na tom, aby zreteľne vyjadril svoje stanovisko.
<SPEAKER ID="282" NAME="Marietje Schaake">
autorka. - Veľké množstvo opozičných predstaviteľov vrátane bývalých prezidentských kandidátov, ale aj žurnalistov a obhajcov ľudských práv bolo zatknutých po udalostiach z 19. decembra 2010 v Minsku a odvtedy zostali uväznení v záchytnom stredisku KGB. Objavili sa správy o mučení zo strany KGB a o nútených priznaniach. Tieto udalosti predstavujú súčasť širšieho kontextu utláčania a politicky motivovaných súdnych procesov proti opozičným aktivistom, občianskej spoločnosti, médiám a obhajcom ľudských práv, ku ktorým dochádza dodnes.
<P>
Naliehavo vyzývame bieloruské orgány, aby umožnili politickú opozíciu, prejav občianskej spoločnosti, slobodu prejavu a pluralitu médií. Je potrebné dodržiavať zásady právneho štátu. Bieloruské orgány by získali dôveryhodnosť, keby okamžite začali vykonávať vyšetrovania v súlade s medzinárodnými normami a v spolupráci s medzinárodnými odborníkmi. Mali by sme zvážiť prijatie reštriktívnych opatrení vrátane hospodárskych sankcií voči štátnym bieloruským spoločnostiam. Dúfame však, že tento postup nebude potrebný. Privítali by sme, keby sa v rámci medzinárodného spoločenstva k výzve na takýto postup pripojilo viac krajín, pretože súčasný stav je neprijateľný.
<SPEAKER ID="283" NAME="Kristian Vigenin">
autor. - Bielorusko je veľmi často súčasťou nášho programu. Je to preto, že nám na tejto krajine záleží, že chceme demokratické Bielorusko, kde sa dodržiavajú ľudské práva. Mám však dojem, že správy, ktoré tak často vysielame bieloruským orgánom, zostávajú nevypočuté. Ide o správy Európskeho parlamentu aj Európskej rady. Rozhodnutia Rady doteraz nemali na situáciu v Bielorusku žiadny vplyv.
<P>
Po roku veľmi mierneho pokroku došlo 19. decembra 2010 v Bielorusku k zlomu. Krajina je odvtedy čoraz viac izolovaná. Režim sa tak nejaký čas môže udržať, ale je to na úkor budúcnosti bieloruského národa. Túto skutočnosť je nevyhnutné pochopiť a Lukašenkovi a jeho priateľom to neprestaneme pripomínať. Dúfam, že prezident Lukašenko dôkladne zváži udalosti u južných susedov a pochopí, že jediné zodpovedné správanie spočíva v demokratizácii a v sociálnych a hospodárskych reformách v krajine.
<P>
My v Európskom parlamente sa nevzdáme. Vyzývame na okamžité a bezpodmienečné prepustenie všetkých zadržiavaných odporcov a na odvolanie všetkých politicky motivovaných obvinení. Zároveň sme stále presvedčení, že Bielorusko má čas na zmenu. Spolupracujeme s ostatnými piatimi východnými susedmi s cieľom nájsť riešenie vedúce k demokratizácii a dosiahnutiu situácie v Bielorusku, v ktorej sa budú môcť na konci tohto alebo začiatkom budúceho roka uskutočniť slobodné a spravodlivé voľby.
<SPEAKER ID="284" NAME="Jacek Protasiewicz" LANGUAGE="PL">
Úprimné a dojímavé vyhlásenie Alesa Michaleviča približne pred dvoma týždňami, v ktorom odhalil metódy mučenia využívané bieloruskou KGB proti politickým oponentom Alexandra Lukašenka, vyvolalo šok. Je šokujúce, že európska krajina, ktorá začala spolupracovať s Európskou úniou v rámci Východného partnerstva, využíva v 21. storočí metódy príznačné pre nacizmus a stalinizmus.
<P>
Naše uznesenie je vyjadrením nášho šoku, rozhorčenia a solidarity s prenasledovanými. Dnes by som rád z tohto miesta vyslal tri správy. Prvá je adresovaná Alesovi Michalevičovi, ale aj Anatolovi Lebiedzkovi a Mikolovi Statkievičovi, ktorí sú vo väzení. Obdivujeme vašu odvahu, sme s vami a neopustíme vás.
<P>
Druhá správa je pre Alexandra Lukašenka. Začnite dodržiavať medzinárodné dohovory, ktoré vaša krajina ratifikovala, vrátane spoločného vyhlásenia zo samitu Východného partnerstva, ktorý sa uskutočnil v Prahe, a prestaňte prenasledovať svojich občanov.
<P>
Tretia správa je pre pani Ashtonovú. Nastal čas na hospodárske sankcie, pretože iba takto môžeme zmierniť prenasledovanie opozície v Bielorusku.
<P>
Ďakujem.
<SPEAKER ID="285" NAME="Ryszard Czarnecki" LANGUAGE="PL">
Bielorusko je krajina, ktorá má spoločnú hranicu s Európskou úniou. Zdá sa však, že je od nej vzdialená 1000 svetelných rokov. Zdá sa, akoby v Bielorusku žili ľudia, ktorí sa riadia odlišnými normami. Tak to však nie je. Aj tam žijú Európania, ľudia, ktorí chcú mať pocit, že žijú v spoločnej Európe. Problémom je prezident krajiny, ktorý používa metódy známe zo Sovietskeho zväzu spred niekoľkých desaťročí. Prezident Lukašenko nám ponúka jedinečnú cestu do minulosti. Na rozdiel od pána Vigenina, ktorý vystúpil pred chvíľou, sa domnievam, že by sme mali veriť nášmu európskemu hlasu a že Parlament a Európska únia môžu vyvíjať tlak na bieloruské orgány, aby dodržiavali ľudské práva. Nejde ani tak o otázku politiky, ako o základné morálne zásady a etiku. Svojim bieloruským bratom by sme dnes mali odkázať, že nie sú sami.
<SPEAKER ID="286" NAME="Rui Tavares" LANGUAGE="PT">
Správy o prípadoch porušovania ľudských práv mimo Európskej únie sa vyskytovali stále. V tejto naliehavej rozprave si preto na začiatok dovolím venovať sa otázke nášho dnešného hlasovania o slobode tlače v Maďarsku alebo skôr v Európskej únii, pretože dodržiavanie základných práv v našom Parlamente a ľudských práv mimo Európskej únie je neoddeliteľne spojené.
<P>
Vzhľadom na to, že problémy, ktoré riešime v Európskej únii, sa nám podarilo prediskutovať v rámci hlasovania, ktoré rozdelilo tento Parlament na dve časti, a vzhľadom na to, že v súvislosti s uvedenými problémami sme za posledné dva mesiace museli vynaložiť veľa úsilia, môžeme sa teraz postaviť bieloruskému prezidentovi Lukašenkovi so vztýčenými hlavami. Môžeme prezidentovi Lukašenkovi povedať, že musí zastaviť potláčanie demonštrácií, utláčanie svojich oponentov a tlače vo svojej krajine, pretože on sám je predstaviteľom vlády, ktorá sa domnieva, že má monopol na právo rozhodovať o tom, čo je správne a čo nie, o vyrovnanom prístupe, neutrálnosti a objektívnosti, a to nielen vo svojich vlastných tvrdeniach, ale aj pokiaľ ide o tvrdenia opozície a zahraničnej tlače. Boli sme dokonca svedkami toho, ako sa prezident Lukašenko úplne arogantným spôsobom postavil proti zahraničným médiám po potlačení decembrových demonštrácií.
<P>
Z tohto dôvodu som presvedčený, že môžeme dúfať, že hlas Európskeho parlamentu, hlas Komisie a hlas Rady bude v Bielorusku počuť a že získame morálnu autoritu, ktorú okrem toho tiež musíme zachovať prostredníctvom nášho príkladu v tomto Parlamente.
<SPEAKER ID="287" NAME="Eduard Kukan">
za skupinu PPE. - (SK) Na minulotýždňovom zasadnutí Vyšehradskej štvorky v Bratislave zaznel z úst ministra zahraničných vecí Slovenska, ktoré momentálne skupine predsedá, jasný odkaz do Minsku prezidentovi Lukašenkovi. Dokiaľ bude v bieloruských väzniciach čo len jeden jediný politický väzeň, Bielorusko musí počítať s totálnou izoláciou v Európe.
<P>
Bohužiaľ, situácia je aj dnes, tri mesiace po prezidentských voľbách, v krajine kritická. Demokraticky zmýšľajúci ľudia sú vyšetrovaní, zatýkaní, väznení, držaní v nehumánnych podmienkach tak, ako o tom aj dnes rokujeme, bez možnosti právnej pomoci a bez možnosti návštevy ich rodinných príslušníkov.
<P>
Je preto dôležité pritvrdiť aj postup Európskej únie voči poslednému diktátorovi v Európe. Možno treba rozšíriť rozsah ekonomických sankcií, ktoré používame, lebo všetko nasvedčuje tomu, že slová, akokoľvek tvrdé, situáciu ľudí v Bielorusku nezlepšia.
<SPEAKER ID="288" NAME="Justas Vincas Paleckis" LANGUAGE="LT">
Toto uznesenie je jasným signálom bieloruským orgánom, že Európska únia nemôže a nebude tolerovať obmedzenia v súvislosti s právom na organizovanie demonštrácií, nebude tolerovať ani politických väzňov v krajine a najmä nie mučenie v záchytných zariadeniach. Brusel zintenzívňuje svoju pomoc bieloruskej občianskej spoločnosti, mimovládnym organizáciám, nezávislým médiám a študentom. Okrem toho musíme okamžite zrušiť drahé víza, ktoré bránia bieloruským občanom cestovať do Európskej únie, znížiť poplatky a rokovať o zmiernení vízového režimu. Domnievam sa, že v tejto situácii by bolo užitočné, keby aj napriek prekážkam do Bieloruska odcestovala delegácia Európskeho parlamentu. Keď nebude môcť cestovať celá delegácia, mali by cestovať jednotliví poslanci Európskeho parlamentu, aby situáciu lepšie pochopili a uplatnili určitý vplyv.
<SPEAKER ID="289" NAME="Kristiina Ojuland">
v mene skupiny ALDE. - Uznesenie o Bielorusku sme prijali v januári. To, že musíme neustále vyjadrovať svoje obavy v súvislosti s tamojšou situáciou bez toho, aby sme od bieloruských orgánov dostali pozitívnu reakciu, nie je vôbec dobrým znakom.
<P>
Napriek tomu, že Európska únia znova zaviedla sankcie a prijala nekompromisný postoj k Lukašenkovmu režimu, stále dochádza k porušovaniu a pošliapavaniu základných práv, akými sú sloboda zhromažďovania a sloboda prejavu. Správy o neustálom psychickom a fyzickom mučení politických väzňov a pokusy naverbovať informátorov do KGB navyše dávajú Európskej únii jasný signál, že Lukašenkov režim neprijal našu správu z predchádzajúceho obdobia.
<P>
Možno by sme sa mali vyjadriť dôraznejšie a jasnejšie uviesť, že situácia v Bielorusku je neprijateľná. Chcela by som požiadať Komisiu, aby predložila správu o ďalších opatreniach, ktoré je možné prijať proti Lukašenkovmu režimu.
<P>
Chcela by som tiež vyzvať európske podniky a investorov, aby sa stiahli z Bieloruska, ak nechcú mať do činenia s krvavými peniazmi a nechcú priamo alebo nepriamo podporovať Lukašenkov zločinecký režim.
<SPEAKER ID="290" NAME="Marek Henryk Migalski" LANGUAGE="PL">
Pani Ojulandová správne uvádza, že má dojem, že neustále rokujeme o rovnakej otázke bez očakávaných výsledkov. Mýli sa však, bohužiaľ, v tom, že v tejto súvislosti postupujeme jednomyseľne. Chcel by som požiadať všetkých prítomných, aby sme postupovali jednomyseľne a vyjadrovali sa jednoznačne ako pán Protasiewicz, ktorý vyslal jasný signál všetkým bojovníkom za slobodu a demokraciu v Bielorusku, o našej spoluúčasti a ktorý zreteľne upozornil režim v Bielorusku, že jeho konanie je neprijateľné. Okrem tejto správy, ktorú by mal každý podporiť, existujú aj iné názory. Bohužiaľ, ide aj o názor jedného z autorov uznesenia, že prípady mučenia sa v Bielorusku vyskytujú, rovnako ako v niektorých európskych krajinách a v niektorých členských štátoch Európskej únie. To je neprijateľné. Pani Ojulandová správne tvrdí, že nás počúvajú, že sa nepočúvame len navzájom, ale že nás počúva aj niekto iný. Ak budeme mať aj naďalej také rozdielne názory, bude podľa môjho názoru naše konanie neúčinné. Ďakujem veľmi pekne.
<SPEAKER ID="291" NAME="Sari Essayah" AFFILIATION="PPE">
(FI) Posledný európsky diktátor Lukašenko vládne v Bielorusku železnou rukou viac než 16 rokov. Média a súdnictvo v krajine podliehajú jeho zvrchovanej kontrole, pričom ich neváha použiť na zničenie politickej opozície. Boli sme toho svedkami v nedávnych sfalšovaných prezidentských voľbách v decembri. V tom čase špeciálne jednotky a, samozrejme, polícia násilným spôsobom rozohnali demonštrácie a zatkli stovky ľudí vrátane takmer všetkých opozičných prezidentských kandidátov.
<P>
Žiadosti EÚ o prepustenie politických väzňov a zastavenie násilia voči občanom Lukašenkova administratíva úplne ignorovala. V súčasnosti je nevyhnutné, aby EÚ zaviedla dôslednejšie hospodárske sankcie. Lukašenko totiž jednoducho využil program Východného partnerstva a všetky výhody susedskej politiky. Nemôžeme súhlasiť s takýmto hrubým porušovaním ľudských práv nikde na svete a už vôbec nie v Európe.
<SPEAKER ID="292" NAME="Mitro Repo" AFFILIATION="S&amp;D">
(FI) V skutočnosti nemusíme prekročiť hranice Európy, aby sme našli krajiny, ktoré porušujú ľudské práva. V Bielorusku vás môžu obžalovať a poslať do väzenia len na základe toho, že sa zúčastnite na demonštrácii, budete kandidátom vo voľbách alebo vyjadríte svoj názor. Politická informovanosť ľudí a občiansky aktivizmus nie sú pre spoločnosť príťažou. Mali by ju obohacovať.
<P>
Je však ťažké uveriť, že demokraciu v Bielorusku možno posilniť iba nátlakom zo strany EÚ. Je potrebné viesť aj dialóg s obyčajnými ľuďmi a zapojiť sa do občianskej spoločnosti. EÚ by mala podporovať demokratický vývoj v Bielorusku a naďalej organizovať kultúrne a vzdelávacie projekty. Európska služba pre vonkajšiu činnosť by mala aktívne monitorovať vývoj v Bielorusku a podporovať Bielorusov, aby aj tam mohlo dôjsť k internalizácii európskych hodnôt.
<P>
(potlesk)
<SPEAKER ID="293" NAME="Cristian Dan Preda" AFFILIATION="PPE">
(RO) Pred dvoma dňami, 8. marca na Medzinárodný deň žien, Natalia Radinová nemohla osláviť svoj sviatok, pretože bola v domácom väzení. V tej istý deň Ales Michalevič oslávil vo väzení svoje 53. narodeniny. Jednoduchý dôvod tohto stavu spočíva v tom, že je slobodným človekom, ktorý sa odvážil kandidovať v prezidentských voľbách, a v diktatúre, akou je Bielorusko, je odmenou za takéto slobodné gestá obmedzenie pohybu a väzenie. Chcel by som zdôrazniť dva body v našom uznesení, ktoré považujem za mimoriadne dôležité. Domnievam sa, že musíme podporiť rozšírenie reštriktívnych opatrení, ktoré zaviedla Európska únia vypracovaním zoznamu, ktorý by zahŕňal prokurátorov, sudcov a príslušníkov tajnej polície spojených s nedávnym porušovaním ľudských práv v Bielorusku. Po druhé, som tiež presvedčený, že musíme urobiť všetko, čo je v našich silách, a podporiť občiansku spoločnosť v tejto krajine. To nám môže poskytnúť istú nádej.
<P>
(potlesk)
<SPEAKER ID="294" NAME="Elena Băsescu" AFFILIATION="PPE">
(RO) Svoje vystúpenie by som chcela začať výzvou adresovanou bieloruským orgánom na zastavenie cenzúry demokratických síl a nezávislej tlače. Navrhujem tiež opätovné otvorenie úradu OBSE v Bielorusku.
<P>
Dodržiavanie ľudských práv zasiahol v čase prezidentských volieb v decembri 2010 ťažký úder. Demonštrácie, ktoré organizovala opozícia proti volebnému podvodu, nemilosrdne potlačili bezpečnostné sily. Medzi zatknutými bol jeden z prezidentských kandidátov Ales Michalevič. Verejne opísal mučenie, ktorému bol vo väzení podrobený. Túto skutočnosť však orgány popreli. Predmetom nátlaku boli aj novinári blízki opozícii. Napriek zákazu vydávať vyhlásenia potvrdili Michalevičove tvrdenia v nádeji, že pritiahnu pozornosť EÚ v súvislosti s kritickou situáciou v Bielorusku. Okolnosti priebehu zatýkania sú nejasné, ale zaobchádzanie, ktorému boli podľa svojich tvrdení podrobení, sa považuje za závažné porušovanie ľudských práv.
<SPEAKER ID="295" NAME="Krzysztof Lisek" AFFILIATION="PPE">
(PL) Chcel by som veľmi úprimne poďakovať za možnosť vystúpiť, pretože keď som sa pred niekoľkými dňami rozprával s Alesom Michalevičom, s ktorým mám možnosť a česť sa poznať a priateliť viac než desať rokov, sľúbil som mu, že urobím všetko, čo je v mojich silách, aby som dnes vystúpil. Aj keď si uvedomujem, že z tohto miesta sa nevysielajú správy osobného charakteru, rád by som povedal toto: "Ales, tak ako uviedol pán Protasiewicz, sme s tebou."
<P>
Domnievam sa, že dnes je veľmi dôležité povedať opozícii, že ju budeme podporovať. A tieto slová by sme nemali odkázať len opozícii. Je dôležité odkázať ich tým, ktorí sa zúčastňujú na prenasledovaní. Ide o prokurátorov, ktorí vedú vyšetrovania na základe príkazov, sudcov, ktorí vynášajú nespravodlivé rozsudky, riaditeľov na pracoviskách, ktorí prepúšťajú zamestnancov pre ich politickú činnosť, rektorov univerzít, ktorí sa zbavujú študentov pre účasť na demonštráciách. Všetkým spomínaným by sme mali povedať toto: "Nezabudneme. Nezabudneme na to, čo robíte a ako v súčasnosti konáte. Príde čas, keď si odpykáte trest, ktorý si zaslúžite."
<SPEAKER ID="296" NAME="Corina Creţu" AFFILIATION="S&amp;D">
(RO) Tiež by som sa chcela pripojiť k výzvam adresovaným Rade, Komisii a medzinárodnému spoločenstvu na zvýšenie ich podpory občianskej spoločnosti a demokratickej opozície v Bielorusku ako reakcie na udalosti, ku ktorým dochádza od decembra 2010.
<P>
Zatknutie a väzba viac než 600 aktivistov občianskej spoločnosti, novinárov, učiteľov, študentov, väčšiny prezidentských kandidátov a vedúcich predstaviteľov demokratickej opozície spolu s neprimeraným využitím sily po demonštráciách organizovaných na protest proti Lukašenkovým voľbám sú charakteristické znaky diktatúry a prejav hlbokého pohŕdania ľudskými právami. Prípad Alesa Michaleviča, jedného z Lukašenkových oponentov, ktorý bol mučený vo vyšetrovacej väzbe, a prípad novinárky Natalie Radinovej sú v súčasnej situácii príznačné. Našou povinnosťou je reagovať na ňu podporou úsilia občianskej spoločnosti v Bielorusku, nezávislej tlače a opozície a podporiť tak demokraciu.
<SPEAKER ID="297" NAME="Charles Tannock" AFFILIATION="ECR">
To, že v Bielorusku sa tajná polícia prezidenta Lukašenka stále nazýva KGB, nám vysvetľuje všetko, čo potrebujeme vedieť o spôsobe jeho zmýšľania a metódach. Dvadsať rokov po rozpade Sovietskeho zväzu zostáva typickým homo sovieticus, mocným človekom, ktorého závislosť od moci je taká silná ako jeho inštinkty na potláčanie disentu.
<P>
Lukašenko využil alebo využíva KGB ako politický nástroj na umlčanie protestu občanov vrátane prípadov Alesa Michaleviča a Natalie Radinovej, ktoré nasledovali po ďalších znepokojivo zmanipulovaných prezidentských voľbách v decembri minulého roka. Viac ako 700 ľudí bolo zatknutých. Existuje mnoho príbehov o únosoch, väzbe bez súdneho procesu a následnom psychickom a psychologickom mučení opozičných aktivistov zo strany KGB.
<P>
Bielorusko má pre nás taký význam preto, že ide o európsku krajinu, ktorá sa stala Kubou pred naším prahom. Ak má EÚ získať vo svete nejakú morálnu autoritu v súvislosti s podporou demokracie, ľudských práv a zásad právneho štátu, musí nevyhnutne začať od samotnej Európy, nášho kontinentu. Nespochybňujem potrebu zasiahnuť v súvislosti s Lukašenkovým režimom. Politika prázdnej stoličky by bola v prípade EÚ kontraproduktívna. Musíme však zintenzívniť podporu opozície v Bielorusku a sprísniť inteligentné sankcie EÚ voči Lukašenkovi a jeho prisluhovačom z KGB.
<SPEAKER ID="298" NAME="Eija-Riitta Korhola" LANGUAGE="FI">
Udalosti, ktoré sa stali v uplynulých mesiacoch v Bielorusku, jasne ukazujú, ako vláda nepretržite a systematicky porušuje občianske a politické práva. Zatýkanie podporovateľov opozície v decembri odzrkadľuje prebiehajúcu snahu o umlčanie Lukašenkových oponentov násilnými prostriedkami.
<P>
Uväznenie Alesa Michaleviča a ďalších šiestich opozičných prezidentských kandidátov na základe neopodstatnenej zámienky, že vyprovokovali násilné demonštrácie, je v rozpore s politickými právami. Podobným spôsobom je vzhľadom na uväznenie novinárky Natalie Radinovej na viac než mesiac pravdepodobnosť slobody prejavu v Bielorusku ešte vzdialenejšou realitou.
<P>
Obvinenia z neľudského zaobchádzania a mučenia vo väzniciach KGB, ktoré uviedli Michalevič, Radinová a ďalší, musíme brať vážne. Tieto prípady by mal vyšetriť nestranný orgán. Chcem pripomenúť Bielorusku medzinárodné záväzky, ktoré prijalo ratifikáciou Dohovoru OSN o občianskych a politických právach a Dohovoru OSN proti mučeniu, a z nich vyplývajúcu zodpovednosť, ktorú má voči medzinárodnému spoločenstvu a najmä voči vlastným občanom.
<SPEAKER ID="299" NAME="Johannes Hahn">
člen Komisie. - Znepokojuje nás zhoršujúca sa situácia v Bielorusku, ktorá, žiaľ, nie je prekvapujúca. Rozsiahle zadržiavanie a trestné stíhanie aktivistov občianskej spoločnosti vrátane prezidentských kandidátov v povolebnom období v nás vyvolalo očakávania prísnych trestov, ktoré mali nasledovať. K dnešnému dňu už poznáme štyri prípady, v ktorých boli jednotlivci odsúdení na niekoľko rokov väzenia. Obávame sa, že v nasledujúcich mesiacoch bude vynesených oveľa viac takýchto rozsudkov. Týka sa to aj takmer 40 v súčasnosti obvinených občanov. Okrem toho nás nepríjemne prekvapili správy o mučení a zlom zaobchádzaní s obyvateľmi zadržiavanými z politických dôvodov vrátane bývalého prezidentského kandidáta Michaleviča.
<P>
Všetky uvedené odsúdeniahodné udalosti si možno budú vyžadovať aktualizáciu našej reakcie EÚ. Súčasná situácia vyzerá takto: ako viete, EÚ reagovala na sfalšované voľby z 19. decembra a následné utláčanie tým, že takmer 160 ľudí zaradila do sankčného zoznamu. Bol to veľmi jasný a dôrazný prejav odsúdenia adresovaný orgánom. Zároveň Komisia a Európska služba pre vonkajšiu činnosť pohotovo navrhli nové cielené nástroje pomoci na poskytnutie okamžitej podpory obetiam utláčania, ich rodinám a občianskej spoločnosti, a to až do výšky 1,7 milióna EUR. Uvedená pomoc je primárne zameraná na poskytovanie právnej pomoci a poradenstva obetiam utláčania a na podporu organizácií občianskej spoločnosti a občianskych kampaní.
<P>
Dokončujeme tiež nové zameranie našej strednodobej pomoci Bielorusku s cieľom zvýšiť podporu občianskej spoločnosti. Komisia zvyšuje svoju pomoc bieloruskej občianskej spoločnosti na štvornásobok, a to na obdobie rokov 2011 až 2013 v celkovej výške 15,6 milióna EUR. Osobitnú pozornosť pritom venuje posilneniu nezávislých médií a podpore študentov vrátane zachovania financovania Európskej humanitnej univerzity.
<P>
V súčasnosti nastal čas zvážiť potrebu dodatočnej reakcie. Vysoká predstaviteľka okamžite odsúdila prvý rozsudok z 18. februára a pripomenula, že politické motívy nemajú v zákonnom procese miesto. EÚ tiež dôrazne odsúdila prísne tresty a tvrdenia o mučení na úrovni OBSE a o tejto otázke rokuje v Rade OSN pre ľudské práva.
<P>
Na záver uvediem, že Európska únia bude rokovať o tom, či si posledné udalosti vyžadujú ďalšie rozšírenie nášho aktuálneho sankčného zoznamu o mená ďalších osôb, ktoré sú zodpovedné napríklad za vynesenie posledných rozsudkov a ktoré vedú súčasný tvrdý zásah. EÚ je v prípade potreby pripravená uvažovať nad ďalšími cielenými opatreniami vo všetkých oblastiach spolupráce.
<P>
Uznesenie Parlamentu bude určite znamenať užitočný a aktuálny prínos v súvislosti s našimi úvahami a rokovaniami. Ďakujem poslancom za pozornosť.
<SPEAKER ID="300" NAME="Predsedajúci">
V súlade s článkom 110 ods. 2 rokovacieho poriadku som dostal šesť návrhov uznesení.
<P>
Rozprava sa skončila.
<P>
Po skončení rozpráv pristúpime k hlasovaniu.
