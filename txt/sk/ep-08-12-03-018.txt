<CHAPTER ID="018">
Jednominútové vystúpenia k otázkam politického významu
<SPEAKER ID="204" NAME="Predsedajúci">
Nasledujúcim bodom sú jednominútové vystúpenia k otázkam politického významu.
<P>
Budem veľmi prísny a preruším rečníkov presne po jednej minúte. Na zozname je 31 poslancov, aj keď mnohí alebo aspoň niektorí z nich nie sú prítomní. Toto nie je postup catch-the-eye, ale namiesto neho máme zoznam rečníkov, ktorí požiadali o jednominútové vystúpenia.
<SPEAKER ID="205" NAME="Dragoş Florin David" AFFILIATION="PPE-DE">
(RO) V novembri Európska komisia predstavila správu za rok 2008 o Macedónskej republike. Táto správa zdôrazňuje pokrok, ktorý sa dosiahol v priebehu minulého roka, ale neuvádza konkrétny dátum začatia prístupových rokovaní.
<P>
Verím, že pokrok, ktorý sa dosiahol v oblastiach hospodárstva, reformy štátnej správy a reformy súdnictva spolu so súčasnou situáciou na západnom Balkáne, oprávňuje Macedónsku republiku dúfať, že dátum začatia prístupových rokovaní bude stanovený v roku 2009. Úlohou parlamentu a vlády Macedónskej republiky je, aby vynaložili vytrvalejšie a zodpovednejšie úsilie na vytvorenie demokratického prostredia s cieľom zabezpečiť transparentné a demokratické podmienky pre komunálne a prezidentské voľby, ktoré sa majú konať v marci roku 2009.
<P>
Zároveň by som chcel vyzvať Európsku komisiu, aby si uvedomila pokrok, ktorý Macedónska republika dosiahla za posledných niekoľko rokov, ako aj zodpovednosť, ktoré na seba zobrali parlament a vláda Macedónskej republiky. Mala by tiež vypracovať akčný plán na zrušenie vízovej povinnosti pre občanov Macedónskej republiky...
<P>
(Predsedajúci prerušil rečníka.)
<SPEAKER ID="206" NAME="Marusya Ivanova Lyubcheva" AFFILIATION="PSE">
(BG) Chcela by som vás upozorniť na sankcionovanie Bulharska zo strany Generálneho riaditeľstva pre rozširovanie týkajúce sa odňatia akreditácie pre dve agentúry, ktoré majú nárok na čerpanie zdrojov z predvstupových fondov EÚ. Úsilie, ktoré vynaložila bulharská vláda sa musí považovať za nepodmienečné prijatie podmienok určených EÚ. Vysoká miera synchronizácie právnych predpisov, zmeny zákonov o verejnom obstarávaní, trestný zákonník, nový zákon o konflikte záujmov, personálne zmeny a zapojenie všetkých vnútroštátnych zdrojov do zlepšenia programu riadenia a monitorovania fondov EÚ sú zárukou skutočného záväzku vlády. Odňatie akreditácie ani zďaleka nie je najvhodnejším opatrením, aj keď slúži ako výstraha pre ďalšie rozširovanie EÚ. Povinnosť dodržiavať kritériá EÚ musí zodpovedať rovnakému zaobchádzaniu so všetkými krajinami, čo platí aj pre spoluprácu pri riešení problémov. Bulharská vláda uplatňuje tvrdú politiku v boji proti...
<P>
(Predsedajúci prerušil rečníčku.)
<SPEAKER ID="207" NAME="Marco Cappato" AFFILIATION="ALDE">
- (IT) Vážený pán predsedajúci, dámy a páni, orgány exilovej tibetskej vlády vydali memorandum, dokument a návrhy na vyhlásenie skutočnej autonómie Tibetu, ktoré v priebehu rokovaní predložili čínskym úradom. To je živý dôkaz, keby bol vôbec potrebný, že čínske orgány klamali a naďalej klamú, keď trvajú na tom, že skutočným cieľom dalajlámu a tibetských orgánov je dosiahnuť nezávislosť. Dalajláma bude zajtra naším hosťom a vystúpi v tomto Parlamente. Tridsaťpäť kolegov začne od polnoci, čo bude veľmi skoro, 24-hodinovú hladovku, pôst na podporu dalajlámu. Jeho svätosť nám dnes oznámila, že sa osobne zúčastní tohto pôstu. V tejto súvislosti verím, že je to najzrejmejší spôsob, ktorý predsedníctvo Parlamentu potrebuje na podporu a vykonanie...
<P>
(Predsedajúci prerušil rečníka.)
<SPEAKER ID="208" NAME="Ewa Tomaszewska" AFFILIATION="UEN">
(PL) Vážený pán predsedajúci, Európsky parlament nedodržiava zásadu nediskriminácie. V tomto Parlamente sa nerešpektuje ani viacjazyčnosť. K prípadom jazykovej diskriminácie došlo na schôdzach parlamentných výborov a delegácií. Zvlášť znepokojivý je neohlásený obmedzený prístup k tlmočeniu počas vypočutí alebo hlasovania, keď sa diskutuje o ústnych pozmeňujúcich a doplňujúcich návrhoch. Pokiaľ rokovací poriadok nezakáže začiatok schôdzí, kým nie sú splnené všetky požiadavky na tlmočenie, tieto prípady sa budú stále opakovať.
<P>
Okrem toho finančné služby neposkytujú informácie v jazykoch poslancov, ktorým sú informácie určené. Finančný dosah vzniknutých nedorozumení znáša príslušný poslanec. K úmyselnej jazykovej diskriminácii dochádza aj vo vysielaní televíznej stanice EuroNews. Preto by som chcela navrhnúť, aby sa vysielanie stanice EuroNews spolufinancovalo len z príspevkov štátov, v jazykoch ktorých sa vysiela...
<P>
(Predsedajúci prerušil rečníčku.)
<SPEAKER ID="209" NAME="Pedro Guerreiro" AFFILIATION="GUE/NGL">
(PT) Vážený pán predsedajúci, rád by som využil túto príležitosť, aby som odsúdil a vyzval na boj za obhajobu práv týkajúcich sa výroby a zamestnanosti v odvetviach textilu a odevu.
<P>
Moje odsúdenie sa týka rastúceho počtu spoločností, ktoré zatvárajú alebo premiestňujú svoje závody, zvyšujúcej sa nezamestnanosti a situácií nemilosrdne silnejúceho využívania pracovníkov, ktoré charakterizujú liberalizáciu tohto dôležitého odvetvia.
<P>
Moja výzva je určená Európskemu parlamentu, aby naplánoval naliehavú rozpravu o odvetví textilu a odevu v rôznych členských štátoch. Musí sa vzťahovať konkrétne na zánik spoločného monitorovacieho systému medzi Európskou úniou a Čínou, ktorý sa končí 31. decembra 2008, ako aj posúdiť, do akej miery sa dodržiavajú odporúčania, ktoré EP prijal takmer pred rokom.
<SPEAKER ID="210" NAME="Urszula Krupa" AFFILIATION="IND/DEM">
(PL) Vážený pán predsedajúci, rada by som využila priestor, ktorý mi ponúkol Európsky parlament, aby som vyzvala na podporu iniciatívy poľských vlasteneckých kruhov, aby bol 25. máj, deň zastrelenia kapitána Pileckého, vyhlásený za Európsky deň hrdinov boja proti totalite.
<P>
Britský historik profesor Michael Foot považoval kapitána Pileckého za jedného zo šiestich najudatnejších účastníkov hnutia odporu 2. svetovej vojny. Witold Pilecki, dôstojník poľskej armády, ktorý sa zúčastnil septembrovom ťažení počas nemeckej okupácie Poľska, zorganizoval hnutie odporu v meste Auschwitz a stal sa tam dobrovoľným zajatcom.
<P>
Keď utiekol z nacistického tábora, bojoval vo Varšavskom povstaní a v druhom poľskom oddiele v Taliansku a po návrate do komunistického Poľska ho komunistické tajné služby zatkli a uväznili, kde ho mučili, odsúdili na smrť a 25. mája 1948 zastrelili.
<P>
Kapitán Pilecki obetoval život boju proti zločineckej diktatúre 20. storočia.
<SPEAKER ID="211" NAME="Jim Allister" AFFILIATION="NI">
Vážený pán predsedajúci, pán predseda Pöttering sa počas návštevy Belfastu minulý pondelok nadchol podporou, ktorú poskytuje EÚ eufemisticky nazývanému "stredisku pre riešenie konfliktov" na mieste bývalého väzenia Maze, kde bolo uväznených niekoľko najpodlejších a najbrutálnejších teroristov. Na tomto istom mieste spáchalo desať odsúdených teroristov IRA počas hladovky samovraždu. Pán predseda však možno na základe tejto histórie nepochopil to, že írski republikáni - ktorí sa nadovšetko radi utápajú v sebaľútosti - sú odhodlaní uskutočniť vlastnú transformáciu na takomto stredisku a zmeniť ho na svätyňu tých najhorších teroristov, ktorých táto generácia pozná. Preto hlúposť EÚ, ktorá sa chytila do pasce financovania takejto obscénnosti, a nerozvážnosť pána predsedu...
<P>
(Predsedajúci prerušil rečníka.)
<SPEAKER ID="212" NAME="Nicolae Vlad Popa" AFFILIATION="PPE-DE">
(RO) V nedeľu 30. novembra sa v Rumunsku udiala historická udalosť, pretože vo všeobecných voľbách, v ktorých bol po prvýkrát použitý systém jedného poslanca, bola porazená ľavica.
<P>
Liberálna demokratická strana vyhrala najväčší počet kresiel v parlamente a spolu s ďalšími stredopravicovými stranami, Národnými liberálmi a maďarskou národnou stranou UMDR by mohla bez problémov vytvoriť väčšinu na podporu vlády vedenej premiérom z Liberálnej demokratickej strany.
<P>
Rumunskí socialisti, žiaľ, predčasne oznámili, že vyhrali voľby. Dokonca aj niektorí socialistickí predstavitelia v Európskom parlamente a aj predsedovia vlád sa nechali touto informáciou uviesť do omylu. Preto je zrejmé, že pozícia týchto predstaviteľov sa zmení, keď si uvedomíme skutočný výsledok volieb v Rumunsku.
<SPEAKER ID="213" NAME="Neena Gill" AFFILIATION="PSE">
Vážený pán predsedajúci, v mene Delegácie pre vzťahy s Indiou by som v prvom rade chcela vyjadriť úprimnú sústrasť rodinám a priateľom všetkých zavraždených počas ohavných teroristických útokov minulý týždeň v Bombaji a všetkým zraneným zaželať rýchle uzdravenie. Môj súcit patrí aj kolegom a úradníkom Európskeho parlamentu, ktorých postihli tieto strašné a šokujúce útoky. Vyjadrenie súcitu som napísala aj indickému predsedovi vlády a hlavnému predstaviteľovi štátu Maháraštra.
<P>
Takéto koordinované útoky majú za cieľ šíriť strach a nedôveru medzi občanmi a vyskúšať záväzok demokracie voči tradičným hodnotám. Ako také si vyžadujú mohutnú reakciu všetkých, ktorí vyznávajú demokraciu a medzinárodné právo. Preto vítam dôrazné vyhlásenia pána predsedu Pötteringa na podporu Indie. Ako Parlament teraz musíme prejsť od slov ku konkrétnym činom, ktorými podporíme potreby Indie.
<SPEAKER ID="214" NAME="Marco Pannella" AFFILIATION="ALDE">
- (IT) Vážený pán predsedajúci, dámy a páni, myslím si, že v tejto chvíli by sme si mali viac uvedomovať skutočnosť, že keď hovoríme o Tibete a dalajlámovi, hovoríme vlastne najmä o sebe. Pred pár dňami sa objavilo stručné oznámenie, že prezident Sarkozy sa odvážne plánoval v Poľsku stretnúť s dalajlámom. K nám sa však pristupuje bez toho, aby nás niekto aspoň vypočul, nepovažujú nás za dôležitých, nedostávame príležitosť na stretnutie. Širšie Európske spoločenstvo dostáva možnosť privítať, rozprávať sa, privítať a počúvať dalajlámu. Pán predsedajúci, prečo k tomu dochádza? Myslím si, že odpoveď na túto otázku je veľmi jasná. Vieme, že 80 % Európanov, keby boli oslovení ako jednotný národ, by vyjadrilo podporu dalajlámovi...
<P>
(Predsedajúci prerušil rečníka.)
<SPEAKER ID="215" NAME="László Tőkés" AFFILIATION="Verts/ALE">
(HU) Vážený pán predsedajúci, v roku 1009, pred tisíc rokmi, uhorský kráľ sv. Štefan založil diecézu Gyulafehérvár v Sedmohradsku. Táto významná udalosť v cirkevnej histórii je symbolom skutočnosti, že Uhorsko sa po konvertovaní na kresťanstvo stalo členom vtedajšej Európy. V 16. a 17. storočí bol Gyulafehérvár hlavným mestom nezávislého kniežatstva Sedmohradsko a táto oblasť sa stala symbolom tolerancie a náboženskej slobody. V roku 1918 rumunské národné zhromaždenie, ktoré sa uskutočnilo v Gyulafehérvári, vyhlásilo právo uhorskej menšiny zo Sedmohradska na samostatnosť, po ktorom nasledovalo pripojenie Sedmohradska k Rumunsku. Rumunsko je Európe stále zaviazané za toto rozhodnutie. V duchu Gyulafehérváru odporúčam, aby sa tisícročie arcidiecézy...
<P>
(Predsedajúci prerušil rečníka.)
<SPEAKER ID="216" NAME="Marcin Libicki" AFFILIATION="UEN">
(PL) 27. decembra oslávime 90. výročie Veľkopoľského povstania. Vďaka víťazstvu tohto povstania sa staropoľská provincia Wielkopolska alebo Veľkopoľsko stala súčasťou novovzniknutého Poľska. Tento úspech sme draho zaplatili. Cenou bola krv viac ako 2 000 mŕtvych a 20 000 zranených. Uctime si ich pamiatku.
<SPEAKER ID="217" NAME="Ilda Figueiredo" AFFILIATION="GUE/NGL">
(PT) Rastúci počet prípadov vydierania pracovníkov - keď sú na nich kladené podmienky vedúce k strate ich práv, ktoré získali - sa začínajú objavovať pod zámienkou krízy kapitalizmu. K významným príkladom patrí výrobné stredisko Peugeot/Citroen v meste Mangualde a priemyselný závod Renault v Cacii pri meste Aveiro, ktoré sú súčasťou portugalského automobilového priemyslu.
<P>
V obidvoch prípadoch bola udelená výrazná finančná pomoc zameraná na ochranu zamestnania zo strany vlády a EÚ s podmienkou vytvorenia viacerých pracovných miest. Vedenie spoločnosti Peugeot/Citroen v Mangualde však zároveň chce zlikvidovať práva pracovníkov, ktoré si vybojovali a ktoré sú zakotvené v pracovných zákonoch, tým, že na nich robí nátlak, aby akceptovali škodlivé podmienky, ktoré ohrozujú ich životy. V priemyselnom závode v Cacii sa vedenie tento rok rozhodlo obmedziť výrobu a pripraviť sa na neobnovenie zmlúv s dobou určitou napriek tomu, že sa zaviazali expandovať...
<P>
(Predsedajúci prerušil rečníka.)
<SPEAKER ID="218" NAME="Desislav Chukolov" AFFILIATION="NI">
(BG) Dňa 27. novembra tohto roku si pripomíname 89 rokov, odkedy bolo Bulharsko ponížené podpisom zmluvy z Neuilly, ktorou sa rozdelili územia našej vlasti, na ktorých dodnes žijú ľudia s príslušnosťou k Bulharsku. Tieto územia, ktoré sa nachádzajú v rámci hraníc súčasných krajín Srbsko a Macedónsko, by sa mali vrátiť do jurisdikcie Bulharska, pretože tieto krajiny sa nemôžu považovať za nasledovníkov srbsko-chorvátsko-slovinského štátu. OSN a medzinárodné spoločenstvo neuznalo Srbsko ako nasledovnícky štát Juhoslávie, zatiaľ čo Bývalá juhoslovanská republika Macedónsko nie je uznaná ani pod svojim ústavným názvom. My vlastenci zo strany Útok trváme na tom, aby sa otázka návratu západných území vyriešila ešte pred tým, ako EÚ začne prístupové rokovania so Srbskom, zatiaľ čo k pristúpeniu Macedónska do EÚ musí dôjsť len po vyriešení otázky návratu regiónu Strumica do územia Bulharského štátu.
<SPEAKER ID="219" NAME="Romana Jordan Cizelj" AFFILIATION="PPE-DE">
- (SL) Chcela by som sa v krátkosti zmieniť o plánovaných opatreniach Komisie, o ktorých som čítala v médiách a na ktoré ma niektorí voliči upozornili. Tieto opatrenia by pravdepodobne občanom priniesli finančné prostriedky na kúpu nových áut. Takéto opatrenie by v skutočnosti podporilo konzum; znamenalo by priamu pomoc automobilovému priemyslu a bolo by v rozpore s našou environmentálnou politikou. Obávam sa tiež toho, kto bude zodpovedný za likvidáciu a recykláciu týchto vozidiel.
<P>
Preto vyzývam Komisiu, aby začala, tak ako v minulosti, podporovať vývoj a výrobu ekologických vozidiel a aby sa vozový park obnovoval postupne na základe environmentálnych kritérií a zároveň sa občanom poskytli jasné informácie o tom, že tento plán oživenia hospodárstva je v súlade s našimi environmentálnymi a klimatickými politikami.
<SPEAKER ID="220" NAME="Proinsias De Rossa" AFFILIATION="PSE">
Vážený pán predsedajúci, dôvodom, prečo chcem mať dnes večer jednominútové vystúpenie, sú moje obavy, že spoločnosť Ryanair plánuje v Írsku predložiť ponuku v súťaži o národnú leteckú spoločnosť Aer Lingus. V prípade úspechu ponuky by vznikol súkromný monopol aerolínií na írskom trhu.
<P>
Komisia pri predchádzajúcej príležitosti odmietla tento návrh a vyzývam pani komisárku Neelie Kroesovú, aby znova odmietla túto ponuku. Podľa môjho názoru ide o bezohľadnú ponuku a pre írske hospodárstvo by nebolo dobré, keby tieto aerolínie boli v rukách spoločnosti Ryanair, ktorá vôbec nie je lojálna voči írskemu hospodárstvu.
<SPEAKER ID="221" NAME="Sylwester Chruszcz" AFFILIATION="NI">
(PL) Vážený pán predsedajúci, chcel by som Parlament upozorniť na mimoriadnu udalosť, ktorá sa udiala minulý rok v júli v meste Brody na Ukrajine. Odhalili tam pamätník na pamiatku vojakov vražednej divízie Waffen SS "Galícia". Považujem za neuveriteľne škandalózne, že v 21. storočí, v čase zmierovania národov môže skupina ľudí s neskrývanými nacionalistickými a fašistickými prejavmi oslavovať vražednú jednotku zodpovednú za smrť miliónov Európanov vrátane mojich vlastných spoluobčanov, ktorí zahynuli v rokoch 1943 - 1945 ako súčasť plánovanej genocídy na západnej Ukrajine.
<P>
Nepochybujem o tom, že väčšina Ukrajincov je v tejto veci rovnako znepokojená ako ja. Takisto si myslím, že ukrajinské orgány nemôžu zostať ľahostajné voči tomuto škandalóznemu pokusu o prepísanie histórie. Vyzývam aj Parlament a inštitúcie EÚ...
<P>
(Predsedajúci prerušil rečníka.)
<SPEAKER ID="222" NAME="Anna Záborská" AFFILIATION="PPE-DE">
(SK) Celý svet si 10. decembra pripomenie 60. výročie Všeobecnej deklarácie ľudských práv. Zajtra privítame v našom Parlamente Jeho Svätosť dalajlámu. Čína je jednou z krajín, ktoré deklaráciu podpísali, napriek tomu ľudské práva mužov, žien a detí porušuje.
<P>
Ako predsedníčka Výboru pre práva žien a rodovú rovnosť pripomeniem politiku jedného dieťaťa, ktorá je jasným dôkazom totalitného, nedemokratického režimu v Číne. Táto politika evidentne porušuje viaceré ľudské práva. Uvediem len niektoré: usmrcovanie dievčat, ktoré sú v rámci výberu pohlavia nežiaduce, obchodovanie s ľudskými bytosťami a sexuálne otroctvo, kradnutie detí, odmietanie legálnej existencie deťom z druhého a ďalších tehotenstiev, opustené deti, násilie na tehotných ženách, nútené potraty, problémy po zákrokoch a samovraždy žien. Demokratický svet by mal jasne pomenovať výhrady voči politike Číny a sledovať...
<SPEAKER ID="223" NAME="Silvia-Adriana Ţicău" AFFILIATION="PSE">
(RO) V Rumunsku vyhrala voľby ľavica. Vo voľbách, ktoré sa konali v nedeľu, získala najväčší počet hlasov a dosiahla najvyšší percentuálny podiel. To je skutočnosť, ktorú nemožno ignorovať alebo prekrútiť.
<P>
Deň 3. december je Medzinárodným dňom zdravotne postihnutých. V každej štvrtej rodine je jeden jej člen postihnutý. Na pozadí hospodárskej a finančnej krízy takmer každý deň počujeme o tisícoch prepustených v členských štátoch. Za týchto zložitých okolností sa situácia ľudí s postihnutím zhoršuje.
<P>
Ako si ľudia s postihnutím budú schopní nájsť prácu, ktorej plat im zabezpečí dôstojný život, keď prichádzajú o zamestnanie tisíce ľudí bez postihnutia? Vyzývam Komisiu, aby urýchlene prijala konkrétne opatrenia zamerané na podporu osôb s postihnutím.
<P>
Zvláštnu pozornosť si vyžadujú prípady ojedinelých zdravotných stavov, ktoré vedú k telesnej alebo mentálnej nespôsobilosti. Dúfam, že v roku 2009, ktorý je Európskym rokom tvorivosti a inovácií, budeme investovať viac do výskumu zameraného na identifikáciu...
<P>
(Predsedajúci prerušil rečníčku.)
<SPEAKER ID="224" NAME="Colm Burke" AFFILIATION="PPE-DE">
Vážený pán predsedajúci, všetky štáty EÚ potrebujú vhodné právne predpisy, ktoré kriminalizujú praktiky mrzačenia ženských pohlavných orgánov. Potrebujeme prijať opatrenia na riešenie potrieb žien a dievčat z nových prisťahovaleckých komunít, ktorým hrozí mrzačenie ženských pohlavných orgánov.
<P>
Vítam skutočnosť, že Írsko je jedným z 15 členských štátov EÚ, ktoré sa nedávno zaviazali spustiť národný akčný plán na odstránenie mrzačenia ženských pohlavných orgánov. Odhaduje sa, že viac ako 2500 žien žijúcich v Írsku podstúpilo mrzačenie pohlavných orgánov v iných krajinách. Írsky plán zdôrazňuje riziká, ktoré pre ženy a dievčatá predstavuje mrzačenie pohlavných orgánov, a stanovuje ciele politiky v súvislosti s jeho škodlivými vplyvmi.
<P>
Údaje ukazujú, že 26,9 % z 9624 žien s trvalým pobytom v Írsku, ktoré sú pôvodom z krajín praktizujúcich mrzačenie ženských pohlavných orgánov, podstúpilo nejakú formu mrzačenia pohlavných orgánov. Prijatie zákona o úplnom zákaze mrzačenia ženských pohlavných orgánov je pre jeho elimináciu rozhodujúce.
<SPEAKER ID="225" NAME="Csaba Sógor" AFFILIATION="PPE-DE">
(HU) Skutočný dialóg medzi kultúrami a národmi prebieha vtedy, keď všetci môžu používať svoj materinský jazyk a uplatňovať svoje individuálne a kolektívne práva. Dnes a zajtra Európsky parlament vyjadruje svoju solidaritu tibetskému ľudu. Viac ako 500 ľudí sa pridalo k tichej demonštrácii za slobodu Tibeťanov používať svoj materinský jazyk, vyznávať svoje náboženstvo a mať skutočnú autonómiu.
<P>
V rámci EÚ existujú tradičné etnické menšiny, ktoré nemôžu slobodne študovať alebo používať svoj materinský jazyk a ktorým chýba kultúrna alebo teritoriálna autonómia. Okrem toho existujú krajiny, ktoré znovu zaviedli pojem kolektívnej viny, pripomínajúci druhú svetovú vojnu, alebo krajiny, ktoré sa v otázke zaručenia práv tradičným etnickým menšinám stále chcú spoliehať na komunistické právo zo štyridsiatych rokov minulého storočia.
<P>
Kroky EÚ v záujme menšín, ktoré žijú na území Číny, môžu byť účinné vtedy, ak...
<P>
(Predsedajúci prerušil rečníka.)
<SPEAKER ID="226" NAME="Zita Pleštinská" AFFILIATION="PPE-DE">
(SK) Prežívame dobu veľkých príležitostí, ale zároveň veľkých nebezpečenstiev. Človek dokáže oveľa rýchlejšie zničiť, ako vybudovať. Teroristické útoky v indickom Bombaji, pri ktorých zahynuli dve stovky nevinných civilistov, nás opäť presvedčili, že ľudská schopnosť ničiť nepozná hraníc. Terorizmus je nová vojna bez hraníc a bez frontov, preto strach z jadrových a biologických zbraní nie je neopodstatnený.
<P>
Európa je vzorom spolužitia ľudí rôznych kultúr a náboženstiev. Kresťanské dedičstvo dáva Európe zodpovednosť za svetový mier a šancu stať sa prameňom nádeje pokojného spolunažívania a vzájomného rešpektu. Preto Benediktova Európa v kríze kultúr je súbor odporúčaní, ktoré pápež Benedikt XVI. vo svojej knihe ponúka Európe. Verím, že Európa nimi nepohrdne a tieto odporúčania naplní.
<SPEAKER ID="227" NAME="Avril Doyle" AFFILIATION="PPE-DE">
Vážený pán predsedajúci, odvetvie recyklácie dosahuje v Európskej únii obrat 24 miliárd EUR a zamestnáva okolo 500 tisíc ľudí. Tvorí ho 60 tisíc spoločností a EÚ má v priemyselnom odvetví spracovania odpadov a recyklácie približne 50 % podiel.
<P>
Toto odvetvie je však teraz v kríze dôsledkom kolapsu cien recyklovaných materiálov na svetových trhoch a pokračovanie v prevádzke sa pre firmy v oblasti odpadového hospodárstva stáva ekonomicky neúnosné.
<P>
Vzhľadom na dôležitosť tohto odvetvia pre trvalo udržateľnú spotrebu a výrobu v EÚ Komisiu naliehavo žiadam, aby bez omeškania vykonala odporúčania stanovené v správe pracovnej skupiny pre recykláciu, ktorá bola zostavená počas príprav oznámenia s názvom Iniciatíva vedúcich trhov pre Európu.
<SPEAKER ID="228" NAME="Predsedajúci">
Týmto uzatváram tento bod rokovania.
