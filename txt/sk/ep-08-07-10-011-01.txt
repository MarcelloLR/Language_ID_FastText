<CHAPTER ID="011-01">
1. Predpokladaná existencia hromadných hrobov v časti Kašmíru pod správou Indie
<SPEAKER ID="240" NAME="Predsedajúci">
Ďalším bodom je rozprava o šiestich návrhoch uznesení týkajúcich sa predpokladanej existencie hromadných hrobov v časti Kašmíru pod správou Indie.
<SPEAKER ID="241" NAME="Marios Matsakis">
autor. - Pán predsedajúci, veľmi sa teším z Vášho múdreho rozhodnutia.
<P>
Pán komisár, tisíce civilných obyvateľov sa stali obeťami protizákonného zabíjania a nútených zmiznutí, týrania, znásilňovania a iných vážnych porušení ľudských práv, ktoré sa vyskytujú v Džammú a Kašmíre od začiatku ozbrojeného konfliktu na tomto území v roku 1989. Je hanbou, že väčšina z týchto zločinov sa dodnes v plnej miere nevyšetrila. Navyše existujú vážne obavy o bezpečnosť aktivistov za ľudské práva vrátane tých, ktorí sa pokúšajú vyšetriť osud mnohých zmiznutých osôb.
<P>
Parlament dôrazne odsudzuje všetky skutky porušenia ľudských práv v regióne a vyzýva zaangažované vlády, aby preukázali silnú vôľu presadiť právny štát a spravodlivosť a aby zdvojnásobili svoje úsilie s cieľom zabezpečiť úplné vyšetrenie politicky motivovaných zločinov, ktoré boli spáchané v Džammú a Kašmíre v minulosti.
<SPEAKER ID="242" NAME="Ryszard Czarnecki">
autor. - (PL) Pán predsedajúci, musím povedať, že nie je dobré, ak predsedajúci zo starých členských štátov EÚ diskriminuje poslancov z nových členských štátov EÚ tým, že dvakrát umožní vystúpiť poslancovi zo starej EÚ, pánovi Posseltovi, zatiaľ čo spoluautor troch správ nemôže prehovoriť o tejto veci ani raz. Považujem to za diskrimináciu a niečo totálne neprijateľné. Pán predsedajúci, predložím k tomuto primeraný list. Je to veľmi znepokojujúce.
<P>
Pokiaľ ide o túto situáciu, nepozeráme sa na čiernobiely film. Na hranici medzi Indiou a Pakistanom vznikajú konflikty, ktoré často vyvoláva pakistanský štát, ako všetci veľmi dobre vieme. Vieme o takzvanej palebnej línii, ktorú strážia ozbrojené sily oboch krajín. Po nedávnom, 20 rokov trvajúcom období mieru popri tejto hranici Pakistan znovu začal svoje útoky na štát Kašmír. Žiadam preto, aby sme venovali pozornosť aj druhej strane. Nepodceňujem samozrejme otázku hrobov, o ktorej tu hovoríme, aj keď počet obetí je tam pravdepodobne značne menší.
<SPEAKER ID="243" NAME="Jean Lambert">
autorka. - Pán predsedajúci, vítam príležitosť hovoriť konkrétne o tejto téme, pretože mnohých z nás v tomto Parlamente veľmi znepokojuje, keď sa niekde na svete nájde veľký počet hrobov, pričom prístup k ním je možný len na základe povolenia bezpečnostných síl.
<P>
Preto tento návrh uznesenia - spolu s vypočutím Podvýboru pre ľudské práva na budúci týždeň - má ešte väčší význam v dôsledku politickej a bezpečnostnej situácie v oblasti. Ako tento Parlament dobre vie, o tejto všeobecnej situácii sme už hovorili aj predtým, snáď za trochu menej transparentných podmienok.
<P>
Tento región má naozaj svoju históriu zmiznutí. Vieme, že mnoho z nich bolo prepojených s činnosťou bezpečnostných zložiek. Vieme, že je to najmilitarizovanejšia oblasť na svete. Vieme tiež, že v tejto oblasti dochádza k zatknutiam a väzneniu bez súdneho procesu. Aj to dotvára našu interpretáciu takýchto zistení, ktoré ešte viac vyzdvihujú význam skutočne otvoreného vyšetrovania, ktoré zaručí úplnú transparentnosť a prístup pre medzinárodné spoločenstvo.
<P>
Dúfam, že Európska únia, ako to hovorí uznesenie, poskytne svoju podporu kvalitnej forenznej expertíze a ďalšej pomoci, ktorá je potrebná na vyšetrovanie, pretože pre našu interpretáciu toho, čo sa tam deje, je potrebné, aby sme situáciu v maximálnej možnej miere pochopili. S tým je spojená - ako už spomínali ostatní - ochrana aktivistov za ľudské práva, ktorí sa sami pokúšajú vyšetriť otázky, ako napríklad Pervez Imroz.
<P>
Myslím, že budeme súhlasiť s tým, že je povinnosťou všetkých demokraticky zvolených vlád prešetriť takéto zistenia v plnej miere a pri úplnej transparentnosti a pokúsiť sa vystopovať ľudí, ktorých telá sú v hroboch, a ich príbuzných, aby sme dokázali v plnej miere pochopiť situáciu a nevykladať situáciu rôznymi spôsobmi, ktoré nemusia byť pravdivé.
<P>
Myslím, že je úplne správne, ak Parlament hovorí o tejto téme, je absolútne správne vyzvať Komisiu, aby ponúkla svoju pomoc, hlavne ak vezmeme do úvahy pretrvávajúce problémy, ktoré v súčasnosti v regióne vidíme.
<SPEAKER ID="244" NAME="Esko Seppänen">
autor. - (FI) Pán predsedajúci, považujem Váš výklad rokovacieho poriadku za politicky správny, no z právneho hľadiska nesprávny. Určite by som bol rád, ak by záležitosť preskúmali predsedovia a parlamentné právne oddelenie, pretože uplatňovanie daného článku neumožňuje výklad, ktorý ste dnes podali, a vyžaduje podrobnejšie preštudovanie.
<P>
Pokiaľ ide o prerokovávanú vec, India bola nazvaná najväčším demokratickým štátom sveta. Je naozaj veľká, pokiaľ ide o počet obyvateľstva, no myšlienka, či je krajina demokratická, záleží aj od jej situácie v oblasti ľudských práv. Opatrenia, ktoré údajne prijali bezpečnostné služby vlády proti aktivistom za ľudské práva v Džammú a Kašmíre, napovedajú, že sa v Indii nerešpektujú všetky zásady právneho štátu aj napriek tomu, že vláda krajiny jasne prehlásila, že nedovoľuje porušenia ľudských práv.
<P>
Považujeme konanie indickej vlády za málo dôveryhodné a pýtame sa, kam zmizli tisíce ľudí a komu patria telá nájdené v hromadných hroboch. Odsudzujeme násilné zmiznutia, týranie, znásilňovanie a iné porušovania ľudských práv. Skutočnosť, že podozrievame indickú vládu z účasti na tom všetkom, je mimoriadne závažná. Preto my v Európskom parlamente požadujeme, aby indická vláda vykonala nezávislé vyšetrovanie a identifikovala pôvod hromadných hrobov a totožnosť vrahov a ich obetí.
<P>
Táto záležitosť nie je nevýznamná, ak vezmeme do úvahy charakter regiónu Kašmíru. Existuje riziko, že by sa susediaci štát, Pakistan, podieľal na každom novom konflikte a v takomto prípade by dané udalosti mohli fungovať ako iskra nacionalistickým roztržkám v tejto výbušnej oblasti. Musíme podporiť spoločné uznesenie o dôkladnom vyšetrení udalostí, ktoré sa stali v Džammú a Kašmíre.
<SPEAKER ID="245" NAME="Bernd Posselt">
autor. - (DE) Pán predsedajúci, často sme tu hovorili o konflikte v Kašmíre a musím dodať, že bol aj čas nádeje, čas zblíženia medzi Pakistanom a Indiou. Dúfali sme, že sa situácia uvoľní. Bohužiaľ, domáce politické krízy u oboch národov priniesli obnovu ťažkej situácie a my, Európsky parlament, veľmi usilovne pracujeme na tom, aby sme situáciu znovu pohli.
<P>
Som veľmi vďačný pánovi Gahlerovi, ktorý ako hlavný pozorovateľ našej pozorovateľskej misie na voľbách v Pakistane pracoval veľmi intenzívne za demokraciu v Pakistane a s cieľom zabezpečiť, aby naše kontakty s Indiou slúžili rovnakému cieľu a aby sme podporili budovanie dôvery.
<P>
Niekto sa možno čuduje, prečo riešime hromadné hroby, keďže to mŕtvych neoživí a môže to zhoršiť vzťah medzi dvomi krajinami. Robíme to preto, že skutočný mier sa dá dosiahnuť len vtedy, ak existuje spravodlivosť pre obete - a tu sú obete nielen s pakistanskými alebo indickými pasmi. Obete sú na oboch stranách a hlavnou obeťou sú kašmírski ľudia. Práve preto musíme prešetriť tieto masové hroby, musíme určiť, kde je to množstvo ľudí, ktorí zmizli a ich rodiny ich oplakávajú. Len potom sa môže vytvoriť dôvera, ktorá je potrebná na skutočne mierové riešenie, ktorého súčasťou sa cítia aj ľudia.
<P>
Kašmír patrí predovšetkým kašmírskemu ľudu. Mali by sme preto podporiť riešenie, ktoré napokon dá Kašmírčanom priestor dýchať, ktoré napokon vytvorí politickú slobodu a poskytne rozumné kompromisné riešenie jedného z najdlhšie trvajúcich konfliktov vôbec. Zúri už od druhej svetovej vojny a je škandalózne, že sa doposiaľ nikomu nepodarilo túto situáciu dostať pod kontrolu.
<P>
Podporíme preto všetky snahy o vykonanie vyšetrovania, ktoré pomôže obetiam získať dôstojnosť a spravodlivosť, ktoré si zaslúžia.
<SPEAKER ID="246" NAME="Neena Gill">
v mene skupiny PSE. - Pán predsedajúci, chcem len poznamenať, že nie som autorkou tohto uznesenia. Neviem, kto tu uviedol moje meno, pretože ja som ho nepodpísala.
<P>
Chcem len povedať, že ma naozaj prekvapuje, že vidím tento bod ako naliehavú záležitosť pred tým, než sme ju primerane prerokovali buď v Podvýbore pre ľudské práva, alebo v inom podvýbore alebo v delegácii tohto Parlamentu. Nejde o nový problém a médiá v Indii ho v rozsiahlej miere prešetrujú. Znovu a znovu sa o ňom hovorí. Bolo by dobré, ak by sme o ňom vopred viedli rozpravu. To je dôvod, prečo bola Skupina socialistov proti tomuto bodu ako naliehavej veci, pretože sa domnievame, že sa o nej malo vopred primerane hovoriť vo výbore.
<P>
Celá naliehavá vec je založená na správach jedinej mimovládnej organizácie. Nepopieram, že sa tieto veci dejú, no komunikovala som s Komisiou, ktorá spochybňuje rôzne veci v tejto správe. Preto sa naozaj pýtam, aký prínos to má pre dôveryhodnosť Parlamentu riešiť naliehavú vec pred tým, než sa veci poriadne vyšetria.
<P>
Ako predsedníčka delegácie Európskeho parlamentu pre vzťahy s Indiou by som sa bola rada pozrela na obsah tejto správy a preskúmala, na koľko prípadov sa tu pozeráme a na výsledok konfliktu v oblasti, kde už došlo k približne 4 500 úmrtiam v radoch armády a 13 000 civilných obyvateľov prišlo o život. Hroby, o ktorých hovoríme, sa nachádzajú v palebnej línii.
<P>
Text tejto rezolúcie ignoruje skutočnosť, že sa situácia prešetruje viac než päť posledných rokov, od volieb v roku 2002, a bola som informovaná, že mimovládne organizácie majú prístup do oblasti a boli vyzvané predložiť svoje zoznamy zmiznutých osôb, aby pomohli úradom identifikovať hroby. Nikto nepopiera, že bezpečnostné zložky boli zapojené do zmiznutí. No toto uznesenie vynechalo fakt, že úrady tieto zmiznutia prešetrujú. Osobne naliehavo žiadam tento Parlament, aby nehlasoval za toto uznesenie.
<SPEAKER ID="247" NAME="Tunne Kelam">
v mene skupiny PPE-DE. - Pán predsedajúci, môžem sa len pripojiť k znepokojeniu z nájdenia stoviek hrobov v Džammú a Kašmíre od roku 2006, no znepokojuje ma hlavne ozbrojený útok na rešpektovaného právnika v oblasti ľudských práv, na Perveza Imroza, ku ktorému došlo len pred 11 dňami v Srinagare, a pokračujúce zastrašovanie mnohých aktivistov za ľudské práva. Myslím, že je preto príhodné naliehavo požiadať indickú vládu, aby začala nezávislé vyšetrovanie týchto hrobov a aby ako prvý krok zaistila miesta hrobov s cieľom zachovať dôkazy.
<P>
Vyzývame tiež Európsku komisiu, aby indickej vláde prostredníctvom nástroja stability ponúkla finančnú a technickú pomoc na toto vyšetrovanie a na prípadné ďalšie opatrenia na riešenie konfliktu v Kašmíre.
<SPEAKER ID="248" NAME="Sarah Ludford">
v mene skupiny ALDE. - Pán predsedajúci, myslím, že by sme si mali ujasniť, čo tento návrh uznesenia nie je: nie je to opakovanie značne kontroverznej a diskutabilnej správy, ktorú sme tu mali minulý rok, nie je to o tom, ako nájsť politické riešenie teritoriálneho konfliktu o Kašmíre. Nie je to nič tohto druhu. Je to jednoduché zameranie na humanitárne otázky s výzvou na nezávislé a nestranné vyšetrovanie a zodpovednosť za údajné zmiznutia.
<P>
Dalo sa to riešiť rôznymi spôsobmi. Pravdou je, že tieto objavy neidentifikovaných hrobov boli uskutočnené v roku 2006. No dve veci podnietili túto naliehavú žiadosť. Jednou z nich bola správa z 29. marca Združenia rodičov zmiznutých osôb a druhou bol útok na Perveza Imroza, oceneného právnika v oblasti ľudských práv a zakladateľa tohto združenia, ktorý 30. júna spáchali neznámi páchatelia. Myslím, že to dáva dôvod na naliehavosť.
<P>
Minimálne jedným účelom tohto uznesenia je naliehavo vyzvať, aby Európska únia podnikla nejaké kroky, hlavne v odseku 2, ktorý naliehavo vyzýva Komisiu, aby indickej vláde ponúkla finančnú a technickú pomoc. Vyzýva aj členské štáty EÚ, aby sa zaoberali touto otázkou v dialógu o ľudských právach s indickou vládou v druhom polroku. Zámerom je teda začať nezávislé vyšetrovanie a hlavne určiť občianskeho prokurátora pre danú úlohu. Myslím, že je to opodstatnené, že ide o vec s konkrétnym a ohraničeným zameraním a nehovorí o celej otázke Kašmíru.
<SPEAKER ID="249" NAME="Leopold Józef Rutowicz">
v mene skupiny UEN. - (PL) Pán predsedajúci, uznesenie spomína skutočnosti, ktoré sú výsledkom sporu o Kašmír medzi Pakistanom a Indiou, ktorý trvá celých posledných 50 rokov. Tento konflikt už zapríčinil niekoľko vojen. Len Čína mala z toho úžitok. Do konfliktu sa nepriamo zapojili aj Rusko a Spojené štáty a finančné prostriedky prichádzali z arabských krajín a Číny. OSN zohrala kladnú úlohu pri zlepšení situácie. Spor stále pokračuje a útoky fundamentalistov naďalej spôsobujú krvavú žatvu. To je najvážnejší problém, ktorému obyvatelia Kašmíru čelia. Obete na indickej strane sú pochované, zatiaľ čo na pakistanskej strane sa v mnohých prípadoch stávajú predmetmi pomsty. Kľúčovú úlohu pri riešení konfliktu a vyhodnotení faktov by mala mať OSN, nie my. Cítime morálnu povinnosť v takej miere, v akej ju demokratická vláda Indie neprevezme, poskytnúť pomoc a stabilizáciu prevažujúcej situácie v Kašmíre a pri morálnom hodnotení konania v spore. Považujem rozpravu o tejto téme viac za politické vyjadrenie ako za pragmatický skutok. Nepodporujem uznesenie.
<SPEAKER ID="250" NAME="Laima Liucija Andrikien" AFFILIATION="PPE-DE">
(LT) V plnej miere si uvedomujeme, že vojenský konflikt v Džammú a Kašmíre trvá už niekoľko desaťročí. Dnes je však najdôležitejším bodom to, že napriek záväzku indickej vlády netolerovať porušovanie ľudských práv v tejto oblasti medzinárodné spoločenstvo stále dostáva informácie o porušovaní ľudských práv, najnovšie o veľkom počte neznámych hrobov so stovkami neznámych ľudských tiel. Chceme vedieť a musíme zistiť, kto boli títo ľudia, obeťami akého násilia sa stali a aké zločiny údajne spáchali.
<P>
Nielenže odsudzujeme nezákonné zabíjanie a zmiznutia, ale trváme aj na tom, aby indická vláda vykonala dôsledné nezávislé vyšetrovanie hromadných hrobov a aby ich zároveň ochránila a uchovala tak dôkazy. Domnievam sa, že Európska komisia nájde spôsob, ako poskytnúť indickej vláde finančnú a technickú pomoc s cieľom zjednodušiť vyšetrovanie.
<SPEAKER ID="251" NAME="Marios Matsakis" AFFILIATION="ALDE">
Pán predsedajúci, požiadal som znovu o slovo len preto, že ako autor tohto uznesenia cítim povinnosť reagovať na slová pani Gillovej. Je veľmi zriedkavé, aby sa naliehavými vecami, o ktorých rokujeme počas štvrtkových popoludní, predtým zaoberal výbor, inak by neboli naliehavé. Je to naliehavé, lebo tu máme hromadné hroby, ktoré boli nedávno objavené, a potrebujeme vyriešiť tento problém.
<P>
Po druhé, ak chce mať Skupina socialistov väčšinu pri hlasovaní, potom by skupina pani Gillovej mala zabezpečiť, aby jej poslanci EP neodišli pred koncom zasadnutia skôr domov - zatiaľ čo my tu musíme zostať a rokovať a hlasovať. Chcel by som pani Gillovej odkázať: myslím, že by ste sa mali najprv pozrieť na svojich poslancov EP, pretože vy ste tá, ktorá sa na to sťažuje, a potom hovoriť o poslancoch EP ostatných skupín.
<SPEAKER ID="252" NAME="Zdzisław Zbigniew Podkański" AFFILIATION="UEN">
(PL) Pán predsedajúci, pri myšlienke na hromadné hroby a hromadné pochovávanie tisícov ľudí v štátoch Džammú a Kašmír ľuďom tuhne krv v žilách. Nám Európanom to pripomína nemecké a sovietske zločiny a temnú tvár fašizmu a stalinizmu. Oživuje to spomienky na Hitlerove koncentračné tábory a na vraždenie poľských dôstojníkov Sovietmi v Katyni. Po našich dávnych aj menej dávnych skúsenostiach by sme mali robiť všetko, čo sa dá, aby sme zastavili genocídu, a na miestach, kde k nej už došlo, by sme si ju mali pripomenúť a dať rodinám právo na hroby ich predkov a poskytnúť im odškodnenie. Situácia v Kašmíre vyžaduje, aby sa indickej vláde poskytla nevyhnutná finančná a technická pomoc a aby sa reakcia OSN posilnila s cieľom vrátiť situáciu v tomto regióne sveta do normálu.
<SPEAKER ID="253" NAME="Kathy Sinnott" AFFILIATION="IND/DEM">
Pán predsedajúci, ak sa objavia hromadné hroby, bez ohľadu na to, kde sa objavia, je povinnosťou zistiť, kto sú obete, ako a prečo boli zavraždené, kto vyšetruje a kto je vyšetrovaný. Nie je to buričská činnosť, skôr sa snaží o zistenie pravdy a ctí si humanitu obetí, a to je začiatkom nájdenia pravdy, ktorá nás všetkých oslobodzuje.
<SPEAKER ID="254" NAME="Olli Rehn">
člen Komisie. - Pán predsedajúci, Komisia si je vedomá a videla správy o hromadných hroboch v časti Kašmíru v správe Indie. Pozorne sledujeme žiadosti mimovládnych organizácií adresované indickej vláde, aby začala rýchle, nestranné a nezávislé vyšetrovanie v tejto veci. Indické úrady a vláda na centrálnej úrovni sa medzitým k správe nevyjadrujú.
<P>
Dostali sme aj informácie, že právnik Pervez Imroz a ďalší aktivista mimovládnej organizácie, ktorí vyšetrovali prípady porušovania ľudských práv, boli v dňoch 20. a 21. júna zastrašovaní a prenasledovaní.
<P>
Delegácia Komisie v Dillí ďalej záležitosť prešetruje v úzkej spolupráci s francúzskym predsedníctvom a ambasádami členských štátov v hlavnom meste Indie. Predsedníctvo sa obrátilo na stáleho komisára časti Kašmíru v správe Indie v Dillí a vyjadrilo znepokojenie EÚ zo situácie. Ak by boli tieto správy presné, predstavovali by veľmi znepokojujúci vývoj s pohľadu rešpektovania demokratických zásad a právneho štátu a boli by v rozpore s určitým pozitívnym vývojom v časti Kašmíru v správe Indie, ako napríklad zmiešaného dialógu, ktorý stále prebieha.
<SPEAKER ID="255" NAME="Predsedajúci">
Rozprava sa skončila.
<P>
Hlasovanie sa uskutoční po rozpravách, pokiaľ, ako som už skôr povedal, nebude riadne predložená žiadosť a ak sa riadne nezistí, že Parlament nie je uznášaniaschopný.
