<CHAPTER ID="013">
Oprávnenosť zásahov v oblasti bývania v prospech marginalizovaných spoločenstiev (rozprava) 
<SPEAKER ID="324" NAME="Predsedajúci">
Ďalším bodom programu je rozprava o správe, ktorú predkladá Lambert van Nistelrooij v mene Výboru pre regionálny rozvoj, o návrhu nariadenia (ES) č. .../2009 Európskeho parlamentu a Rady, ktorým sa mení a dopĺňa nariadenie (ES) č. 1080/2006 o Európskom fonde regionálneho rozvoja, pokiaľ ide o oprávnenosť zásahov v oblasti bývania v prospech marginalizovaných spoločenstiev
<P>
- C7-0095/2009 -
<SPEAKER ID="325" NAME="Lambert van Nistelrooij" LANGUAGE="NL">
Európsky parlament je dynamický. Od rýb a dohovoru CITES prechádzame k ľuďom, lebo je dôležité, aby sa aj k nim pristupovalo zodpovedne. Som rád, že dnes môžeme zmeniť a doplniť nariadenie o Európskom fonde regionálneho rozvoja (EFRR) v súvislosti s bývaním ľudí žijúcich v ťažkých podmienkach, marginalizovaných skupín v celej Únii.
<P>
Tiež som rád, že sa nám minulý týždeň v prvom čítaní podarilo dosiahnuť dohodu, pokiaľ ide o rôzne problémy, ktoré sa z právneho hľadiska vyskytli v rámci Lisabonskej zmluvy. Spoločne sme pripravili znenie prvého pozmeňujúceho a doplňujúceho návrhu k právnym predpisom v rámci Lisabonskej zmluvy, prvý pozmeňujúci a doplňujúci návrh k právnym predpisom v tomto novom volebnom období. Celý rad iných návrhov bol zablokovaný, ale tento návrh uspeje. Dámy a páni, ďakujem vám za tlak, ktorý ste vyvinuli. Spoločne sme povedali: "Veď na tomto sme sa už dohodli v rámci Zmluvy z Nice." Nevykonal sa však dostatočný pokrok. Bolo to prepojené s inými oblasťami, a preto sa počas švédskeho predsedníctva nedosiahla dohoda.
<P>
Hovorí sa tiež o novej situácii v tomto roku, lebo rok 2010 je Európsky rok boja proti chudobe a sociálnemu vylúčeniu, teda nepochybne najlepší rok na zavedenie takéhoto typu nástroja. Spolu s inými som preto vyvinul veľký tlak na to, aby sa táto oblasť dokončila, a povedal by som, že práve včas.
<P>
Som však tiež rád a spokojný, že projekty, ktoré boli pôvodne určené problémovým skupinám v mestských oblastiach, sa teraz môžu pripraviť aj na uplatnenie vo vidieckych oblastiach. Opatrenie sa bude navyše vzťahovať na každú krajinu v Európskej únii.
<P>
Myšlienka súdržnosti je naďalej kombináciou sociálnej súdržnosti, hospodárskej súdržnosti a územnej súdržnosti. V tomto návrhu má prioritu sociálny rozmer, sociálna súdržnosť. Počas konzultačného procesu som mal tiež možnosť zdôrazniť niekoľko bodov, ktoré vám teraz zopakujem: 1. rozšírenie na všetky štáty EÚ, na všetkých 27 členských štátov Európskej únie, 2. kritériá udržateľnosti a 3. stanovenie špecifickejších kritérií na začlenenie tohto typu stavebného projektu do spoločnosti. Mnohé zo súčasných lokalít v skutočnosti nespĺňajú kritériá, ale predstavujú nevhodné bývanie na nevhodných miestach. Prestavba na nevhodných miestach nič nerieši. Ak nevyberieme dobré lokality, použitie prostriedkov - hovoríme o pol miliarde EUR ročne, ktorú je možné vyplatiť v rámci regionálnych fondov - je samé osebe neodôvodnené. Preto tá špecifikácia podrobnejších kritérií.
<P>
Nič z tohto, samozrejme, nevyrieši problém 9 miliónov Rómov, no bývanie je nevyhnutné, fyzický prvok je dôležitý a členské štáty sa teraz majú do čoho pustiť. Žiadam Európsku komisiu, pána komisára, ktorý odovzdáva úrad, aby odpovedali na otázku, či dostaneme podrobnejšie informácie o zavádzaní celého balíka a či do neho budeme zapojení.
<P>
Na záver poviem, že v predchádzajúcich funkciách som mal okrem iného na starosti problém karavanov v Holandsku, a videl som, ako ťažko sa riešil. Navštívil som Rumunsko a iné krajiny vo východnej Európe a spoznávam veľa z toho, čo som videl. Myslím, že je naozaj veľmi dobré, že máme možnosť teraz urobiť toto rozhodnutie. Bez dobrého bývania, dobrých miest a dodatočnej sociálnej politiky, vzdelávania a zamestnanosti neuspejeme. Som veľmi rád, že máme túto možnosť, a všetkým ďakujem za prínosnú spoluprácu počas uplynulých mesiacov.
<SPEAKER ID="326" NAME="Paweł Samecki">
člen Komisie. - Vážený pán predsedajúci, návrh, o ktorom dnes diskutujeme, je hmatateľnou známkou záväzku všetkých inštitúcií EÚ podporovať začleňovanie mimoriadne marginalizovaných a zanedbaných spoločenstiev do spoločnosti. Návrh spĺňa žiadosť Parlamentu a Rady a potvrdzuje, že štrukturálne fondy majú svoju úlohu, ktorá spočíva nielen vo finančných príspevkoch, ale aj v podpore integrovaného prístupu k riešeniu sociálnych a hospodárskych podmienok marginalizovaných spoločenstiev.
<P>
Návrh sa osobitne zameriava na rómske obyvateľstvo, ktoré v Európe tvorí 10 miliónov ľudí. V súlade so spoločnými základnými zásadami začleňovania Rómov však návrh nevylučuje iné marginalizované skupiny, ktoré žijú v podobných sociálno-ekonomických podmienkach.
<P>
Súčasný kompromisný návrh rozširuje zásahy v oblasti bývania marginalizovaných spoločenstiev na všetkých 27 členských štátov a nielen na členské štáty EÚ-12, ako pôvodne navrhovala Komisia. Súčasný článok 7 sa vzťahuje len na zásahy v oblasti bývania v mestských oblastiach, kým pozmeňujúci a doplňujúci návrh navrhuje, aby boli zásahy v oblasti bývania dovolené aj vo vidieckych oblastiach. Toto rozšírenie je odôvodnené, keďže väčšina rómskeho obyvateľstva v členských štátoch EÚ-12 žije vo vidieckych a nie mestských oblastiach.
<P>
Pozmeňujúci a doplňujúci návrh oprávňuje na renováciu existujúcich budov aj budovanie novostavieb. Renovácia domov v mimoriadne zlom stave by v skutočnosti mohla viesť k mrhaniu verejnými prostriedkami. Počas diskusie o návrhu žiadal Výbor pre regionálny rozvoj konkrétnu zmienku o desegregačných opatreniach. Teraz takéto desegregačné opatrenia zahŕňa odôvodnenie 6 návrhu. Sú príkladom konania, ktoré by malo sprevádzať zásahy v oblasti bývania. Segregované usadlosti naozaj predstavujú neistotu, neľahký prístup k vzdelávaniu či zamestnanosti, ako aj vystavovanie sa násilným útokom a zločinnosti. Vytvorenie nových marginalizovaných oblastí, hoci aj so slušnými domami, z podpory EFRR, jednoznačne nie je naším cieľom.
<P>
Vieme, že mnohé členské štáty zaviedli integračné stratégie pre rómske spoločenstvá osobitne zamerané na oblasť bývania. Uplatniť tieto stratégie nie je ľahká úloha. Do tohto úsilia sa môžu zapojiť štrukturálne fondy, ktoré môžu podporiť nielen bývanie, ale - čo je dôležitejšie - aj kroky, ktoré vedú k zlepšeniu výrobných kapacít týchto spoločenstiev, a to formou podpory malých a stredných podnikov, žien, podnikateľských iniciatív a pod.
<P>
V tejto súvislosti chcem zdôrazniť, že hlavný cieľ politiky súdržnosti je prostredníctvom podpory výrobných kapacít zbližovať regionálne hospodárstva.
<P>
Ako určite viete, nové nariadenie bude sprevádzať vyhlásenie Komisie a tiež väčšiny členských štátov, v ktorom sa uvádza, že oprávnenosť zásahov v oblasti bývania v prospech marginalizovaných spoločenstiev v Európskej únii podľa EFRR má výnimočný charakter. Táto výnimka by sa v žiadnom prípade nemala považovať za všeobecné otvorenie sa politiky súdržnosti voči financovaniu zásahov v oblasti bývania.
<P>
Teraz by som sa rád vyjadril k návrhu Výboru pre regionálny rozvoj začleniť do znenia osobitné odôvodnenie o komitológii. V tejto súvislosti vám chcem pripomenúť, že v rámci troch inštitúcií sa v zásade podarilo nájsť horizontálne riešenie prechodných ustanovení týkajúcich sa komitológie. Cieľom vyhlásenia Európskeho parlamentu, Rady a Komisie týkajúceho sa uplatňovania článku 291 Zmluvy o fungovaní Európskej únie je vyhnúť sa podnecovaniu inštitučných diskusií o jednotlivých spisoch počas prechodného obdobia pred nadobudnutím platnosti nového nariadenia o komitologickom rámci. Komisia preto ľutuje zavedenie odôvodnenia, no z tohto dôvodu nebude dohodu blokovať v prvom čítaní medzi spoločnými zákonodarcami.
<P>
Teším sa na rozpravu.
<SPEAKER ID="327" NAME="Jan Olbrycht" LANGUAGE="PL">
Vážený pán predsedajúci, chcem zdôrazniť, že pozmeňujúci a doplňujúci návrh k nariadeniu, nad ktorým sa dnes zamýšľame, má dvojaký význam. Na jednej strane sa priamo týka problémov marginalizovaných spoločenstiev, hoci tento pojem nie je veľmi dobre definovaný. Na druhej strane však zavádza prvok, ktorý je tiež veľmi dôležitý pre hospodárstvo. Mám na mysli možnosť finančných prostriedkov z Európskeho fondu regionálneho rozvoja na výstavbu bývania, čo počas posledného volebného obdobia Európskeho parlamentu vyvolalo vážnu kontroverziu. Toto je, nepochybne, dosť prekvapujúci dôsledok krízy - argumenty, ktoré predložili poslanci pred niekoľkými rokmi, boli zamietnuté, a výdavky na bývanie boli schválené len pre nové členské štáty. Teraz sa však v súvislosti s novou hospodárskou a finančnou situáciou súhlasí s použitím finančných prostriedkov na bývanie za veľmi špecifických podmienok. Myslím si, že by sme mali pokračovať v začatom experimente, ktorý je veľmi pozitívnym prvkom, a že výdavky na bývanie by mali mať, tak ako dnes, miesto v budúcej politike súdržnosti.
<SPEAKER ID="328" NAME="Georgios Stavrakakis" LANGUAGE="EL">
Vážený pán predsedajúci, na začiatok chcem poďakovať pánovi spravodajcovi van Nistelrooijovi, ktorému sa vďaka jeho vytrvalosti a trpezlivosti počas posledného trialógu podarilo zabezpečiť, že sa dnes o tejto dôležitej správe vedie rozprava a zajtra sa o nej bude hlasovať a že sa nemrhá drahocenným časom a neodkladá sa to do marca.
<P>
Táto správa je mimoriadne dôležitá, pretože umožňuje rozšíriť pôsobnosť nariadenia o oprávnenosti zásahov v oblasti bývania v prospech marginalizovaných spoločenstiev na celú Európsku úniu a nielen na nové členské štáty, ako uvádza pôvodný návrh Európskej komisie.
<P>
Pre poslancov našej politickej strany, ako aj pre náš výbor bolo nemysliteľné, aby toto rozšírenie pôsobnosti nariadenia nezahŕňalo staré členské štáty, pretože - ako všetci vieme - problémy s bývaním, ktorým čelia marginalizované sociálne skupiny a najmä Rómovia, sú vážne a vyplývajú z nich sociálne dôsledky pre všetky členské štáty Európskej únie.
<P>
Myslíme si, že správa a rozšírenie pôsobnosti zásahov v oblasti bývania na celú Európsku úniu posilňujú súdržnosť medzi regiónmi bez diskriminácie starých či nových členských štátov. Vysiela jasné posolstvo, že financovanie Spoločenstva sa zakladá na zásade boja so sociálnymi problémami bez ohľadu na to, v ktorom regióne Únie sa vyskytnú.
<SPEAKER ID="329" NAME="Karima Delli" LANGUAGE="FR">
Vážený pán predsedajúci, rok 2010 je Európskym rokom boja proti chudobe a sociálnemu vylúčeniu a práve v tejto situácii, dúfam, prijmeme správu pána poslanca van Nistelrooija, ktorá predstavuje veľký posun v oblasti zlepšenia životných podmienok znevýhodneného obyvateľstva, keďže na získanie európskej pomoci cez EFRR oprávňuje projekty na renováciu a výstavbu bývania a projekty na boj proti energetickej chudobe vo všetkých členských štátoch.
<P>
Tento návrh, ktorý má podporu Rady Európy, už dlho očakávali všetci tí, ktorí sa zasadzujú o dodržiavanie práv marginalizovaných spoločenstiev, a predovšetkým Rómov, na začlenenie.
<P>
V mene Skupiny zelených/Európskej slobodnej aliancie vítam skutočnosť, že Únia výrazne investuje do zlepšovania bývania väčšiny znevýhodnených spoločenstiev, no teraz, keď sa nám tak darí, nesmieme zastať. Skutočné použitie týchto prostriedkov budeme veľmi pozorne sledovať, keďže nesmú viesť k vylúčeniu marginalizovaných spoločenstiev.
<P>
Príkladov mestských projektov na renováciu je naozaj množstvo. Zahŕňajú reštaurovanie centra Barcelony a práce na obnove historických centier v nových členských štátoch, ktorým sa vďaka rozmachu prenájmov a poplatkom za prenájom výnimočne dobre darí v oblasti špekulácií s nehnuteľnosťami. Toto následne vedie k vytláčaniu najviac znevýhodnených rodín z mestských centier.
<P>
Títo ľudia musia jednoznačne dostať skutočnú sociálnu podporu a prístup k všetkým verejným službám, ako sú vzdelávanie, zdravotníctvo a verejná doprava. Ako sme však navrhli v rámci preskúmania vo výbore, musia tiež dostať dostatočné prostriedky na to, aby mohli zotrvať v týchto štvrtiach, aby v nich nedošlo ku zmene na štvrť bohatých.
<P>
Parlament bude musieť uskutočnené projekty zhodnotiť skôr, ako v roku 2013 dôjde k opätovnému prideleniu týchto prostriedkov, a bude sa musieť podieľať na návrhu ďalšieho nariadenia, ktoré bude určovať kritériá oprávnenosti, najmä v súvislosti s transparentnosťou. Tým zaistí, že každá zraniteľná skupina obyvateľstva skutočne tieto prostriedky dostane. Z dlhodobého hľadiska jej to umožní žiť dôstojný život.
<SPEAKER ID="330" NAME="Oldřich Vlasák" LANGUAGE="CS">
Vážený pán predsedajúci, dámy a páni, getá či chudobné štvrte poznáme z vlastnej skúsenosti. Ľudia, ktorí tam žijú, majú najnižšie príjmy a sú často nezamestnaní či závislí od sociálnych dávok. Sú to ľudia, ktorí načas neplatia nájomné, účty za elektrinu či vodu. Na uliciach a dvoroch v týchto oblastiach sa často váľajú odpadky. Všetky budovy, ktoré sú spoločné alebo nepatria nikomu, chátrajú. Z vlastnej skúsenosti vieme, že tu žijú marginalizované skupiny. Môžu pozostávať len z niekoľkých rodín či jednotlivcov žijúcich v jednom bytovom dome alebo môžu zaberať celú mestskú štvrť s tisíckami obyvateľov. Táto lokalita môže byť v centre mesta, na periférii alebo dokonca niekde úplne mimo zastavaných území.
<P>
Je preto dobré, že navrhovaná zmena rozširuje pôsobnosť finančných prostriedkov z európskych fondov na bývanie marginalizovaných skupín a že umožňuje investovať prostriedky nielen v mestách, ale aj na vidieku, a to buď formou opráv existujúceho bytového fondu, alebo výstavby nových domov. Som však pevne presvedčený, že len fyzické investície do infraštruktúry problém get nevyriešia. To, že sa upracú odpadky, opravia sa fasády budov, zrenovujú sa vchody a namaľujú sa budovy, samo osebe neznamená, že o niekoľko rokov nebude toto miesto vyzerať rovnako ako dnes. Getá nie sú len vecou prostredia alebo budov, ale tiež ľudí, ktorí v nich žijú. Mali by sme preto hľadať spôsob, ako skombinovať tieto investície s terénnou sociálnou prácou, ako ich spojiť s podporou zamestnanosti ľudí žijúcich v getách, a najmä ako mladým ľuďom umožniť vymaniť sa z pasce sociálnej chudoby. Len tak sa getá a chudobné štvrte stanú riadnou súčasťou našich miest.
<SPEAKER ID="331" NAME="David Campbell Bannerman">
v mene skupiny EFD. - Vážený pán predsedajúci, pozmeňujúci a doplňujúci návrh 1 tohto uznesenia o bývaní navrhuje rozšíriť použitie Európskeho fondu regionálneho rozvoja na všetky členské štáty, nielen na tie, ktoré pristúpili v roku 2004. Toto sa teda priamo týka Veľkej Británie.
<P>
Z uznesenia jasne vyplýva, že rómske obyvateľstvo je podľa správy najväčším marginalizovaným spoločenstvom, ktoré dostáva podporu, spolu s inými ľuďmi v podobnej sociálno-ekonomickej situácii.
<P>
Celkový rozpočet na európsku politiku súdržnosti je neuveriteľných 347 miliárd EUR na obdobie siedmych rokov - dokonca väčší ako majú mnohé hospodárstva.
<P>
Moji voliči z východného Anglicka sú hlboko znepokojení nad množstvom kočovných a rómskych spoločenstiev, predovšetkým v Essexe. Ak niektoré z týchto opatrení umožnia ešte väčšie masové prisťahovalectvo v EÚ, budú nahnevaní.
<P>
Veľká Británia už zažila nárast obyvateľstva o tri a pol milióna - o polovicu Londýna - počas 12 rokov, odkedy sa v roku 1997 k moci dostala labouristická vláda. Keď zvážime, že počas nasledujúcich 30 rokov bude deväť z desiatich nových domov vo Veľkej Británii - 86 % - potrebné postaviť v dôsledku prisťahovalectva, návrhy ako tieto sa javia ako ďalší most k výraznému prisťahovalectvu do Británie. Nemáme toľko miesta. Ide o miesto, nie o rasu.
<P>
Prisťahovalectvo riadené prostredníctvom povolení a víz je dobrá vec, no neriadené prisťahovalectvo je zlá vec, lebo je to rýchla cesta k extrémizmu, ktorý si neželá nikto z nás.
<SPEAKER ID="332" NAME="Franz Obermayr" AFFILIATION="NI">
(DE) Vážený pán predsedajúci, podpora zásahov v oblasti bývania pre domácnosti žijúce vo zvlášť ťažkých sociálno-ekonomických podmienkach je sama osebe veľmi dobrá myšlienka. Veľmi pozitívna je aj skutočnosť, že túto podporu budú môcť teraz čerpať mestské aj vidiecke oblasti. Podpora však nesmie byť v žiadnom prípade prideľovaná len určitým členským štátom a určitým spoločenstvám, čo by znamenalo jasné uprednostnenie týchto skupín. To by bola očividná diskriminácia iných skupín. Presne toto však robí tento návrh. Zameriava sa predovšetkým na rómske obyvateľstvo a tiež na legálnych prisťahovalcov.
<P>
Proti marginalizácii by navyše vždy mali bojovať dve strany - na jednej strane verejné orgány, no na druhej strane aj dotknuté skupiny, ktoré by sa tiež mali aktívne podieľať na vlastnom začleňovaní. Nakoniec musíme veľmi starostlivo zhodnotiť, nakoľko sú všetky tieto opatrenia účinné, a musíme jednoznačne odmietnuť uprednostňovanie na základe etnických kritérií.
<SPEAKER ID="333" NAME="Lívia Járóka" AFFILIATION="PPE">
(HU) Chcem uvítať pozmeňujúce a doplňujúce návrhy k Európskemu fondu regionálneho rozvoja a zablahoželať svojmu kolegovi poslancovi pánovi van Nistelrooijovi za jeho správu. EFRR podporuje množstvo programov, ktoré by mohli výrazne zlepšiť a aj zlepšujú životné podmienky Rómov, ktorí sú najväčšou a najviac vylučovanou menšinou v Európe, no nezabúda ani na iné skupiny, ktoré žijú v podobných sociálnych a hospodárskych podmienkach.
<P>
Už dávno je cieľom neobmedzovať opatrenia v oblasti bývania len na mestá, ale rozšíriť ich aj o budovanie novostavieb a dať tieto formy podpory k dispozícii aj starým členským štátom. Tento problém sa totiž dotýka celej Európy. Regióny, ktoré v porovnaní s regionálnym priemerom výrazne zaostávajú v rozvoji a v ktorých sa vytvárajú getá, brzdia rozvoj celej Európy. Veľké percento Rómov na území celej Európy žije v znevýhodnených oblastiach, oblastiach, ktoré sa s pomocou značnej podpory rozvíjajú.
<P>
Potrebujeme konať okamžite a spoločne. Z tohto dôvodu musíme na Európskej úrovni starostlivo zvážiť účelové viazanie prostriedkov výlučne s cieľom zvýšiť úroveň územných štatistických jednotiek LAU 1 do takej miery, aby dosiahli štandard. Je veľmi dôležité, aby sme do tohto nariadenia zahrnuli integrovaný prístup, ktorý zaistí, že opatrenia sa budú uskutočňovať v kontexte širšieho, komplexnejšieho rámca a budú zohľadňovať aj perspektívy, ako sú vzdelávanie, hospodárska činnosť a verejná služba. To, čo potrebujeme v súlade so stanoviskami, ktoré prijal Európsky parlament, je komplexný akčný plán Spoločenstva, ktorý premosťuje strany a cykly a ktorý bude s pomocou primeraných finančných prostriedkov a právnej sily schopný dosiahnuť značné zlepšenie každého z laekenských ukazovateľov, ktoré odrážajú skutočný rozsah sociálneho vylúčenia.
<SPEAKER ID="334" NAME="Monika Smolková" AFFILIATION="S&amp;D">
(SK) Cieľom regionálnej politiky je odstraňovanie hospodárskych a sociálnych rozdielov. EÚ má 27 členských štátov s členením na 271 regiónov. V každom štvrtom regióne je HDP na obyvateľa o 75 % nižší ako priemer dvadsiatich siedmich krajín EÚ. To číslo je alarmujúce.
<P>
Európska regionálna politika prináša pridanú hodnotu opatreniam, ktoré sú realizované priamo v teréne. Pomáha financovať konkrétne projekty v prospech regiónov, miest a obcí a ich obyvateľov. V minulom roku sa urobil veľmi pozitívny krok, keď OEP zmenil nariadenie o Európskom fonde pre regionálny rozvoj, aby ho mohli využívať všetky členské štáty na zníženie energetickej náročnosti budov.
<P>
Dnes už máme konkrétne pozitívne výsledky. Máme v mnohých miestach nielen zateplené budovy, ale nezanedbateľná je aj estetická hodnota a kvalita bývania a zníženie nákladov na bývanie. Som poslankyňou z východného Slovenska, z regiónu, ktorý patrí medzi tie, ktoré sú hlboko pod úrovňou priemeru EÚ. Preto vítam nový návrh nariadenia, ktorý sa zameriava na rozšírenie oprávnenosti bývania v prospech marginalizovaných skupín.
<P>
V 21. storočí bývajú mnohé skupiny ľudí nedôstojne. Ich sociálny status im neumožňuje, aby zlepšili bývanie pre seba a svoje deti. Preto mestá a obce budú môcť túto skupinu svojich obyvateľov postupne začleňovať medzi majoritu. Vítam tento návrh a podporím ho spolu so svojimi kolegami zo Slovenska z frakcie S&D.
<SPEAKER ID="335" NAME="Trevor Colman" AFFILIATION="EFD">
Vážený pán predsedajúci, problém, ktorý má údajne riešiť táto správa a jej pozmeňujúce a doplňujúce návrhy k financovaniu európskeho regionálneho rozvoja, je problém ľudí bez domova alebo marginalizovaných spoločenstiev, ako ich označuje správa. Riešením EÚ je dať na renováciu a výstavbu tisícok domov milióny eur.
<P>
Táto správa sa pôvodne týkala financovania bývania v členských štátoch, ktoré k EÚ pristúpili 1. mája 2004 alebo neskôr. Teraz sa majú tieto finančné prostriedky rozptýliť medzi všetky členské štáty. Podľa správy z roku 2007 monitorujúcej juhozápadné grófstva Anglicka počet obyvateľov v regióne prudko narastá, a to všetko následkom migrácie. Napriek silnému a rastúcemu odporu verejnosti k tomuto vývoju a nevhodnosti mnohých navrhovaných stavebných pozemkov, sa európsky program výstavby domov vo Veľkej Británii ženie dopredu bez akéhokoľvek ohľadu na demokratické postupy.
<P>
Rada vedúcich predstaviteľov juhozápadu teraz prevzala riadenie a schvaľovanie plánovania, čo je v EÚ klasický príklad udelenia štatutárnych právomocí neštatutárnemu orgánu. Medzi verejnosťou vo Veľkej Británii narastá zdesenie. Neobmedzené, neriadené prisťahovalectvo roznecuje hnev verejnosti. Financovanie podpory na výstavbu bývania v Británii a podnecovanie ešte väčšieho počtu prisťahovalcov k príchodu do našej krajiny len zhoršuje súčasnú nestabilnú situáciu.
<P>
Pokiaľ sa v súlade s pôvodným zámerom táto správa nebude dotýkať len tých krajín, ktoré k EÚ pristúpili 1. mája 2004 alebo neskôr, spôsob života v Británii, a najmä vo vidieckych oblastiach, sa v dôsledku úmerne silnej nevôle Britov výrazne zmení.
<SPEAKER ID="336" NAME="Iosif Matula" AFFILIATION="PPE">
(RO) Ja predloženú správu vítam a ďakujem pánovi van Nistelrooijovi za to, ako ju zvládol a dokončil. Myslím si, že nariadenie o EFRR je potrebné zmeniť a doplniť tak, aby štátom umožnilo použiť tieto finančné prostriedky na prestavbu a výstavbu bývania pre marginalizované spoločenstvá. Cieľom konania národných a miestnych orgánov musí byť trvalé sociálne začlenenie týchto spoločenstiev do miest a vidieckych oblastí.
<P>
Súhlasím s tým, že sústredená snaha podporiť rómske spoločenstvo musí zahŕňať všetky členské štáty Európskej únie. Je to preto, že rómske obyvateľstvo je najväčším marginalizovaným spoločenstvom v Európe a v rámci Európy dosahuje veľkú mieru cezhraničnej mobility. Musíme však zohľadniť aj potreby iných spoločenstiev, najmä tých, ktoré tvoria legálni prisťahovalci, ako aj spoločenstiev pracovníkov dočasne zamestnaných v iných štátoch EÚ. Z týchto dôvodov je dobré dovoliť, aby sa finančné prostriedky EFRR využívali na bývanie vo všetkých krajinách EÚ.
<P>
Verím, že tento program bude úspešný, a dúfam, že v ňom budeme pokračovať tým, že začneme novú fázu podporovania rodín z marginalizovaných spoločenstiev, a to formou poskytovania vhodných zariadení a formou pomoci pri hľadaní a udržaní si pracovných miest najmä počas súčasnej krízy. Vyjadrujem podporu tejto správe, ktorá tiež Rumunsku umožní prístup k finančným prostriedkom na uľahčenie sociálneho začleňovania marginalizovaných ľudí vrátane Rómov do mestských aj vidieckych oblastí.
<SPEAKER ID="337" NAME="Luís Paulo Alves" AFFILIATION="S&amp;D">
(PT) Cieľom tejto správy o EFRR je rozšíriť oprávnenosť zásahov v oblasti bývania v prospech marginalizovaných spoločenstiev našich členských štátov. Až doteraz táto podpora platila len pre marginalizované spoločenstvá žijúce v mestských oblastiach nových členských štátov. Inými slovami, keďže veľká väčšina spoločenstiev tohto typu žije vo vidieckych oblastiach a v prístrešiach, takéto spoločenstvá nemali možnosť využiť túto podporu na náhradu nekvalitného bývania.
<P>
V konečnom dôsledku tu ide o vyplnenie medzery a o poskytnutie väčších možností členským štátom a ich regiónom v zmysle politiky, ktorá zmierni špecifické ťažkosti týchto spoločenstiev.
<P>
Súhlasím tiež s rovnakým prístupom k všetkým členským štátom, lebo marginalizované spoločenstvá, ktoré potrebujú pomoc a začlenenie, si zaslúžia náš záujem bez ohľadu na to, do ktorého členského štátu patria.
<P>
Ak sa táto správa dôležitá pre boj proti chudobe a za ľudskú dôstojnosť uzavrie v prvom čítaní, bude tiež možné urýchlene ju realizovať v rámci hospodárskeho plánu obnovy, a tým svižne zareagovať na krízu, ktorá nás ovplyvňuje.
<SPEAKER ID="338" NAME="Sophie Briard Auconie" AFFILIATION="PPE">
(FR) Vážený pán predsedajúci, dámy a páni, európska politika súdržnosti vznikla s cieľom poskytnúť reálne odpovede - s pomocou značných finančných zdrojov - na otázky, ktoré kládli iné európske politiky. Jej zámerom bolo predovšetkým pomôcť najzraniteľnejším členským štátom vyrovnať sa s hospodárskou súťažou na vnútornom trhu.
<P>
Dnes je jej hlavnou úlohou nájsť riešenia na problémy, ktoré vznikli v dôsledku otvorenia hraníc a voľného pohybu osôb, čo je síce veľmi dobrá vec, no môže to spôsobiť prechodné ťažkosti. Problém životných podmienok Rómov je prepojený s problémom otvorenia hraníc. Toto je výsostne európsky problém. Preto je len správne, aby Európsky fond regionálneho rozvoja (EFRR) mohli na výstavbu bývania pre Rómov využívať všetky členské štáty, čím sa zabezpečí skutočná solidarita medzi Európanmi.
<P>
Prostredníctvom niekoľkých pozmeňujúcich a doplňujúcich návrhov predložených vo Výbore pre regionálny rozvoj som žiadala, aby sa toto opatrenie rozšírilo na všetky členské štáty Európskej únie. Teší ma, že sa táto myšlienka ujala, a pozmenenému a doplnenému textu vyjadrujem plnú podporu.
<P>
Podľa mňa nás toto rozšírenie oprávnenosti na výdavky v oblasti bývania spolufinancované z EFRR musí viesť k tomu, aby sme ďalší možný vývoj zvážili zo strednodobého aj dlhodobého hľadiska, či už v zmysle oprávnenosti na financovanie, alebo v zmysle vyčlenenia finančných prostriedkov na určité strategické priority.
<SPEAKER ID="339" NAME="Kinga Göncz" AFFILIATION="S&amp;D">
(HU) Aj ja s potešením vítam pozmeňujúci a doplňujúci návrh k nariadeniu o EFRR, a verím, že tento konkrétny nástroj môže výrazne pomôcť pri hľadaní skutočne celoeurópskych riešení na zlepšenie situácie rómskych spoločenstiev, hoci tento nástroj neslúži len rómskym spoločenstvám, ale aj iným marginalizovaným spoločenstvám.
<P>
Kolegom poslancom, ktorí hovorili o prisťahovalectve, chcem povedať, že ak sa zmenšia rozdiely, ak sa zlepšia životné podmienky, pomôže to potlačiť prisťahovalectvo a myslím si, že takýto výsledok môžeme očakávať aj tu.
<P>
Chcem vymenovať niekoľko hľadísk, ktoré sa musia v každom prípade zohľadniť v nariadení a pri jeho zavádzaní. Je veľmi dôležité, aby boli tieto prostriedky dostupné nielen v mestskom, ale aj vo vidieckom prostredí, a aby sa mohli použiť na zvýšenie bytového fondu prostredníctvom renovácie, ako aj budovania novostavieb, aby sa dôležitým cieľom stalo znižovanie segregácie a aby sa uplatnil integrovaný prístup. Malo by to preto ísť ruka v ruke so vzdelávacími a pracovnými programami, a to spôsobom, ktorý predstavuje udržateľné, trvalé riešenie. Dovoľte mi dodať, že zlepšenie situácie Rómov je dôležitou prioritou trojky. Španielske predsedníctvo podniká v tomto smere dôležité kroky a maďarské predsedníctvo v tom bude tiež pokračovať.
<SPEAKER ID="340" NAME="Seán Kelly" AFFILIATION="PPE">
Vážený pán predsedajúci, najprv by som rád poďakoval svojmu kolegovi pánovi van Nistelrooijovi za jeho usilovnosť a vedenie v tejto veľmi dôležitej oblasti.
<P>
Vlastniť dom je niečo, o čo sa podľa mňa snaží veľa ľudí, a pripomína mi to prvé riadky básne jedného írskeho básnika, ktoré som sa naučil kedysi dávno. Zneli: "Raz svoj vlastný domček mať - kozub, stolček, pohodlie, kredenc porcelánu plný. To mi srdce zohreje!"
<P>
Myslím si, že to, čo tu dnes robíme, napomáha naplniť sen mnohých ľudí v Európskej únii, no najmä rómskeho spoločenstva.
<P>
Na základe postrehu a následných diskusií navrhujeme, aby sa rozšíril aj na iné marginalizované skupiny. Myslím predovšetkým na vlastnú oblasť Limerick, kde miesta ako Myross a Southill veľmi trpia v dôsledku predaja drog a s tým spojeného násilia. Na zmiernenie tejto hroznej situácie je teraz potrebná rozsiahla obnova.
<P>
Tieto návrhy to umožňujú a budú tiež veľmi dôležité pri naštartovaní stavebníctva, ktoré v dôsledku hospodárskej krízy utrpelo veľké škody v celej Európskej únii.
<P>
Pohýname sa teda v správnom čase a môže to pomôcť najviac marginalizovaným skupinám k tomu, aby sa aj ony mohli tešiť z domu, kozubu, stolčeka a lesknúceho sa porcelánu.
<SPEAKER ID="341" NAME="Silvia-Adriana Ţicău" AFFILIATION="S&amp;D">
(RO) Oprávnenosť zásahov v oblasti bývania v prospech marginalizovaných spoločenstiev financovaných z EFRR pomôže členským štátom zlepšiť čerpanie z európskych fondov. Ja zastávam názor, že táto oprávnenosť musí platiť pre všetky členské štáty.
<P>
Nariadenie (ES) č. 1080/2006 bolo nedávno zmenené tak, aby všetkým členským štátom umožnilo zlepšiť energetickú účinnosť bývania. Nové znenie uvádza mieru 4 %. V záujme súdržnosti textu a obmedzenia byrokracie by azda bolo bývalo dobré ponechať rovnaké percento.
<P>
Nové ustanovenia hovoria o potrebe podporovať niektoré projekty rozvoja miest v oblastiach, ktorým hrozí fyzické zničenie alebo sociálne vylúčenie, ako aj v marginalizovaných spoločenstvách. Zahŕňa to aj oblasti postihnuté pohromami, ako sú záplavy alebo zemetrasenia. Na záver chcem, pán predsedajúci, vyzvať Komisiu, aby spojila sily s členskými štátmi a aby rok 2010 využila na prehodnotenie operačných programov s cieľom zvýšiť čerpanie európskych fondov v záujme zlepšenia sociálneho bytového fondu.
<SPEAKER ID="342" NAME="Jan Březina" AFFILIATION="PPE">
(CS) Vážený pán predsedajúci, dámy a páni, je dobre známe, že dôsledky súčasnej hospodárskej krízy najtvrdšie postihujú sociálne zraniteľné skupiny občanov. Preto vítam skutočnosť, že EÚ hľadá spôsoby, ako týmto ľuďom pomôcť. Zatiaľ čo Európsky fond regionálneho rozvoja už môže zasahovať v oblasti pomoci marginalizovaným skupinám žijúcim v mestách, vidiecke oblasti sú doposiaľ z takéhoto typu zásahov prakticky vylúčené a musia sa uspokojiť s platbami z finančne slabšieho Fondu pre rozvoj vidieka. Som pevne presvedčený, že je potrebné túto finančnú nerovnováhu napraviť. Je dôležité, aby sa uznané výdavky neobmedzovali na nahrádzanie existujúcich budov novými, ale zahŕňali aj renováciu existujúcich bytových domov. Výrazne by sa tým rozšíril rozsah možných zásahov a zvýšila sa účinnosť opatrení.
<P>
Najmä v nových členských štátoch je bytová situácia týchto skupín často kritická a jej riešenie si vyžaduje okamžitý a rozhodný zásah verejných orgánov. Otvára sa veľká príležitosť pre štrukturálne fondy EÚ, ktoré môžu účinne doplniť vnútroštátne prostriedky, ktoré samy osebe nepostačujú na zásadné zlepšenie situácie.
<P>
Plne súhlasím s explicitným odkazom na rómske obyvateľstvo, ktoré je najväčším sociálne marginalizovaným spoločenstvom, a zároveň zastávam názor, že zásahy zamerané na cieľovú skupinu rómskych obyvateľov by nemali vylučovať iné osoby, ktoré žijú v podobných sociálno-ekonomických podmienkach.
<SPEAKER ID="343" NAME="Zigmantas Balčytis" AFFILIATION="S&amp;D">
(LT) Problém s renováciou bývania majú ľudia v celej Európskej únii, no situácia je zvlášť zložitá v nových členských štátoch Európskej únie. Nové členské štáty spája spoločná črta - všetky zdedili neefektívne bytové domy, ktorých údržba je veľmi drahá, a proces renovácie buď prebieha veľmi pomaly, alebo neprebieha vôbec. Je veľmi dôležité, aby sa uplatňovanie tohto nariadenia neobmedzovalo výlučne na veľké, sociálne izolované spoločenstvá, ale aby sa jeho ustanovenia mohli uplatniť aj v prípade sociálne najzraniteľnejších skupín, ako sú zdravotne postihnutí ľudia, chudobní, mladé rodiny v núdzi, prisťahovalci a iní, ktorí nemajú možnosť zrenovovať svoje bývanie. Som presvedčený, že tým, že tento dokument využíva pomoc zo štrukturálnych fondov, dá každému regiónu Európskej únie možnosť investovať do sociálnej infraštruktúry, čím zabezpečí prístup k bývaniu. To následne nielen pomôže znížiť mieru sociálnej izolácie, ale tiež prispeje k vytvoreniu stabilnej politiky ochrany v oblasti sociálnej, hospodárskej a v oblasti životného prostredia v celom Spoločenstve.
<SPEAKER ID="344" NAME="Czesław Adam Siekierski" AFFILIATION="PPE">
(PL) Vážený pán predsedajúci, návrh Európskej komisie týkajúci sa nariadenia o Európskom fonde regionálneho rozvoja predpokladá, že iniciatívy v oblasti bývania sa môžu uplatniť výlučne v mestských oblastiach, a to formou renovácie existujúceho bývania. Ustanovenia sa netýkajú vidieckych oblastí, čo znamená, že mnohí ľudia z marginalizovaných sociálnych skupín žijúcich v krajinách strednej a východnej Európy nebudú môcť mať z navrhovaných riešení osoh. Toto pramení zo skutočnosti, že v nových členských štátoch najchudobnejšie skupiny, ktoré v dôsledku svojho nízkeho materiálneho postavenia trpia sociálnym vylúčením, žijú hlavne vo vidieckych oblastiach.
<P>
Podľa mňa bude zavedenie pozmeňujúcich a doplňujúcich návrhov prospešným doplnkom nariadenia a umožní tiež poskytnutie ochrany spoločenstvám žijúcim mimo mestských oblastí, čím výrazne podporí prácu Európskeho poľnohospodárskeho fondu pre rozvoj vidieka. Zmena tohto typu umožní zlepšiť materiálne postavenie najchudobnejších spoločenstiev, v ktorých sú ľudia znevýhodnení pre miesto, kde žijú. Pramení to zo skutočnosti, že v nových členských štátoch je rozdiel medzi životnou úrovňou vidieckych a mestských oblastí oveľa väčší než v západnej Európe. V tejto časti Európy je, žiaľ, materiálne postavenie ešte stále viditeľnou bariérou pre prístup k vzdelaniu, zamestnaniu a pre zúčastňovanie sa kultúrneho života. Zabezpečenie lepších podmienok bývania pre skupiny ľudí, ktorí znášajú najväčšie sociálne vylúčenie, im otvorí cestu k zlepšeniu sociálneho postavenia a povzbudí ich v ďalšom rozvoji. Miestne samosprávy a mimovládne organizácie by sa mali pripojiť k tomuto úsiliu a pomôcť v oblasti boja proti sociálnemu vylúčeniu.
<SPEAKER ID="345" NAME="Nuno Teixeira" AFFILIATION="PPE">
(PT) Vážený pán predsedajúci, pán komisár, dovoľte mi na začiatok vyzdvihnúť úlohu pána spravodajcu van Nistelrooija a jeho prácu pri hľadaní konsenzu v tejto veci a tiež ochotu zahrnúť do tejto správy iné príspevky, ktorú vždy prejavoval.
<P>
Zajtra budeme hlasovať o pozmeňujúcich a doplňujúcich návrhoch k nariadeniu o EFRR, ktoré majú osobitný význam pre takzvané staré členské štáty a tiež pre Portugalsko. Tieto zmeny rozšíria využitie EFRR v oblasti bývania v prospech marginalizovaných spoločenstiev, keďže v tejto chvíli sa môže tento fond použiť len na operácie v oblasti rozvoja miest.
<P>
Pozmeňujúce a doplňujúce návrhy, ktoré sme ja a moji kolegovia poslanci predložili a ktoré schválila veľká väčšina Výboru pre regionálny rozvoj, umožnia, aby túto možnosť financovania mohli využiť aj staré členské štáty a nielen tie nové, ako uvádzal pôvodný návrh.
<P>
Tým som sa snažil vyhnúť vytvoreniu precedensu, ktorý považujem za nebezpečný a ktorý by z tejto pomoci, a podľa všetkého aj z ďalšieho použitia pomoci Únie, vylučoval všetky staré členské štáty. Nedávalo by to žiadny zmysel, lebo problémy s bývaním, najmä problémy marginalizovaných spoločenstiev, sa vyskytujú v nových aj v starých členských štátoch.
<P>
Som rád, že mám znovu možnosť povedať, že dĺžka členstva v Európskej únii nesmie byť kritériom na prideľovanie štrukturálnych fondov a že od tohto kritéria musíme okamžite upustiť.
<P>
Rokovania v rámci kohéznej politiky po roku 2013 musia byť založené na solidarite, zamerané na územnú súdržnosť a nasmerované spôsobom, ktorý odmeňuje a nie trestá regióny, ktoré preukazujú príkladné využívanie pomoci spoločenstva.
<SPEAKER ID="346" NAME="Artur Zasada" AFFILIATION="PPE">
(PL) Vážený pán predsedajúci, v súvislosti s dnešnou diskusiou chcem upozorniť na kontroverzný návrh na zmenu a doplnenie článku 47 nariadenia Komisie z roku 2006. Tento článok uvádza, že oblasti vybrané na operácie v oblasti bývania musia spĺňať aspoň tri z kritérií uvedených v článku. Nové nariadenie však navrhuje kvalifikáciu na základe len jedného z kritérií, čo v praxi znamená, že neoprávnené oblasti budú môcť o fondy požiadať, keď svoju situáciu prispôsobia právnym požiadavkám. Chcem poukázať na to, že napríklad kritérium nízkej úrovne hospodárskej činnosti je možné splniť veľmi ľahko na nových sídliskách vo vidieckych oblastiach. Potom namiesto toho, aby pomoc s bývaním smerovala k ľuďom, ktorí ju potrebujú najviac, poskytne sa stavebným investorom a bohatým obyvateľom nových sídlisk.
<SPEAKER ID="347" NAME="Frédéric Daerden" AFFILIATION="S&amp;D">
(FR) Vážený pán predsedajúci, pán komisár, dámy a páni, je zjavné, že otázka bývania sa na európskej úrovni rieši ťažko, lebo v skutočnosti nepatrí do pôsobnosti Európskej únie. Vo všeobecnosti sa však prijíma skutočnosť, že rozvoj kvalitného bývania je nevyhnutný na zabezpečenie sociálnej súdržnosti a na pomoc pri zaisťovaní úspechu plánu obnovy Komisie.
<P>
Teší ma preto, že financovanie investícií do sektoru bývania a najmä do oblasti energetickej účinnosti sa čoraz viac financuje zo štrukturálnych fondov. Musíme však ísť ešte ďalej. Mali by sme teda ísť za hranice tohto návrhu a osobitnú pozornosť venovať bezdomovcom, počet ktorých sa v Európe odhaduje na tri milióny.
<P>
Preto je tento bod jednou z priorít belgického predsedníctva, ktoré do úradu nastúpi v druhej polovici roka 2010. Dúfam, že to povedie k zaradeniu tejto témy do európskeho programu, čo nám umožní ďalej na nej pracovať z formálneho hľadiska. Táto práca bude okrem iného zahŕňať zavedenie presných metód zaznamenávania počtu ľudí bez domova - čím získame celkovú predstavu o tomto jave - a zvýšenie podpory na sociálne bývanie.
<SPEAKER ID="348" NAME="Diane Dodds" AFFILIATION="NI">
Vážený pán predsedajúci, viem, že táto správa sa konkrétne vzťahuje na rómske rodiny a na iné špecifické skupiny.
<P>
Chcem zdôrazniť, že všetci ľudia si zaslúžia a potrebujú vhodné sociálne bývanie. Tento Parlament by však nemal zabúdať, že aj v bežných spoločenstvách, či už v centrách miest, alebo vo vidieckych oblastiach, je mnoho ľudí, ktorí majú veľmi chatrné bývanie a nemajú možnosť dostať sa k slušnému bývaniu. Títo ľudia potrebujú vedieť, že tento Parlament si uvedomuje ich potrebu. Oni sú tak isto marginalizovaní, či už v dôsledku chudoby, drog alebo zločinnosti.
<P>
Jeden problém, ktorý vyvoláva obavy poskytovateľov sociálneho bývania v Severnom Írsku, sú pravidlá súvisiace s verejným obstarávaním. Hoci je ich cieľom podporovať spravodlivú hospodársku súťaž v celej Európskej únii, majú neplánované negatívne účinky na rozvoj veľmi potrebného sociálneho bývania v marginalizovaných spoločenstvách. Dôvodom sú najmä ťažkosti so získaním pozemku na trhu, ktorý až donedávna patril špekulantom.
<P>
Na Severné Írsko to má vážny dosah a minulý rok sa tento problém prejavil tak, že v rámci programu sociálneho bývania bolo potrebné nájsť náhradu za 500 z 1 500 plánovaných domov.
<P>
Aj toto sú problémy, ktorým sa musíme venovať. Chcem Parlament povzbudiť k tomu, aby sa tým zaoberal ako súčasťou problematiky bývania v marginalizovaných spoločenstvách.
<SPEAKER ID="349" NAME="Rareş-Lucian Niculescu" AFFILIATION="PPE">
(RO) Nové nariadenia o oprávnenosti v oblasti bývania sú príkladom toho, ako sa môže rovnaký objem prostriedkov použiť s väčším účinkom, a to bez zvýšenia.
<P>
Prvý krok sa vykonal minulý rok, keď sa uvoľnili pravidlá využívania európskych fondov na zlepšenie energetickej účinnosti. K tomuto bodu chcem povedať len toľko, že to bol malý krok a že povolené percento by sa mohlo znovu prehodnotiť. Druhý krok robíme dnes.
<P>
Obidva prípady si vyžadovali prispôsobiť texty, ktoré v niektorých prípadoch vznikli v časoch veľmi odlišných od súčasného obdobia, ktorým prechádzame. Preto uvažujem nad tým, či by sa nemali znovu preskúmať aj iné stránky využívania európskych fondov, aby sa mohli zmeniť a doplniť tie kritériá, ktoré už nezodpovedajú súčasným potrebám.
<SPEAKER ID="350" NAME="Petru Constantin Luhan" AFFILIATION="PPE">
(RO) Rok 2010 je Európskym rokom boja proti chudobe a sociálnemu vylúčeniu. Žiaľ, hroznej chudobe a marginalizácii čelí obrovský počet ľudí, čo je v rozpore so základnými zásadami a hodnotami Európskej únie. Zraniteľnosť týchto spoločenstiev sa počas súčasnej hospodárskej krízy hmatateľne zvýšila. Na tomto základe vítam iniciatívu rozšíriť podmienky oprávnenosti v rámci Európskeho fondu regionálneho rozvoja, ktorý je dôležitým a kľúčovým nástrojom v boji proti chudobe.
<P>
Z dôvodu zlej kvality podmienok bývania je podľa mňa nevyhnutné urýchliť udeľovanie finančnej pomoci. Finančná podpora na bývanie sa musí ponúknuť mestským aj vidieckym oblastiam. Okrem toho sa pri udeľovaní tejto finančnej podpory nesmie robiť rozdiel medzi rómskym obyvateľstvom a inými sociálnymi skupinami v podobnej situácii.
<SPEAKER ID="351" NAME="Paweł Samecki">
člen Komisie. - Vážený pán predsedajúci, v prvom rade sa chcem poďakovať pánovi spravodajcovi za jeho prácu. Veľmi si ju cením. V druhom rade mám dve pripomienky k obsahu rozpravy. Počul som obavy v súvislosti s možnými vedľajšími účinkami v podobe ďalšieho prisťahovalectva. Tento návrh v skutočnosti nerieši stimuly pre prisťahovalectvo. Rieši, ako si poradiť so súčasným stavom. Myslím si, že by sme ho mali vnímať, ako spomenula pani poslankyňa Gönczová, ako prekážku prisťahovalectva.
<P>
Druhá pripomienka k obsahu je nasledovná. Komisia, samozrejme, uvíta revíziu operačných programov: tá bude závisieť od iniciatívy národných a regionálnych orgánov, no my takéto zmeny veľmi srdečne uvítame.
<P>
Na záver mi dovoľte vyjadriť radosť z tejto rozpravy, ktorou sa Parlament zaväzuje začleňovať marginalizované spoločenstvá. Je to ďalší krok k podpore otvorenej a inkluzívnej stratégie Európa 2020. Myslím si, že budeme počítať s tým, že národné a regionálne orgány tieto nové nástroje dobre využijú.
<SPEAKER ID="352" NAME="Lambert van Nistelrooij" LANGUAGE="NL">
Som neobyčajne spokojný s vašou podporou a tvorivosťou, no v tejto chvíli chcem napriek tomu zdôrazniť, že sme ešte nedorazili do cieľa. Môžeme síce prijať rámce, no potom bude potrebné stanoviť kritériá a to je tiež nezvyčajne vzrušujúce, lebo s peniazmi je možné robiť všetko, dokonca aj zlé veci, a v tejto súvislosti mám stále nejaké obavy. Toto je niečo, čo bezpochyby pripomeniem novému komisárovi a tiež Rade.
<P>
Po druhé ide o to, že to je dobrovoľný rámec, ak sa to tak dá povedať. Tento rámec sa teraz ponúka členským štátom vo forme právnych predpisov. Nie je isté, že sa následne uprednostní. V tejto súvislosti vyzývam Európsku komisiu, aby nás aktívne informovala, pretože tu v zásade ide o voľbu. Dnes sme počuli: "Vy volíte za Európu". Pre novú Komisiu so sociálnou tvárou je dôležité, aby sme sa aktívne zapájali do zavádzania. Aj zmienené sociálne zoskupenia sa musia zapojiť do zavádzania, lebo vtedy dosiahneme lepší a trvalejší výsledok.
<P>
Chcel by som ešte raz všetkým poďakovať a dúfam, že zajtra dosiahneme kladný výsledok. Nespúšťame oči z cieľa a situáciu v tejto oblasti budeme sledovať.
<P>
Na záver len toľko, že za to, že toto je prvá legislatívna dokumentácia v rámci novej zmluvy, vďačíme najmä priorite, ktorú sme si stanovili.
<SPEAKER ID="353" NAME="Predsedajúci">
Rozprava sa skončila.
<P>
Hlasovanie sa uskutoční vo štvrtok o 12.00 hod.
<P>
Písomné vyhlásenia (článok 149)
<SPEAKER ID="354" NAME="Ádám Kósa  " AFFILIATION="PPE">
písomne. - Som pevne presvedčený, že Komisia urobila správne, keď predložila pozmeňujúci a doplňujúci návrh k Nariadeniu (ES) č. 1080/2006 o Európskom fonde regionálneho rozvoja, pokiaľ ide o oprávnenosť zásahov v oblasti bývania v prospech marginalizovaných spoločenstiev. Ďalej si myslím, že aj Rada si uvedomila význam návrhu v tom zmysle, že zdôrazňuje potrebu nového integrovaného hľadiska. V strednej Európe a predovšetkým v Maďarsku žije veľa ľudí s vážnym zdravotným postihnutím v starých chátrajúcich budovách. Mnohé z týchto miest pred druhou svetovou vojnou slúžili ako zámky alebo kaštiele, no počas komunizmu sa na ne zabudlo, ako aj na opustených ľudí, ktorých do nich umiestnili. Viem, že veľa znevýhodnených skupín má osobitné podmienky a problémy, a som presvedčený, že musíme brať do úvahy dôsledky finančnej a hospodárskej krízy. Mali by sme podporiť také pozmeňujúce a doplňujúce návrhy - v súlade s názormi občianskych zainteresovaných strán -, ktoré dovoľujú oveľa lepšie integrované projekty v oblasti stavebníctva, cestovného ruchu, trhu práce, rozvoja vidieka a zároveň sociálneho začleňovania. Nesmieme dovoliť, aby peniaze európskych daňových poplatníkov skončili v slepých uličkách. Musíme sa zamerať na reálne riešenia.
