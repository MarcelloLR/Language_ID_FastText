<CHAPTER ID="023">
Vzájomná pomoc medzi správnymi orgánmi členských štátov a ich spolupráca s Komisiou pri zabezpečovaní riadneho uplatňovania predpisov o colných a poľnohospodárskych záležitostiach (rozprava) 
<SPEAKER ID="128" NAME="Predsedajúci">
. - Ďalším bodom programu je správa pána Billa Newtona Dunna v mene Výboru pre vnútorný trh a ochranu spotrebiteľa, o návrhu nariadenia Európskeho parlamentu a Rady, ktorým sa mení a dopĺňa nariadenie Rady (ES) č. 515/97 o vzájomnej pomoci medzi správnymi orgánmi členských štátov a o spolupráci medzi správnymi orgánmi členských štátov a Komisiou pri zabezpečovaní riadneho uplatňovania predpisov o colných a poľnohospodárskych záležitostiach - C6-0033/2007 -.
<SPEAKER ID="129" NAME="Siim Kallas">
podpredseda Komisie. - Vážený pán predsedajúci, tretia správa do veľkej miery súvisí s predošlými dvoma. Nariadenie Rady (ES) č. 515/97 o vzájomnej pomoci medzi správnymi orgánmi členských štátov a o spolupráci medzi správnymi orgánmi členských štátov a Komisiou pri zabezpečovaní riadneho uplatňovania predpisov o colných a poľnohospodárskych záležitostiach predstavuje dôležitý právny predpis z roku 1997, keď mala Únia 15 členských štátov.
<P>
Vzhľadom na rozvoj v priebehu uplynulého desaťročia, vzhľadom na technický pokrok a úspešnú prax v súvislosti so spoločnými colnými operáciami koordinovanými v Bruseli a vzhľadom na rozšírenie Únie na 27 členských štátov, bol návrh na zmenu a doplnenie nariadenia (ES) č. 515/97 nevyhnutným krokom.
<P>
Rád by som vzdal hold spravodajcovi, pánovi Newtonovi Dunnovi, za spôsob, akým v Parlamente tento návrh usmerňoval. Rád by som poďakoval aj pánovi Audymu, spravodajcovi výboru požiadaného o stanovisko. Oba výbory, IMCO a COCOBU, úzko spolupracovali prostredníctvom mechanizmu rozšírenej spolupráce. Výsledkom tejto vynikajúcej práce je dosiahnutie kompromisu medzi jednotlivými politickými subjektmi. Ďakujem za konštruktívny prístup Parlamentu, vďaka ktorému možno teraz prijať tento právny predpis v prvom čítaní.
<P>
Colné orgány vykonávajú kontroly tovaru dovážaného do Spoločenstva ako aj vyvážaného tovaru na základe spoločného rámca riadenia rizík, vrátane náhodných kontrol. Vzhľadom na uvedenú skutočnosť ich úloha vo všeobecnosti nie je obmedzená len na uplatňovanie colných predpisov: uplatňujú aj právne predpisy Spoločenstva v oblastiach DPH, spotrebných daní a poľnohospodárstva.
<P>
Chcem poukázať aj na skutočnosť, že v správe pána Musotta, o ktorej sme práve diskutovali, je presvedčivo zdôraznená otázka boja proti podvodom v oblasti DPH a potreba užšej spolupráce medzi členskými štátmi a Komisiou.
<P>
Z uvedeného dôvodu je nevyhnutné, aby dochádzalo k umožneniu výmeny informácií v oblasti DPH medzi colnými orgánmi a Komisiou. V prípade určitého druhu údajov takúto výmenu umožňuje nový článok 2a.
<P>
Komisia považuje toto opatrenie za prvý krok smerom k užšej spolupráci v rámci ochrany finančných záujmov Spoločenstva pred podvodmi v oblasti DPH.
<SPEAKER ID="130" NAME="Bill Newton Dunn">
spravodajca. - Vážený pán predsedajúci, ďakujem pánovi komisárovi. Verím, že tento návrh Komisie by nemal byť veľmi kontroverzný. Ako sa zmienil pán komisár: rozšírenie, viac členských štátov, nové technológie, nové zariadenia, počítače. Je potrebné aktualizovať právne predpisy Komisie s cieľom umožniť dobrú spoluprácu v rámci vnútorných hraníc Únie zameranú proti nebezpečným osobám - organizovaným v zločineckých skupinách a podobne.
<P>
Minulý týždeň som sa rozprával s riaditeľom jednej veľkej anglicko-holandskej spoločnosti. Vyjadril sa, že pozoruje nárast organizovaného zločinu, jeho slovami, neuveriteľne rýchly nárast. Vlády členských štátov však túto situáciu neriešia. Verejnosť o nej nemá celkový obraz, preto na vlády nenalieha. A vlády občanov upokojujú vyhláseniami typu: "Neobávajte sa, všetko je v najlepšom poriadku." Máme vážny problém. Tento návrh Komisie je preto potrebný, každý by mal vyjadriť svoje súhlasné stanovisko s ním a mali by sme ho prijať.
<P>
Nemal by som mať dôvod ešte niečo dodávať. Skutočnosť je však iná. Vážený pán predsedajúci, mám pre vás celú históriu, ktorú by som vám rád opísal. Na moje veľké prekvapenie, môj vlastný členský štát, Spojené kráľovstvo, vetoval tento návrh v Rade ministrov s odôvodnením, že s ním nemôžu súhlasiť. S uvedenou skutočnosťou som nebol oboznámený napriek tomu, že som Brit, že žijem v spomínanom členskom štáte. Ani jeden poslanec parlamentu za Labouristickú stranu z labouristickej vlády v Londýne nepredložil jediný pozmeňujúci a doplňujúci návrh. Vybrali však môjho dobrého priateľa, konzervatívca Christophera Heatona-Harrisa, veľmi čestného človeka, ktorý dnes vystúpi, aby objasnil námietku labouristickej vlády, ktorú spracoval do mierne zvláštneho pozmeňujúceho a doplňujúceho návrhu. Želám však Chrisovi veľa šťastia, je oprávnený urobiť to. Čo však v súvislosti s touto otázkou robila Labouristická strana? Zdalo sa mi to veľmi zvláštne. Zo strany Británie existuje množstvo ďalších námietok a vyjadrení nesúhlasu, ako aj rozhodnutí o neúčasti vo viacerých politických oblastiach. Z uvedených dôvodov som sa rozhodol, že zistím, aká je politika Spojeného kráľovstva v súvislosti s týmito smernicami, s ktorými nechcú mať nič spoločné, že zistím, čo sa vlastne deje.
<P>
Šiel som do úradu OLAF, ktorý sa zaoberá, ako iste viete, problematikou podvodov v EÚ. Oznámili mi, že Spojené kráľovstvo s nimi odmieta spolupracovať aj napriek skutočnosti, že stráca miliardy na podvodoch s DPH typu kolotoča. Londýn vyhlasuje: "Ak podáme úradu OLAF prst, uchmatne si celú ruku. Obávame sa toho a nebudeme s nimi spolupracovať." Je to dosť podivuhodné. Rozhodol som sa teda, že budem pokračovať v Londýne. Ako to vlastne funguje? Bolo mi povedané, že Komisia predloží návrh, a následne má nižší úradník v príslušnom rezorte vlády v Londýne za úlohu pripraviť pracovný dokument s odporučením pre vládu. Úradník je veľmi opatrný, mierne rozrušený a nevie zaujať stanovisko, preto sa rozhodne takto: "V tejto oblasti nesmieme robiť nič. Odporúčam veľkú opatrnosť. Myslím, že by sme nemali súhlasiť. Možno by sme sa na tom vôbec nemali zúčastňovať." A tak sa jeho opatrne spracovaný dokument - pretože chce, aby ho povýšili, nie vyhodili - dostáva na vyššie miesta a úradníci, ktorí majú veľa inej práce s ním súhlasia a odškrtnú túto úlohu ako splnenú. Ani ďalšie rezorty vlády požiadané o stanovisko sa nevedia vyjadriť, a tak ich stanovisko znie: "Z nášho pohľadu to je v poriadku." Dokument sa nakoniec dostane do výboru vlády, na čele ktorého stojí náš minister zahraničných vecí. Má na starosti množstvo iných vecí, a preto s jeho znením súhlasí. A tak je zrazu stanovisko londýnskej vlády záporné, opatrné a v prospech neúčasti. "Nerozumieme tomu. Vlastne ani nevieme, čo sa deje." Skutočne veľmi zvláštne!
<P>
A čo bude ďalej? Vráťme sa späť k parlamentnému Výboru pre vnútorný trh a ochranu spotrebiteľa. Následkom blokovania zo strany Rady som sa zúčastnil niekoľkých neformálnych trojstranných zmierovacích rokovaní, vedených najskôr Portugalcami, v súčasnom období Slovincami. V oboch prípadoch dopadli výnikajúco. A aj napriek tomu, že ma žiaden úradník Spojeného kráľovstva o ničom neinformoval, a z uvedeného dôvodu som bol jediným britským občanom, ktorý sa na zmierovacích rokovaniach zúčastnil, a aj napriek tomu, že britská vláda sa k uvedenej záležitosti postavila odmietavo, došlo k schváleniu.
<P>
Nakoniec sa podarilo Komisii a Rade nájsť formuláciu, ktorá umožnila námietku Británie obísť, prekonať, alebo ako to nazveme. Takže všetky pozmeňujúce a doplňujúce návrhy, ktoré majú členovia Parlamentu pred sebou pripravené na zajtrajšie hlasovanie, schválil Výbor IMCO a ja pevne dúfam, že Parlament bude zajtra hlasovať v ich prospech. Ale tomu, čo sa deje v Londýne, pán predsedajúci, tomu skutočne nerozumiem.
<SPEAKER ID="131" NAME="Véronique Mathieu">
spravodajkyňa Výboru pre kontrolu rozpočtu požiadaného o stanovisko. - (FR) Vážený pán predsedajúci, vážený pán komisár, dámy a páni, môjho kolegu, pána Audyho, spravodajcu Výboru pre kontrolu rozpočtu, požiadaného o stanovisko na poslednú chvíľu odvolali, takže vystúpim za neho.
<P>
Riadne uplatňovanie predpisov o colných a poľnohospodárskych záležitostiach má v zabezpečení správneho fungovania vnútorného trhu rozhodujúcu úlohu. Zároveň je nevyhnutným predpokladom ochrany finančných záujmov Spoločenstva a vo všeobecnejšej rovine aj záujmov európskych hospodárskych subjektov a občanov.
<P>
Identifikačná databáza colných spisov umožní účinnejšiu spoluprácu medzi rozličnými útvarmi členských štátov a Komisiou. Niektoré pozmeňujúce a doplňujúce návrhy sú zamerané na prijatie návrhov Dvora audítorov s cieľom zvýšiť užitočnosť databázy.
<P>
Spravodajca výboru požiadaného o stanovisko zdieľa obavy Dvora audítorov v súvislosti s integrovaným prístupom v riadení jednotlivých databáz týkajúcich sa boja proti podvodom, ale domnieva sa, že táto diskusia presahuje rámec uvedeného nariadenia a mala by sa viesť v inom kontexte.
<P>
Spravodajca výboru požiadaného o stanovisko, pán Audy, podporuje návrhy Komisie s cieľom zvýšiť pridanú hodnotu spolupráce na európskej úrovni, najmä v súvislosti s európskym registrom údajov a platformou služieb. Vzhľadom na skutočnosť, že neexistuje homogénnejší právny rámec, výmena osvedčených postupov zo strednodobého hľadiska zabezpečí koherentnejší prístup.
<P>
Čo sa týka otázky financovania, spravodajca výboru požiadaného o stanovisko zdôrazňuje, že je potrebné jasne označiť výdavky, a predísť tak prekrývaniu medzi týmto návrhom a ostatnými nástrojmi, napríklad programom Hercules II.
<P>
Nakoniec, spravodajca výboru požiadaného o stanovisko si želá, aby sa namiesto uplatnenia postupu komitológie zachoval právny postup pre rozhodnutia o ostatných systémoch komunikácie a výmeny informácií, vrátane povinného stanoviska Dvora audítorov.
<SPEAKER ID="132" NAME="Christopher Heaton-Harris">
v mene skupiny PPE-DE. Vážený pán predsedajúci, rád by som začal poďakovaním pánovi Newtonovi Dunnovi, ďalšiemu váženému poslancovi tohto Parlamentu, za výstižné vykreslenie prístupu Londýna k záležitostiam EÚ, respektíve za vykreslenie jeho názoru na vec.
<P>
Snáď sa mi podarí objasniť, o čo v Londýne šlo, a prečo sa rozhodli osloviť radšej konzervatívneho poslanca Európskeho parlamentu ako labouristického poslanca alebo jeho samotného. Vlastne si myslím, že mali osloviť jeho a nemôžem uveriť, že to neurobili. Možno mi nebude veriť, ale bol som v aktívnejšom kontakte so súčasným úradujúcim predsedníctvom než s kýmkoľvek z Londýna alebo z britskej verejnej služby.
<P>
Je však možné, že šlo len o to, že mladý štátny zamestnanec, ktorého opisoval, len zanedbal sledovanie tlače a myslel si, že všeobecné voľby boli vyhlásené v októbri, že ich vyhrala moja strana, že predseda vlády nemal obavy, a teda, že komunikoval s členom vládnej strany.
<P>
Tu ale, bohužiaľ, ide o niečo iné. Rozumiem však jeho vyjadreniu o obavách Londýna a podaní prsta a uchmatnutí celej ruky v súvislosti s úradom OLAF. Uvedená skutočnosť zjavne súvisí so štruktúrou samotného úradu OLAF, s dokumentom mudrcov z roku 1999 a s tým, že OLAF je jednoducho závislý od Komisie, čomu budeme venovať pozornosť v budúcnosti.
<P>
S týmto materiálom súviseli aj iné problémy: skutočnosť, že DPH sa menila v rámci pilierov, kvôli čomu sme potrebovali právne poradenstvo, ako aj skutočnosť, že pri väčšine podobných informácií už výmena prebieha elektronickou cestou. Britská vláda skutočne verila, a ak čítam medzi riadkami, vidím, ako došla k takému záveru, že bude potrebovať stálu koordinačnú jednotku, a že bude potrebovať poveriť ľudí touto prácou. Z uvedeného dôvodu bude mať na mieste radšej dostatok personálu než len elektronickú výmenu informácií.
<P>
Pozmeňujúce a doplňujúce návrhy však nepredstavujú problém. Problematická nie je ani rozprava. Tento materiál by sme mali prijať bez ťažkosti a dúfam, že sa tak aj stane.
<SPEAKER ID="133" NAME="Predsedajúci">
. - Ďakujem pán Heaton-Harris. Teraz je už situácia v Londýne jasnejšia, čo je povzbudivé aj pre Európu.
<SPEAKER ID="134" NAME="Catherine Neris">
v mene skupiny PSE. - (FR) Vážený pán predsedajúci, dámy a páni, rada by som zablahoželala spravodajcovi za výborne odvedenú prácu a za dobrú spoluprácu na tejto obzvlášť citlivej otázke.
<P>
Otvorenie trhov a rozvoj obchodnej činnosti sú v období zintenzívnenia obchodu nielen v rámci Únie, ale aj vo vzťahu k tretím krajinám, stanovené ako kľúčové faktory rozvoja Európy v nadchádzajúcich rokoch. Postupné odstraňovanie bariér vymedzujúcich európsky hospodársky priestor zároveň vytvára pôdu pre podvodné činnosti, ktoré ohrozujú životaschopnosť vnútorného trhu. Najviac ohrozenú skupinu predstavujú výrobcovia Spoločenstva a v širšom meradle aj európski spotrebitelia. Tento problém je najvýraznejší v odvetví poľnohospodárstva, v ktorom sa zaviedli zásadné opatrenia s cieľom poskytnúť poľnohospodárom finančnú pomoc, a v ktorom uvedená solidárnosť pritiahla pozornosť medzinárodného zločinu v malom, ale aj vo väčšom rozsahu.
<P>
Na základe opísaného kontextu a vzhľadom na nedostatky súčasnej kontroly sa Európa pripravuje na prijatie nového usmernenia, ktoré umožní kvalitnejšie spôsoby šírenia údajov medzi jednotlivými členskými štátmi s ohľadom na pohyb tovaru a rôzne vyšetrovania prebiehajúce v jednotlivých krajinách Únie. Vítam dosiahnutie kompromisného riešenia s Radou, výsledkom ktorého je vyváženejší dokument. O podrobnostiach tohto dokumentu budú poslanci Parlamentu hlasovať zajtra. Dohoda by popri zachovaní ochrany rozličných aspektov súkromného života mala napomôcť zvýšenie účinnosti postupov dozoru a viesť k lepšej koordinácii krokov vykonaných jednotlivými členskými štátmi.
<P>
Som presvedčená, že v oblasti colných kontrol, ako aj v iných oblastiach, môže Európa zaznamenať rozvoj len vďaka zvýšenej synergii snáh a príslušných zdrojov s cieľom poskytnúť našim občanom požadovanú úroveň ochrany. V tejto súvislosti nie je možné dosiahnuť zlepšenie existujúcich opatrení v oblasti boja proti podvodom ani bez udržania jednotnej úrovne regulácie. Z uvedeného dôvodu je nevyhnutné zachovať dôslednú a účinnú kontrolu zhora v súvislosti s prebiehajúcimi obchodnými činnosťami v rámci Únie i v rámci spolupráce s tretími krajinami.
<SPEAKER ID="136" NAME="Mairead McGuinness" AFFILIATION="PPE-DE">
Vážený pán predsedajúci, pobavili ma pripomienky mojich dvoch vážených kolegov zo Spojeného kráľovstva, aj ich podrobné prerozprávanie prístupu Londýna k riešeniu otázok. Myslím, že by mali byť zaznamenané a preložené do viacerých jazykov. Mám pocit, že nižší úradníci pripravujú rôzne správy k rozličným dokumentom vo viacerých členských štátoch. Zdá sa mi, že by sme nemali viniť úradníkov, ale skôr rezorty, ktoré takúto situáciu pripustia.
<P>
Len by som rada informovala Parlament, že existujú isté obavy v spojitosti so Spojeným kráľovstvom a Írskom. Je možné, že v tejto súvislosti sa už niečo zmenilo, v tom prípade by som požiadala Komisiu o najnovšie informácie. Ide o to, že hoci podporujú princíp vzájomnej pomoci medzi colnými úradmi, myslím, že oba členské štáty, Spojené kráľovstvo a Írsko, majú výhrady voči výmene informácií medzi týmito orgánmi týkajúcich sa identifikačných čísel DPH podľa článku 2a(f). Tvrdia, že výmena informácií obsahujúcich identifikačné čísla DPH je de facto výmenou informácií o daniach, ktorá nepatrí do pôsobnosti navrhovaného právneho základu. Pravdepodobne by bolo vhodné vyjadriť sa k tejto otázke.
<SPEAKER ID="137" NAME="Siim Kallas">
podpredseda Komisie. - Vážený pán predsedajúci, aj ja si cením vysvetlenie situácie v Spojenom kráľovstve. V súvislosti s tým čo práve odznelo vás však môžem uistiť, že nejde len o situáciu v Spojenom kráľovstve.
<P>
Zúčastnil som sa stretnutí s viacerými vedúcimi predstaviteľmi rezortov financií a niekoľkými ministrami, na ktorých som propagoval myšlienku vzájomnej pomoci medzi správnymi orgánmi a môžem konštatovať, že neochota v tomto smere nie je len záležitosťou Spojeného kráľovstva. Myšlienka vzájomnej pomoci je vnímaná akosi podozrivo, môžem vás však uistiť, že na podozrievanie nie je dôvod. Úrad OLAF ako vyšetrovací orgán Komisie vytvára základňu pre spoluprácu a je úplne jasné, že proti podvodom v oblasti dane z pridanej hodnoty je možné bojovať len za predpokladu spolupráce medzi členskými štátmi a Európskou komisiou, pretože najzávažnejšie podvody majú vo väčšine prípadov cezhraničný charakter.
<P>
Preto je užšia spolupráca a výmena informácií skutočne potrebná. K poslednej otázke, pokiaľ ide o podstatu informácií, sa nemôžem vyjadriť. Naša rozprava sa týka len uľahčenia boja proti podvodom v oblasti dane z pridanej hodnoty, ktoré predstavujú jeden z najzávažnejších druhov podvodov. Uľahčenie boja proti podvodom je skutočne potrebné, preto som rád, že odznelo jasné vyjadrenie, že Parlament tento legislatívny návrh v predloženej forme podporí.
<SPEAKER ID="138" NAME="Bill Newton Dunn">
spravodajca. - Vážený pán predsedajúci, ďakujem všetkým, ktorí v rozprave vystúpili. K veľmi rozumnej pripomienke pani McGuinnessovej, ktorá zastupuje Dublin, by som poznamenal, že keď hovorila, že podobný prístup je rozšírený, a že by mal byť zaznamenaný, zrejme si spomenie na populárny televízny program produkcie Spojeného kráľovstva spred 15 alebo dokonca 20 rokov, ktorý mal názov Iste, pán minister. Postavou bol minister, neohrabaný idiot, ktorý si myslel, že má všetko pod kontrolou, a ktorého nakoniec povýšili na predsedu vlády. Veta "Iste, pán minister", však v skutočnosti bola vetou jeho štátnych úradníkov, ktorí mu hovorili, čo povedať a čo robiť - "Iste, pán minister. Nie, pán minister. Samozrejme, že ste všemocný pán minister." Štát však riadili štátni zamestnanci.
<P>
Podobné situácie sa diali pred 20 rokmi a dejú sa aj dnes.
<P>
A čo je zaujímavé, dejú sa v celej Európe.
<P>
Zrejme potrebujeme zmodernizovaný európsky televízny program - Ja, Herr Minister alebo Sí, Seńor Ministro. Snáď by nás scenáristi skutočne mohli pobaviť novým programom s rovnakým námetom, pretože staré pravdy sú nemenné.
<SPEAKER ID="139" NAME="Predsedajúci">
. - Rozprava je ukončená.
<P>
Hlasovanie sa uskutoční 19. februára 2008.
<P>
Písomné vyhlásenia (článok 142)
<SPEAKER ID="140" NAME="Bogdan Golik  " AFFILIATION="PSE">
písomne. - (PL) V dôsledku posledných dvoch rozšírení Európskej únie sa značne zväčšilo jej územie a predĺžili morské hranice. Nová situácia si vyžaduje užšiu spoluprácu medzi členskými štátmi navzájom, ako aj medzi členskými štátmi a Komisiou. Vyžaduje si aj koordináciu a súdržnosť v súvislosti s opatreniami na boj proti medzinárodnému hospodárskemu a finančnému zločinu. Súhlasím s pánom spravodajcom v tom, že v súvislosti s uvedenými aktivitami by sme nemali prehliadať úlohu tretích krajín. Plne podporujem myšlienku udeliť Komisii právomoc poskytovať technickú pomoc a školiť styčných úradníkov z tretích krajín a z európskych a medzinárodných agentúr a organizácií. Vítam návrh s cieľom zlepšiť postupy poskytovania údajov získaných od iného členského štátu tretím krajinám. Som si istý, že navrhované zmeny budú pozitívne vplývať na obmedzenie rozsahu finančných nezrovnalostí.
<P>
Rád by som vyzdvihol znenie článku 18a, na základe ktorého má Komisia vytvoriť a spracovať zoznam. Má pomáhať pri odhaľovaní zásielok, ktoré pravdepodobne nie sú v súlade s colnými a poľnohospodárskymi právnymi predpismi. V tejto súvislosti chcem vyjadriť názor, že by sa mal vypracovať osobitný predpis, na základe ktorého by sa po predložení požiadavky Komisii umožnil prístup k zmieneným databázam každému členskému štátu. V súčasnom texte návrhu sa spomína pomoc príslušným úradom.
