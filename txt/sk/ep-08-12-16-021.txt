<CHAPTER ID="021">
Systémy ochrany vkladov, pokiaľ ide úroveň krytia a výplatnú lehotu (rozprava) 
<SPEAKER ID="522" NAME="Predsedajúci">
Ďalším bodom programu je správa pána Ehlera v mene Výboru pre hospodárske a menové veci o návrhu smernice Európskeho parlamentu a Rady, ktorou sa mení a dopĺňa smernica 94/19/ES o systémoch ochrany vkladov, pokiaľ ide úroveň krytia a výplatnú lehotu - C6-0361/2008 -.
<SPEAKER ID="523" NAME="Christian Ehler">
spravodajca. - (DE) Vážený pán predsedajúci, vážený pán komisár, dámy a páni, dnes uzatvárame veľmi rýchly proces reformy smernice o systémoch ochrany vkladov. Celý postup svedčí o schopnostiach, ale aj o obmedzeniach európskych inštitúcií. Komisia predložila návrh na zmenu a doplnenie smernice len v polovici októbra. Ide o smernicu, ktorej ciele sú politické aj hospodárske, konkrétne obnovenie dôvery vkladateľov vo finančný trh, cezhraničné činnosti bánk a regulácia finančných trhov vo všeobecnosti.
<P>
Dosiahli sme zvýšenie úrovne ochrany vkladov, viditeľné skrátenie výplatných lehôt v prípade krízy a zrušenie spoločných systémov ochrany vkladov. Bolo neprijateľné, že veľké banky neboli schopné predvídať zánik vlastných inštitúcií, čím so sebou stiahli aj malých vkladateľov. Dosiahli sme zvýšenie úrovne ochrany vkladov od roku 2010 na 100 000 EUR, ktoré pokryje 90 % vkladov v Európe.
<P>
My v Európskom parlamente sme v tomto procese zohrali promptnú a konštruktívnu úlohu. Upustili sme od mnohých parlamentných práv, uviedli sme však veci do pohybu. Od začiatku sme považovali trojdňovú výplatnú lehotu za nereálnu. Myslím si, že 20 dní predstavuje prísľub, ktorý možno reálne dodržať, a preto nesklame vkladateľov.
<P>
Dôležité bolo opätovné začlenenie malých podnikov. Vzhľadom na systémovú stabilizáciu finančných trhov by bolo poskytovanie záruky len v prípade súkromných vkladov fatálnym signálom. Zaregistrovali sme aj potrebu - a to je veľmi dôležité - núdzového vyplácania, pretože v inštitúciách existuje priamočiara spojitosť medzi systémom ochrany vkladov a stabilizačnými opatreniami, predovšetkým v praktických prípadoch, ktorých svedkami sme boli v minulosti.
<P>
Obmedzenia, ktoré si, samozrejme, uvedomujeme, spočívajú vo veľmi rýchlom začlenení do procesu takej ďalekosiahlej otázky, akou je harmonizácia. Mnohé členské štáty chceli, aby sa smernicou zabránilo narúšaniu hospodárskej súťaže a aby sa pre Európu stanovila horná hranica ochrany vkladov. Obava vyjadrená v požiadavke na podrobné preskúmanie, ktorú sme k textu pripojili, bola správna, nemali by sme však predvídať výsledok.
<P>
Názor, že očakávania a politické sľuby súvisiace so skutočnosťou, že členské štáty ako Nemecko a Írsko počas finančnej krízy predbiehajú a sľubujú neobmedzenú záruku, sú problematické a že by viedli k narušeniu hospodárskej súťaže na trhu, je správny len do istej miery. Musíme totiž celkom jasne povedať, že ide o politické sľuby, ktoré nemožno ani vymáhať, ani trestať.
<P>
Musíme však zaručiť, že maximálna harmonizácia nevyústi v jednotlivých členských štátoch do zníženia ochrany, čo by následne zvýšilo narúšanie hospodárskej súťaže na základe rozdielov vo financovaní systémov. Z tohto hľadiska bolo vypracovanie perspektívnej harmonizácie rafinovaným krokom. Inými slovami, vypracovali sme celý súbor otázok, ktoré je najskôr potrebné zodpovedať, pretože (a už som sa vyjadril, že obmedzujú postup) deväťtýždňový maratón diskusií o otázkach, na ktoré nebolo možné v Európe odpovedať počas posledných piatich rokov, so sebou prináša aj isté nebezpečenstvá.
<P>
Ešte raz by som rád vyjadril svoju vďačnosť za takú účinnú tímovú prácu medzi skupinami v Parlamente. Museli sa urobiť mnohé kompromisy, ale podarilo sa nám vyslať signál, ktorý bol dôležitý pre stabilizáciu finančných trhov. Aj my v Európskom parlamente sme výrazne prispeli k tomu, aby bol tento základný koncept jasný a skutočne užitočný.
<P>
Znova sa chcem poďakovať každému, kto bol ochotný vzdať sa počas tohto postupu parlamentných práv.
<SPEAKER ID="524" NAME="Charlie McCreevy">
člen Komisie. - Vážený pán predsedajúci, rád by som poďakoval pánovi spravodajcovi za prácu na tomto dokumente, ktorá bola nakoniec zložitejšia, ako sa očakávalo. Svoj záväzok udržať dôveru vkladateľov v čase finančnej krízy berieme veľmi vážne a som vďačný za ochotu Parlamentu urýchlene riešiť túto otázku.
<P>
Zároveň však musím pripustiť, že som sklamaný niektorými pozmeňujúcimi a doplňujúcimi návrhmi k smernici o systéme ochrany vkladov, najmä tými, ktoré sa týkajú výplatných lehôt.
<P>
Dovoľte mi pripomenúť, že 8. decembra tento Parlament hlasoval za výplatnú lehotu v maximálnej dĺžke dva týždne. V predloženom kompromise sa však uvádza výplatná lehota v trvaní štyroch týždňov, ktorú možno ďalej predĺžiť na šesť týždňov. Ak k tejto lehote pridáte ešte týždeň rozhodovania zo strany príslušných orgánov, znamená to sedem týždňov. Sedem týždňov je pre vkladateľov, ktorí si nemajú za čo kúpiť potraviny, nemôžu zaplatiť účty či používať svoje platobné karty, veľmi dlhá doba.
<P>
Nezabúdajme, že súčasný režim, ktorý umožňuje výplatné lehoty v trvaní od troch do deviatich mesiacov, bude platiť ešte počas nasledujúcich dvoch rokov.
<P>
Mám obavy v súvislosti s odkazom, ktorý touto situáciou vyšleme európskym občanom, a tým, ako ovplyvní ich dôveru. Mám obavy z možnosti, že znova uvidíme občanov, ako sa začnú zhromažďovať pred svojou bankou, len čo sa dozvedia, že má problémy. Moja obava je, že niekoľko týždňov, počas ktorých sa človek nedostane k svojim úsporám, je pridlhý čas na to, aby zostal vkladateľ v čase krízy pokojný.
<P>
Mrzí ma aj to, že kompromis, ktorý máme pred sebou, nie je ambicióznejší, čo sa týka zvýšenia úrovne krytia. Nezabúdajme, že takmer všetky členské štáty už zvýšili k októbru 2008 svoju úroveň krytia na 50 000 EUR. Preto Komisia navrhla vyslať vkladateľom jasný signál, že ich ochrana sa zvýši takmer okamžite. To, čo bolo mienené ako okamžitý signál, bude teraz treba odložiť do polovice roka 2009.
<P>
Ak však svojím hlasovaním dohodu medzi Parlamentom a Radou schválite, Komisia ju aj napriek tomu podporí. Aj naďalej je dôležité, aby sa úroveň krytia zvýšila do konca júna 2009 na 50 000 EUR a nakoniec na 100 000 EUR a aby sa od polovice júna zrušilo spolupoistenie.
<P>
Komisia sa k ostatným nevyriešeným otázkam vráti v správe na budúci rok. Teším sa na spoluprácu s Parlamentom na dôležitej úlohe obnovenia dôvery našich občanov vo finančný systém.
<SPEAKER ID="525" NAME="Cornelis Visser" LANGUAGE="NL">
Vážený pán predsedajúci, musíme veľmi často opakovať, že jednotný európsky hlas je v čase finančnej krízy to najdôležitejšie. Vystupujem v prospech celoeurópskej harmonizácie systému ochrany vkladov. To isté chce aj Európsky parlament a pán Ehler.
<P>
V čase krízy je úplná harmonizácia mimoriadne naliehavá z dvoch dôvodov. Predovšetkým je koniec koncov našou povinnosťou ponúknuť spotrebiteľom finančnú ochranu. Mnoho európskych občanov si spája úverovú krízu s neistotou a strachom zo straty svojich aktív a majetku. Mali by sme vedieť oponovať takýmto pocitom.
<P>
Rôzne členské štáty prijali opatrenia na národnej úrovni, aby ponúkli finančnú ochranu spotrebiteľom. Šlo o prípad Írska a aj Holandska, kde sa ochrana vkladov dočasne zvýšila zo 40 000 EUR na 100 000 EUR. Rovnako ako Írsko, aj Holandsko sa cíti zodpovedné za ochranu súkromných a malých podnikov.
<P>
Je však nevyhnutné zakotviť opatrenia uplatňované vo vzťahu k systémom ochrany vkladov v jednej európskej smernici. Koniec koncov, až príliš dobre vieme, čo môže spôsobiť nedostatok spolupráce a dohľadu. Mali by sme však postupovať jednotným spôsobom, a práve preto som aj za rovnakú hornú hranicu. Za predpokladu, že sa budeme riadiť návrhom pána spravodajcu, dosiahneme ju v roku 2010. Maximálna horná hranica je 100 000 EUR.
<P>
Súčasná situácia, v ktorej členské štáty ako Nemecko alebo Írsko ponúkajú neobmedzené krytie, predstavuje pre Európu riziko. Z dôvodu tejto neobmedzenej ochrany sa presunú finančné prostriedky napríklad z Holandska a Spojeného kráľovstva do susedných štátov, čo má nepriaznivý účinok na stabilitu.
<P>
Som rád, že Rada so mnou v tejto otázke súhlasí. Pán Ehler vypracoval kvalitné návrhy vrátane tých, ktoré sa týkajú malých a stredných podnikov. Tieto spoločnosti by mali aj naďalej spadať do rozsahu pôsobnosti systému ochrany vkladov. Podľa mňa sme my, Európsky parlament, týmto dosiahli dobrý výsledok v mene spotrebiteľov a malých a stredných podnikov a dúfam, že Komisia túto iniciatívu podporí.
<SPEAKER ID="526" NAME="Pervenche Berès" LANGUAGE="FR">
Vážený pán predsedajúci, čo sa týka tejto otázky, pán komisár, som presvedčená, že môžete byť skutočne veľmi rád, že Európsky parlament existuje. V prvom rade preto, že pred niekoľkými mesiacmi sme prijali inú správu, ktorú vypracoval pán Ehler. Pri tej príležitosti som vám povedala, že kríza, ktorá jednoznačne doľahla na Európsku úniu, nás núti znova túto otázku zvážiť ešte pred výsledkami všetkých hodnotení vplyvu, ktoré ste naplánovali. Na to, aby ste začali konať, bol potrebný príkaz Rady. Je mi to ľúto, ale bolo to tak. Mrzí ma aj to, že po tom, čo krajina, z ktorej pochádzate, zaviedla systém, ktorý takmer zničil váš mandát, konkrétne vnútorný trh, ste nevystúpili pred verejnosťou.
<P>
Nezaoberajme sa však minulosťou, sústreďme sa radšej na budúcnosť a na návrh, ktorý máme pred sebou. Je to rozumný návrh, ktorý je vhodný v tejto situácii, a pánovi spravodajcovi srdečne ďakujem za nasadenie a odhodlanosť, ktorými sa nám snažil umožniť dosiahnutie dohody v prvom čítaní. To zaistilo úplnú harmonizáciu spĺňajúcu očakávania našich občanov, ktorí čelia realite krízy a obávajú sa, či bude tento systém ochrany vkladov dostatočný pre ich úspory, bez ohľadu na ich výšku a bez ohľadu na to, či ide o miestne orgány alebo o malé a stredné podniky.
<P>
Som nesmierne rada, že sme dosiahli dohodu s Radou o rozšírení rozsahu pôsobnosti smernice, ktorú mala Komisia v úmysle obmedziť len na jednotlivcov aj napriek tomu, že MSP a miestne orgány majú tiež očividne obavy v súvislosti s ochranou svojich vkladov.
<P>
Som rovnako veľmi rada, že sme dosiahli úplnú harmonizáciu hodnoty 50 000 EUR pre súčasnosť a 100 000 EUR pre budúcnosť, k čomu sa zaviazala Komisia nepochybne v mene nástupcu pána McCreevyho, čo nám umožní zhodnotiť podmienky ďalšej možnej harmonizácie a nakoniec zriadenia európskeho garančného fondu. Očividne existujú obavy týkajúce sa rizík narušenia hospodárskej súťaže. V tomto prípade však nejde len o obavy a nazdávam sa, že v tomto so mnou pán spravodajca bude súhlasiť. Je tu aj príležitosť pre Európsku úniu, aby krízu zvládla, vyhla sa panike a zaručila práva vkladateľov. Zdá sa mi, že Európskemu parlamentu šlo jednoznačne hlavne o to.
<P>
V súvislosti s týmito rokovaniami ľutujem jedno. Čo sa týka základných otázok, poučili sme sa z negatívneho príkladu Írska, avšak už nie z negatívneho príkladu Islandu. Na Islande sa sľubovali príliš vysoké úroky z vkladov a Európska únia bola nútená vstúpiť do rokovaní s touto krajinou s cieľom pokryť ochranu nad rámec úrokových sadzieb, ktoré by sa mohli uplatňovať v prípade bežných trhových podmienok. Dúfam však, že na základe správy, ktorú nám Komisia doručí, budeme môcť v týchto rokovaniach pokročiť ďalej, pričom budeme pamätať na závery, ktoré nám môže sprostredkovať skupina, za ktorú zverila Komisia zodpovednosť pánovi Jacquovi de Larosièrovi. Uvedené závery nám môžu napovedať o spôsoboch harmonizovaného riadenia tohto mechanizmu v budúcnosti.
<SPEAKER ID="527" NAME="Sharon Bowles">
v mene skupiny ALDE. - Vážený pán predsedajúci, počas tohto projektu preukázali ambicióznosť všetky inštitúcie, hoci nie všetky rovnakým smerom. Komisia bola ambiciózna pri navrhnutí minimálnej úrovne krytia vo výške 100 000 EUR a výplatnej lehoty v dĺžke troch dní. Rada bola ambiciózna pri presadzovaní úplnej harmonizácie a Parlament zasa pri zabezpečení vhodnosti riešenia pre občanov. Rada by som poďakovala pánovi spravodajcovi a ostatným kolegom za spoluprácu.
<P>
Návrh prejsť skokom od postupov, v rámci ktorých sa možno v niektorých štátoch dokonca nedokážu vyrovnať s terajšou lehotou na vyplatenie v trvaní deviatich mesiacov, k lehote v trvaní troch dní, je možno až príliš ambiciózny. Dohodli sme sa na konečnom časovom rámci v dĺžke maximálne 35 dní, avšak trochu váhavo, pretože by sme skôr uprednostnili kratší časový rámec. Aj lehota 35 dní bez prístupu k vlastným finančným prostriedkom môže spôsobiť občanom zložitú situáciu. Vzhľadom na uvedenú situáciu sa stávajú dôležitými možnosti núdzového vyplácania, alebo ešte lepšie: zabezpečenia kontinuity bankových služieb.
<P>
Uskutočnenie odvážneho kroku úplnej harmonizácie znamená, že treba riešiť dôsledky. Ide teda o prvú fázu prebiehajúcej práce. Svedčí o tom množstvo otázok, o ktorých bola Komisia požiadaná podať správy do konca budúceho roka. Jedným z dôsledkov je potreba vyváženejších výnimiek a vítam potvrdenie platnosti niekoľkých už skôr zavedených vyvážených opatrení dôležitých zo spoločenského hľadiska, ktoré boli implementované už na začiatku roka 2008.
<P>
Odvtedy sme sa však už poučili. Ba práve o tom je celá smernica: o našich najnovších poznatkoch. Je poľutovaniahodné, že sa nám nepodarilo dosiahnuť úplnú angažovanosť a umožniť tak vyššiu úroveň ochrany dočasne zvýšených účtovných bilancií, ku ktorým dochádza v prípade predaja domov alebo výplaty pravidelných penzijných platieb.
<P>
Po páde islandských bánk došlo za takýchto okolností k nešťastným stratám, čo začalo vo viacerých členských štátoch procesy plánovania osobitnej ochrany. Ľudia s dlhodobým vlastníctvom veľkého množstva finančných prostriedkov môžu v záujme bezpečnosti rozložiť vklad medzi niekoľko inštitúcií, ale pokiaľ ide o paušálne platby, tento spôsob ich prevádzania je nereálny.
<P>
Následky strát celoživotných úspor sú ponaučením, ktoré nie je potrebné zažiť znova. Preto dúfam, že pán komisár preukáže zanietenie, aby sa umožnila dodatočná ochrana dočasne zvýšených účtovných bilancií, a koncom budúceho roka predloží správu, o ktorú sme požiadali.
<SPEAKER ID="528" NAME="Astrid Lulling" AFFILIATION="PPE-DE">
(FR) Vážený pán predsedajúci, hoci bolo potrebné obnoviť dôveru, vieme, že politické rozhodnutie ministrov financií zvýšiť úroveň ochrany vkladov spôsobilo viacero technických ťažkostí a následkov.
<P>
Zvýšenie ochrany na 50 000 EUR a neskôr na 100 000 EUR musí viesť k opätovnému preskúmaniu funkčnosti a uskutočniteľnosti systémov zavedených v členských štátoch. Preto musím vzdať hold pánovi spravodajcovi Ehlerovi, ktorý sa tejto práce zhostil nezaujato. Čo sa mňa týka, podporím kompromis, ktorý pán spravodajca dosiahol počas trojstranného rozhovoru s Radou. Chcela by som však upozorniť na tri veci.
<P>
Prvá sa týka výplatnej lehoty. Dvadsaťdňová lehota výplaty vkladov sa niekomu môže zdať príliš dlhá. Nech sa však zamyslí nad tým, čo všetko je pred touto výplatou potrebné urobiť. Pri dobrej vôli pochopí, že lehota len niekoľkých dní na zozbieranie a overenie informácií a následné uskutočnenie platby je skrátka nereálna. V skutočnosti na to takmer nestačí ani dvadsaťdňová lehota.
<P>
Vážený pán predsedajúci, bohužiaľ, viem, o čom hovorím, pretože Luxembursko malo tú smutnú povinnosť, že muselo požiadať o uplatnenie systému ochrany vkladov v prípade banky Kaupthing. Z tohto prípadu si môžeme vziať ponaučenie, ktoré musíme rešpektovať, predovšetkým ak chceme napredovať v záujme sporiteľov. Je veľmi dôležité rozlišovať medzi konkurzným konaním a zastavením platieb úverovej inštitúcie. Ak ide o zastavenie platieb, možno predpokladať prevzatie banky inou inštitúciou. Avšak príliš rýchle vyplácanie vkladov by tento scenár znemožnilo. Preto je potrebné, aby sa smernicou zaručilo toto rozlíšenie.
<P>
Druhé ponaučenie znie, že vo väčšine členských štátov je vzhľadom na nové požiadavky potrebné prepracovať systémy ochrany vkladov. Musíme im preto dať istý čas, aby mohli konať. Podľa mňa sú navrhované lehoty rozumné. Medzi našimi 20 dňami a 7 týždňami, o ktorých ste hovorili vy, pán komisár, je však značný rozdiel.
<P>
Na záver, pán predsedajúci, hoci je veľmi dôležité obnovenie dôvery sporiteľov, prijatie neuskutočniteľných riešení by bolo osudovou chybou. Preto som žiadala o umiernenosť. Prehnané požiadavky by jednoducho zhoršili situáciu. Skončila som, pán predsedajúci, ale bolo potrebné vyjadriť sa o otázkach a zároveň hovoriť takým tempom, aby naši tlmočníci stíhali.
<SPEAKER ID="529" NAME="Antolín Sánchez Presedo" AFFILIATION="PSE">
(PT) Vážený pán predsedajúci, pán komisár, dámy a páni, finančná kríza vystavila fungovanie systémov ochrany vkladov v Európskej únii skúške. Následné napätie ukázalo, že nedostatky, pokiaľ ide o ich krytie a fungovanie, otriasli dôverou vkladateľov a že jednostranné opatrenia prijaté niektorými členskými štátmi s cieľom riešiť situáciu majú výrazný cezhraničný vplyv a destabilizujúce následky. Následne došlo k zvýšeniu požiadavky na spoločné kroky zamerané na nápravu zistených nedostatkov a na vykonanie dôkladnej revízie regulačného rámca.
<P>
Text, o ktorom sa diskutuje, odzrkadľuje vynikajúcu prácu pána Ehlera, ktorý dosiahol vo Výbore pre hospodárske a menové veci rozsiahly konsenzus. Jeho prijatie v prvom čítaní dá zelenú reforme, prostredníctvom ktorej sa budú riešiť dve naliehavé otázky: zvýšenie úrovne krytia a skrátenie výplatných lehôt. Je aj základom revízie s cieľom harmonizovať systémy ochrany vkladov v bankách v rámci jednotného európskeho trhu.
<P>
Vítam návrh zvýšiť chránenú úroveň krytia vkladov najskôr na minimálnu hodnotu 50 000 EUR a zvážiť jej zosúladenie na 100 000 EUR do konca roka 2010 v závislosti od hodnotenia vplyvu, ktoré má preskúmať Komisia so zohľadnením ochrany spotrebiteľa, finančnej stability a hospodárskej súťaže.
<P>
Právomoc daná Komisii upravovať úroveň krytia v závislosti od inflácie v súlade s regulačným postupom kontroly je takisto vhodným opatrením.
<P>
Skrátenie výplatnej lehoty zo súčasných troch mesiacov na 20 pracovných dní po administratívnom alebo súdnom rozhodnutí a posúdenie možného skrátenia na 10 pracovných dní predstavujú značné zlepšenie, rovnako ako zavedenie koncepcie núdzového vyplácania a povinnosti poskytovať vkladateľom informácie, ktoré potrebujú o použiteľných systémoch ochrany.
<P>
Plne podporujem požiadavku, aby Komisia vypracovala do konca roka 2009 podrobnú správu, v ktorej sa bude zaoberať dôležitými aspektmi, ako sú harmonizácia mechanizmov financovania systémov ochrany vkladov, opodstatnenie plného krytia v konkrétnych prípadoch, náklady a výhody systému Spoločenstva na ochranu vkladov a spojitosti medzi systémami vkladov a inými možnosťami.
<SPEAKER ID="530" NAME="Mariela Velichkova Baeva" AFFILIATION="ALDE">
(BG) Cieľom hlavného posolstva kľúčových zmien smernice o systémoch ochrany vkladov, pokiaľ ide o úroveň krytia a výplatnú lehotu, je poskytnúť vysokú úroveň záruk, ochrániť tak úspory malých investorov a udržať dôveru vo finančný systém.
<P>
Momentálne je zložité hodnotiť fiškálne náklady spojené so súčasnou finančnou krízou a s úpravami, ktoré s ňou súvisia. Potenciálne nízky rast reálneho HDP v priebehu niekoľkých rokov sa môže niekedy v budúcnosti ukázať ako ďalší destabilizačný faktor fiškálnej udržateľnosti.
<P>
V tejto atmosfére sa odporúča promptný rozbor finančných mechanizmov, ktoré členské štáty používajú na zhodnotenie vplyvu vykonaných zásahov. Je úplne samozrejmé, že systémy ochrany vkladov predstavujú účinné preventívne opatrenie, ich vplyv je však obmedzený na miestne prostredie, v ktorom fungujú. Aby sme napravili podobné nedostatky v čase, keď si budú investori vyberať medzi jednotlivými úrovňami ochrany, potrebujeme koordináciu na úrovni Spoločenstva.
<SPEAKER ID="531" NAME="Paolo Bartolozzi" AFFILIATION="PPE-DE">
(IT) Vážený pán predsedajúci, dámy a páni, súčasná finančná kríza, ktorá výrazne zasiahla medzinárodný bankový systém, vyvolala medzi sporiteľmi mnohé obavy o budúcnosť a neistotu v súvislosti s ich vkladmi.
<P>
Európsky parlament spolu s Radou vypracovali návrh smernice zameraný na zmenu a doplnenie systémov ochrany vkladov, pokiaľ ide o úroveň krytia a výplatnú lehotu, aby sa tak pokúsili zmenšiť nestálosť trhov a riziko bánk v súvislosti so zjavnými alebo skrytými problémami v oblasti likvidity a platobnej neschopnosti. Európska rada vyzvala 7. októbra Európsku komisiu, aby predložila naliehavý návrh na podporu zbližovania systémov ochrany vkladov v rámci Európskej únie s cieľom obnoviť dôveru verejnosti, zaistiť správne fungovanie finančného sektora a lepšiu ochranu vkladov jednotlivých sporiteľov a ich rodín.
<P>
Opatrením, ktoré má dnes Parlament prijať, sa ustanovuje zvýšenie minimálnej úrovne krytia pre súkromných sporiteľov na aspoň 50 000 EUR, pričom sa berie do úvahy, že mnoho členských štátov v súčasnom období uvažuje o zvýšení minimálneho krytia na aspoň 100 000 EUR. Táto smernica poskytuje aj skrátenie výplatných lehôt, ktoré majú v súčasnosti dĺžku tri mesiace a možno ich predĺžiť na deväť mesiacov, maximálne na niekoľko týždňov.
<P>
V globalizovanom hospodárstve a najmä v Európe, v ktorej v súčasnosti sledujeme rozširovanie počtu bánk a ich pobočiek, má pre členské štáty EÚ účinná cezhraničná spolupráca medzi bankami v krajine pôvodu a v hostiteľskej krajine zásadný význam. Takáto spolupráca musí priniesť záruky a zaistiť rýchle platby v prípade platobnej neschopnosti alebo zlyhania úverovej inštitúcie.
<P>
Na záver, keďže revízia smernice Európskej komisie sa obmedzuje na krytie pre vkladateľov, ktorí sú fyzickými osobami, myslím si, že by bolo vhodné mierne rozšíriť rozsah jej pôsobnosti tak, aby do neho spadali aj malé a stredné podniky. Sú aktívnymi účastníkmi výrobných procesov v rámci hospodárstva EÚ a nenahraditeľným ľudským a spoločenským prínosom. MSP by však mala byť v súčasnosti poskytnutá právna ochrana, ktorá by ich nielen ochránila pred rizikom nestálosti z dôvodu zlyhania bánk, ale umožnila by im aj fungovanie z pozície vyššej konkurencieschopnosti a zlepšenej hospodárskej, finančnej a zamestnaneckej stability.
<SPEAKER ID="532" NAME="Ján Hudacký" AFFILIATION="PPE-DE">
(SK) Súčasná finančná kríza nás núti prichádzať relatívne rýchlo s opatreniami, ktoré by mali odstrániť jej vplyvy na obyvateľov, ako aj na ekonomiku Európskej únie.
<P>
Správa môjho kolegu pána Ehlera veľmi vyvážene rieši problém ochrany vkladov z pohľadu úrovní krytia výplatných lehôt. Napriek súčasným snahám Komisie, nedá mi v tejto súvislosti nespomenúť nízky stupeň flexibility Komisie v čase nástupu krízy predísť nekoordinovaným rozhodnutiam jednotlivých členských štátov v súvislosti s ochranou vkladov klientov bánk.
<P>
Tento deficit koordinácie nakoniec viedol, našťastie iba v obmedzenej miere, k chaotickému správaniu sa klientov výbermi vkladov a ich presunmi do bánk v členských krajinách, kde sú vklady kryté vo väčšom objeme. V súvislosti s potrebou zvyšovania dôvery občanov k finančným inštitúciám je nevyhnutné, aby opatrenia, s ktorými prichádzame, boli čo najviac flexibilné, ale zároveň, aby vychádzali z reálnych predpokladov.
<P>
Rovnako ako spravodajca si myslím, že v prípade nedostupnosti vkladov je navrhovaná výplatná lehota 3 dni nereálna, pretože systém ochrany vkladov by z kapacitných dôvodov pravdepodobne zlyhal. Opatrenia na mimoriadne vyplatenie limitovanej výšky finančných zdrojov do 3 dní sú preto dobrý návrh v prípade, že sa nedá zabezpečiť kontinuita bankových služieb.
<P>
Som veľmi rád, že sa výška krytia vkladov zvyšuje na minimálne 100 000 EUR do konca roku 2009, čím sa určite zvýši dôvera vkladateľov k finančným inštitúciám. Vzhľadom na prvé skúsenosti s finančnou krízou si myslím, že malé a stredné podniky, ktoré sú mimochodom v čase krízy často mimo možnosti získania potrebných úverov, by mali naďalej spadať do rámca tejto smernice o ochrane vkladov, aby aspoň takýmto spôsobom čelili tejto kríze.
<SPEAKER ID="533" NAME="Colm Burke" AFFILIATION="PPE-DE">
Vážený pán predsedajúci, svetové hospodárstvo sa počas niekoľkých uplynulých mesiacov obrátilo hore nohami. V súčasnosti máme pred sebou desivé vyhliadky platobnej neschopnosti, konkurzných konaní, znárodnení, obrovskej deštrukcie bohatstva a znižovania hodnôt na burzách. Kľúčové inštitúcie našej finančnej infraštruktúry sa otriasli v základoch. Naše banky sú na kolenách a v role žobrákov žiadajú o pomoc vlády.
<P>
Národné vlády ich nemôžu ignorovať, pretože banky sú dôležité zo strategického hľadiska. Sú hybnou silou reálnej ekonomiky. Je šokujúce a hrozivé pozorovať, ako napríklad jedna írska banka stratila za posledných pár mesiacov 97 % svojej hodnoty.
<P>
Systémy ochrany vkladov majú preto zásadnú dôležitosť pri ochrane investorov pred najhorším vplyvom finančnej krízy, ktorá v súčasnosti útočí na svetové hospodárstvo. Suma 100 000 EUR je dôležitá z psychologického aj z hospodárskeho hľadiska, pretože uisťuje investorov, že ich životné úspory nie sú ohrozené.
<P>
Blahoželám spravodajcovi pánovi Ehlerovi k jeho práci a vítam predovšetkým rozšírenie rozsahu pôsobnosti smernice na ochranu MSP. MSP sú našou najväčšou nádejou a mali by byť našou prioritou, naším svetlom na konci tunela pri rýchlej obnove po súčasnej recesii.
<P>
Aj ja opakujem výzvu na koordinovanejšiu reakciu v budúcnosti. Írska vláda konala pri ochrane írskych bánk jednostranne. V budúcnosti by mal byť k dispozícii oficiálny nástroj na zaistenie lepšej koordinácie medzi členskými štátmi.
<P>
Na záver by som všeobecnejšie poznamenal, že nesmieme zabúdať na nesmiernu dôležitosť našej úzkej hospodárskej integrácie tu, v EÚ, a najmä v eurozóne, ktorá nás zatiaľ chráni pred víchricou finančnej krízy. Táto poznámka je dôležitá predovšetkým pre menšie členské štáty, ako napríklad Írsko. Stačí sa len pozrieť na sever, na našich ostrovných susedov Islanďanov, aby sme zistili, akú skazu dokáže spôsobiť navonok príťažlivá izolácia. Ich mena padla a ich hospodárstvo je v troskách. Nie je vylúčené, že by sa podobná situácia mohla odohrať aj v Írsku alebo iných menších členských štátoch, ak by neboli v eurozóne.
<SPEAKER ID="534" NAME="Othmar Karas" AFFILIATION="PPE-DE">
(DE) Vážený pán predsedajúci, pán spravodajca, pán komisár, rád by som pánovi spravodajcovi povedal, že som vďačný za jeho odborné znalosti, za jeho zmysel pre detail, vďaka ktorému je zaručené, že sa neobjavia neželané problémy, a za jeho parlamentný prístup k tejto rozprave.
<P>
Táto otázka sa týka každého. Keď sa banka dostane do problémov, o svoje peniaze sa bojí každý sporiteľ. Každý sporiteľ chce vedieť, nakoľko bezpečné sú jeho úspory. Každý sporiteľ chce vedieť výšku sumy a dĺžku výplatnej lehoty, ktorú má zaručenú. Z uvedeného dôvodu vítam zvýšenie krytia a očakávam hodnotenie dôsledkov, aby sme mohli rozhodnúť, či bude hranica 100 000 EUR harmonizovanou alebo minimálnou sumou. Vítam skrátenie výplatných lehôt a rád by som poďakoval všetkým svojim váženým kolegom, ktorí chcú tieto usmernenia preniesť aj na MSP. Pána komisára by som rád požiadal o preskúmanie, či by sa dalo napredovať aj týmto smerom.
<SPEAKER ID="535" NAME="Margarita Starkevičiūt" AFFILIATION="ALDE">
Vážený pán predsedajúci, niektorí ľudia radi tvrdia, že Európska únia v istých prípadoch funguje neúčinne, ale tento dokument a krátky časový rámec, v priebehu ktorého sme dosiahli dohodu, je dobrým príkladom, že v prípade potreby dokážeme konať veľmi rýchlo.
<P>
Chcem len povedať, že táto dohoda vysiela občanom Európskej únie veľmi dôležitý signál, že dokážeme reagovať na ich potreby. Ďalším veľmi dôležitým bodom je to, že hoci sa do veľkej miery odlišujeme, dokážeme dosiahnuť dohodu v hlavných otázkach, akými sú výška ochrany vkladov, výplatná lehota a iné otázky dôležité pre bežných občanov. Tento kompromis možno nie je dokonalý, je však dobrým dôkazom, že dokážeme konať spoločne.
<SPEAKER ID="536" NAME="Charlie McCreevy">
člen Komisie. - Vážený pán predsedajúci, len by som rád zopakoval, že hoci výsledky nie sú z pohľadu Komisie úplne uspokojivé, nemáme v úmysle odkladať alebo ohroziť kompromis, ktorý z pohľadu sporiteľov prináša isté zlepšenia. Budeme musieť naďalej pracovať na skvalitňovaní systémov ochrany vkladov.
<P>
Samozrejme sa zaväzujem splniť povinnosti v súvislosti s prípravou správ do konca roka 2009, ako je ustanovené v smernici. V týchto správach sa budeme zaoberať otázkami, ktoré načrtli poslanci v dnešnej rozprave. Úprimne dúfam, že keď budeme diskutovať o výsledkoch ďalšej práce a návrhoch, ktoré z nej vyplynú, budú závery ambicióznejšie. Hlavnou otázkou, na ktorú kladieme dôraz, je riešenie dlhodobej dôvery vkladateľov z EÚ.
<SPEAKER ID="537" NAME="Christian Ehler">
spravodajca. - (DE) Vážený pán predsedajúci, pán komisár, chcem vás vyzvať, aby sme nezničili kompromis, ktorý sme spoločne dosiahli za taký krátky čas (a ktorý nebol ničím iným ako vyhlásením Komisie, ktoré Parlament premenil na skutočnosť vďaka nájdeniu kompromisu s Radou) tým, že ho budeme malicherne kritizovať vo vzťahu k okolitému svetu. Predstavme ho okolitému svetu taký, aký je: že ide o veľmi rýchlu reakciu troch inštitúcií, veľmi ďalekosiahlu úvahu smerujúcu k harmonizácii nevyhnutných krokov vrátane potrebných požiadaviek na podrobné preskúmanie, ktorá má veľmi pozitívny a priamy vplyv na občanov; očakávame takmer úplné pokrytie 90 % ochrany vkladov a kratších výplatných lehôt. Aj my sme, samozrejme, mysleli na núdzové vyplácania.
<P>
Chcel by som ešte raz uviesť, že kompromis jednoducho neznamená, že tri inštitúcie alebo jedna z nich, konkrétne Komisia, povie, že ide o kompromis a že sa teraz chceme začať hrať so slovíčkami. Ide o spoločný signál. Preto sme sa angažovali v tomto rýchlom postupe. Z politického hľadiska by bolo nedbanlivé, keby sme viedli intelektuálne slovné potýčky na verejnosti. Musíme vyslať vonkajšiemu svetu tento pozitívny signál, ku ktorému sme dospeli spoločne s Komisiou. V opačnom prípade by sme v súčasnej finančnej kríze dosiahli presný opak toho, čo ste tak dôrazne vyjadrili vo svojom vyhlásení a čo sa nám podarilo umožniť tým, že sme to premenili na skutočnosť.
<SPEAKER ID="538" NAME="Predsedajúci">
Rozprava sa skončila.
<P>
Hlasovanie sa uskutoční vo štvrtok.
<P>
Písomné vyhlásenia (článok 142)
<SPEAKER ID="539" NAME="Sebastian Valentin Bodu" AFFILIATION="PPE-DE">
(RO) Súčasná hospodárska kríza si vyžaduje prijatie mimoriadnych opatrení v čase, keď stále viac Európanov čelí hrozbám nezamestnanosti a finančnej recesie. Zvýšenie hornej hranice ochrany vkladov bežných občanov, ktoré pomôže udržať dôveryhodnosť bankového systému, je pozitívnym opatrením. Pôvodná horná hranica vo výške 50 000 EUR a ďalšia vo výške 100 000 EUR je pre štáty, ktorých bankové systémy nemajú dlhú tradíciu, viac než dostatočná. Je to aj prípad Rumunska a ďalších postkomunistických štátov. V súčasnosti je dôležité, aby každý štát prijal takéto opatrenie, pretože v opačnom prípade by hrozilo, že sa medzi obyvateľstvom začne šíriť panika. V Rumunsku nie je veľa vkladov, ktoré by presahovali sumu 50 000 EUR. Z psychologického hľadiska by však zvýšenie hranice ochrany vkladov malo len pozitívny vplyv, keďže vklady obyvateľstva sa v porovnaní so septembrom znížili. Len v Bukurešti toto zníženie predstavuje 6 percent. Znamená to, že v priebehu niekoľkých týždňov sa vybralo približne 600 miliónov EUR, čo je za posledné roky bezprecedentná situácia.
<P>
Na druhej strane by som ako poslanec Európskeho parlamentu chcel upriamiť vašu pozornosť na skutočnosť, že toto opatrenie musíme doplniť o preskúmanie postupov v oblasti poskytovania úverov a úrovne preberaného rizika.
<SPEAKER ID="540" NAME="Siiri Oviir  " LANGUAGE="ET">
Od roku 1994 je prostredníctvom nariadení EÚ v prípade konkurzného konania banky zaručený vo všetkých členských štátoch systém ochrany vkladov. Stanovená je aj dolná hranica ochrany úspor, ktorej výška je 20 000 EUR. Bohužiaľ, aj v súčasnosti je priemerná výška úspor na obyvateľa EÚ 30 000 EUR. Z uvedenej informácie vyplýva všeobecná potreba zvýšiť dolnú hranicu ochrany vkladov.
<P>
Rozhodnutie Európskej rady zo 7. októbra 2008, v ktorom sa členské štáty v dôsledku svetovej finančnej krízy rozhodli poskytovať núdzovú pomoc s cieľom ochrániť úspory súkromných osôb vo výške minimálne 50 000 EUR ročne, je veľmi vítaným vývinom. Aj súčasná iniciatíva zo strany Európskej komisie pomôže zmeniť túto skutočnosť na právny predpis EÚ. Pomôže to zachovať dôveru vkladateľov z EÚ v európske finančné trhy.
<P>
V dôsledku odporúčaní Komisie sa v roku 2009 plánuje zvýšenie minimálnej hranice ochrany vkladov až na 100 000 EUR. Zo strany vkladateľov je tento vývoj veľmi vítaný.
<P>
Komisia by však rozhodne mala zvážiť aj reálnu schopnosť členských štátov, pokiaľ ide o zvyšovanie úrovne ochrany vkladov, a vyhnúť sa tak situácii, v ktorej by sa zvyšovanie krytia zmenilo na "preteky". Tie by mohli vyústiť do situácie, že chudobnejšie členské štáty by nemali dostatok finančných prostriedkov na ochranu chránených vkladov, a doplatili by na to tí istí, nič netušiaci vkladatelia.
<P>
Keďže finančné trhy EÚ sú veľmi úzko prepojené, podporujem pána spravodajcu a tiež vyzývam Komisiu a Radu, aby zlepšili požadovanú cezhraničnú spoluprácu a naplánovali konkrétnejšie opatrenia, ktoré by počas možnej krízovej situácie pomohli zaistiť lepšiu spoluprácu medzi členskými štátmi.
