<CHAPTER ID="003">
Program činnosti španielskeho predsedníctva (rozprava) 
<SPEAKER ID="007" NAME="Predseda">
Ďalším bodom programu je vyhlásenie Rady o predstavení programu španielskeho predsedníctva.
<SPEAKER ID="008" NAME="José Luis Rodríguez Zapatero" LANGUAGE="ES">
Vážený pán predseda, pán Barroso, dámy a páni, dovoľte mi, aby som niekoľko svojich úvodných slov adresoval krajine, ktorú sužuje bolesť a tragédia. Je to Haiti.
<P>
Viem, že sa všetci stotožňujeme so záujmom, solidaritou a záväzkom všetkých inštitúcii Európskej únie, a to od rotujúceho predsedníctva, Komisie, Rady a Parlamentu, voči krajine, ktorá trpí, voči ľudu, ktorý ničí smrť, rozvrat a násilie nadväzujúce na chudobnú a napätú minulosť.
<P>
Je málo príležitostí, kedy môžeme ukázať, čo ako Európania dokážeme urobiť, a to takým spôsobom, ako sa to chystáme urobiť v reakcii na túto tragédiu na Haiti. Preukážeme náš záväzok voči tomu, čo sa deje vo svete a v krajinách, ktoré trpia najviac.
<P>
Hneď od prvého okamihu nástupu do funkcie rotujúceho predsedníctva sme sa v spolupráci s Komisiou, ako aj s vysokou predstaviteľkou usilovali reagovať na túto tragédiu na Haiti. Minulý pondelok zasadala Rada ministrov pre rozvoj a budúci pondelok sa stretne Rada pre európske záležitosti s cieľom navrhnúť rýchlu reakciu, pokiaľ ide o pomoc a humanitárnu spoluprácu vo všetkých oblastiach, pre budúcnosť Haiti. Som plne presvedčený, že reakcia medzinárodného spoločenstva je silnou a spoločnou reakciou a že Európska únia túto ťažkú situáciu úspešne zvládne. V odpovedi na tragédiu na Haiti by mali byť jedinými protagonistami ľudia, ktorí tam trpia. Dúfam a verím, že urobíme všetko, čo je v našich silách, aby sme pomohli rozbehnúť úplnú obnovu krajiny. Vyžaduje si to európska spoločnosť a predovšetkým naše hlboko zakorenené presvedčenie.
<P>
Pán predseda, je mi cťou predstúpiť pred vás, aby som objasnil hlavné priority španielskeho rotujúceho predsedníctva na nasledujúcich šesť mesiacov. Je to pre mňa viac ako česť, je to veľká česť. Je to veľká česť, pretože hovorím v mene krajiny, ktorá bude v priebehu nasledujúcich šiestich mesiacov oslavovať 25. výročie svojho vstupu do vtedajších Európskych spoločenstiev.
<P>
Hovorím v mene európskej a proeurópskej krajiny, krajiny, ktorá za posledných 25 rokov prešla veľkou transformáciou, pokiaľ ide o pokrok a sociálne zabezpečenie, a to vo veľkej miere vďaka svojmu členstvu v Európskej únii. Európa bola snom generácií, mnohých generácií Španielov. Bol to sen o demokracii, o otvorení sa svetu, o pokroku, o sociálnom zabezpečení, o sociálnom štáte, o slobode. Toto sme videli v Európe, toto nám Európa priniesla a toto sme priniesli Európe my.
<P>
Po dvadsiatich piatich rokoch sme lojálni Európe a oddaní Únii. Nie je silnejší spôsob prejavu lojálnosti a oddanosti Európe ako uplatňovanie zodpovednosti v súvislosti s prijímaním záväzkov, preberaním iniciatívy a predkladaním návrhov. To chceme v priebehu nasledujúcich šiestich mesiacov robiť.
<P>
Bude to šesť mesiacov v zmysle zmeny, pretože rotujúce predsedníctvo preberáme v období hospodárskej zmeny, ktorá je dôsledkom najvážnejšej finančnej krízy za osemdesiat rokov. Je to obdobie politickej zmeny vďaka Lisabonskej zmluve, ktorá mení spôsob riadenia Európskej únie. Je to obdobie zmeny v oblasti zahraničných vzťahov, keďže fenomén globalizácie narastá a sú tu nové rozvíjajúce sa krajiny. Je to tiež obdobie zmeny, čo sa týka vzťahu, ktorý si Európa musí vytvoriť s európskymi občanmi s cieľom realizovať všetko, čo stanovuje Lisabonská zmluva. Bude to teda obdobie zmeny, a to hlavne v dvoch kontextoch: po prvé v súvislosti s hospodárskou krízou, ktorú zažívame, a po druhé v súvislosti s Lisabonskou zmluvou a jej novými inštitucionálnymi vzťahmi.
<P>
Čo sa týka hospodárskej krízy, rád by som povedal nasledovné: vieme, že je to najzávažnejšia kríza, ktorú sme zažili za posledných osemdesiat rokov. Vieme, že rovnako ako vtedy, celosvetová produkcia a medzinárodný obchod predtým nikdy tak prudko neklesli. Sme si vedomí vážnych následkov, ktoré vyvolala vo svete a v Európskej únii. Počet nezamestnaných sa zvýšil o osem miliónov. Mnoho z nich má, samozrejme, aj naša krajina. Ovplyvnila verejné financie, a teda aj výhľady na finančnú stabilitu, čo nás podnietilo a stále podnecuje k tomu, aby sme prijali bezodkladné spoločné opatrenia. Zároveň nás to donútilo, aby sme sa usilovali o zmeny v európskom hospodárstve a jeho výrobnej kapacite, ako aj o zlepšenie konkurencieschopnosti v celej Únii.
<P>
Musíme aj naďalej udržať fiškálne stimuly, a to pokým sa obnova nestane realitou. Musíme sa zaviazať k udržaniu Paktu stability a plniť pokyny Komisie pre rok 2013. Musíme tiež stanoviť stratégiu pre rok 2020, ktorú Komisia pripravuje a ktorá musí byť podľa španielskeho rotujúceho predsedníctva kľúčovou záležitosťou nasledujúcich šiestich mesiacov.
<P>
Poznáme prednosti a slabosti Európskej únie. Vieme, že od polovice 90. rokov minulého storočia strácame schopnosť hospodárskeho rastu, náš potenciál na hospodársky rast. Vieme, že od polovice 90. rokov minulého storočia sa v porovnaní s veľkými hospodárstvami, s ktorými súperíme, naša produktivita znižuje. Vieme tiež, že máme problémy v niektorých konkrétnych oblastiach, ktoré budú určovať budúcnosť nášho rastu, konkurencieschopnosti a inovácií v globalizovanom svete.
<P>
Máme však aj prednosti a mali by sme na ne pamätať. Naše silné stránky sú jasné: predstavujeme takmer tretinu celosvetového HDP. Nepochybne sme vedúcou vývoznou silou a po Spojených štátoch sme druhou vedúcou silou v oblasti výskumu, rozvoja a inovácií. Poskytujeme takmer 60 % svetovej rozvojovej pomoci, čo je obrovská prednosť Európskej únie.
<P>
Čo považuje Španielsko za hlavné priority v súvislosti s obnovením hospodárskej sily Európy a vytvorením trvalo udržateľného hospodárstva, a to z hľadiska konkurencieschopnosti, životného prostredia, ako aj zo sociálneho hľadiska? Spomeniem štyri hlavné témy, ktoré chcem presadzovať a ktoré by mali byť súčasťou stratégie EÚ 2020. Zhrnul by som ich tak, že v oblasti hospodárstva musí Európska únia staviť na seba. V rámci hospodárskej únie a spolupráce sa musí posunúť vpred. V prvom rade sa to týka zmyslu pre zodpovednosť zo strany členských štátov a potom aj zabezpečenia toho, aby inštitúcie Spoločenstva, hlavne Komisia, mali nové právomoci týkajúce sa vedenia a dosahovania cieľov.
<P>
Dámy a páni, za posledných desať rokov sa naša energetická závislosť zvýšila o deväť percentuálnych bodov. Toto je jedna z hlavných oblastí, v ktorej musíme konať a urobiť zmeny. Energetická závislosť sa v celej Európskej únii zvýšila zo 44 % na 53 %. Týchto deväť percentuálnych bodov predstavuje presne 64 miliónov EUR, ktoré ako Európska únia platíme iným krajinám. Viete, čo táto čiastka predstavuje? Predstavuje takmer takú istú sumu, akú všetky krajiny Európskej únie minú na verejné investície do výskumu, rozvoja a inovácií. Musíme zmeniť našu energetickú závislosť a znížiť ju, inak sa naša hospodárska zraniteľnosť zvýši.
<P>
Čo musíme urobiť? V oblasti energetiky sa dosiahol pokrok, ale nie taký, aký chceme. Musíme natrvalo vytvoriť spoločný trh s energiou, ktorý posilní celú Úniu a jej hospodárstvo. Na to, aby sme to dosiahli, potrebujeme dva kľúčové prvky: energetické prepojenia, keďže výhľady z roku 2002 neboli ešte naplnené, a zároveň spoločný regulačný rámec s cieľom skonsolidovať spoločný trh s energiou.
<P>
Ak dokážeme vytvoriť energetické prepojenia na juhu, východe a severe Európy, ak to presadíme ako hlavnú prioritu a poskytneme právomoci Komisii, dosiahneme zníženie našej energetickej závislosti a podporíme rozvoj obnoviteľných zdrojov energie, ktoré si svojím charakterom vyžadujú mnohostrannosť distribúcie energie.
<P>
Dámy a páni, Európa sa nestane hlavným aktérom, pokiaľ ide o hospodársku konkurencieschopnosť, dovtedy, kým nepodnikne jednoznačné kroky zamerané na riešenie všetkých rozhodujúcich aspektov energetických prepojení, ako aj otázok spoločného trhu.
<P>
Druhý hlavný cieľ: čo prináša najväčší rast a inovácie v modernej spoločnosti? Investície do informačnej spoločnosti a nových technológií, ktoré vo svete zmenili takmer všetko. Štyridsať percent z nárastu produktivity európskeho hospodárstva je výsledkom použitia informačných a komunikačných technológií (IKT). V tejto oblasti stojíme ako Európania v čele, pretože máme popredné spoločnosti. Nemáme však digitálny vnútorný trh. Chceme podniknúť kroky na vytvorenie takéhoto trhu. Čo si to vyžaduje? Vyžaduje si to odstránenie bariér, teda využívanie sietí nových generácií a podporovanie elektronického obchodu, ktorý sa v každej krajine denne rozvíja, ale nenapreduje, pokiaľ ide o jeho fungovanie medzi viacerými krajinami.
<P>
Ak dosiahneme pokrok na digitálnom trhu, uľahčíme vytváranie obsahu a posilníme duševné vlastníctvo. Vďaka inováciám, ktoré informačné a komunikačné technológie prinášajú do všetkých oblastí hospodárstva, zabezpečíme, aby sme dosiahli výsledky v oblasti produktivity vo veľmi krátkom období. Chcel by som zdôrazniť, že je to odvetvie, ktoré má v súčasnosti najväčší potenciál, čo sa týka inovácií, zvýšenia produktivity a vytvorenia stálej zamestnanosti.
<P>
Treťou oblasťou je hospodárstvo alebo udržateľný priemysel. Uvediem jeden príklad toho, čo považujeme za prioritu v súvislosti s bojom proti zmene klímy. Spolu s Komisiou chceme spustiť a presadzovať plán vývoja elektrických vozidiel. Automobilový priemysel bude prechádzať veľkou transformáciou, ktorá sa už začala. Ak v tejto oblasti priemyslu ako Európania prijmeme jednotný záväzok voči spoločnej, totožnej vízii a spoločnej stratégii pre elektrické automobily, pomôžeme znížiť našu energetickú závislosť. Prispejeme tiež k boju proti zmene klímy a k technologickým inováciám, ktoré sa vďaka elektrickým automobilom nepochybne otvoria a budú sa priamo spájať s priemyslom v oblasti informačných a komunikačných technológií.
<P>
Štvrtým hlavným prvkom trvalo udržateľného hospodárstva a hospodárskej obnovy, ktorý Európska únia potrebuje, je vzdelávanie, a to hlavne univerzitné, ktoré je fórom pre výskum.
<P>
Za posledných desať rokov Európa nepokročila, pokiaľ ide o počet prvotriednych univerzít v rebríčku 100 najlepších univerzít. Musíme zavŕšiť bolonský proces. Musíme podporovať, uľahčovať a otvárať perspektívy pre čoraz viac európsky orientované univerzity a čoraz viac európsky orientovaný výskum. Sú totiž bezpochyby hnacou silou pre budúcnosť. Už viac nesúperíme ako krajina proti krajine, ale ako Európania, ako Európa, pretože ostatní aktéri sú takí veľkí ako Čína, India, Spojené štáty a rozvíjajúce sa krajiny.
<P>
Ak čo najlepšie nevyužijeme synergiu, ktorú v hospodárstve predstavuje 500 miliónov obyvateľov, čo znamená desiatky tisíc podnikov s obrovským potenciálom a miliónmi pracovníkov, ktorým treba poskytovať čoraz lepšiu odbornú prípravu, potom v tomto globalizačnom scenári nebudeme patriť ku skutočným hlavným aktérom budúcnosti, pokiaľ ide o hospodársku prosperitu dosahovanú prostredníctvom inovácií a technológií. Budeme divákmi, a nie hlavnými aktérmi. Cestou vpred je Únia: jednotnejšia hospodárska politika, väčšia integrácia, lepšia spoločná vízia, viac Európy. Nie budovanie bariér, ale ich odstraňovanie, nie rozdeľovanie, ale spájanie s víziou Európy, ktorá podporuje konkurencieschopnosť, integráciu a inovácie.
<P>
Dôverujeme Komisii, pokiaľ ide o stratégiu EÚ 2020. Tá musí tiež zahŕňať spoločnú poľnohospodársku politiku, ktorá je zásadnou politikou v súvislosti s ochranou životného prostredia, bezpečnosťou potravín, ako aj príjmami mnohých európskych občanov. Sme presvedčení, že vďaka diskusii, ktorá bude prebiehať v Európskej rade i v Komisii a, prirodzene, vďaka dialógu s Európskym parlamentom dosiahneme vytvorenie stratégie EÚ 2020, ktorá zahŕňa seriózne riadenie a je náročná, čo sa týka jej cieľov, pričom sa zameriava na oblasti, ktoré som práve spomenul.
<P>
Hospodárske a politické zmeny a zmeny v riadení Únie. Lisabonská zmluva zavádza nové inštitúcie: stáleho predsedu Rady a vysokého predstaviteľa pre zahraničné veci. Posilňuje Parlament, jadro európskej demokracie, a zároveň posilňuje úlohu Komisie.
<P>
Pred Parlamentom, ktorý zastupuje všetkých európskych občanov, sa môžem zaviazať, že španielske rotujúce predsedníctvo bude týmto novým inštitúciám oddané a bude s nimi spolupracovať. Chceme, aby mali tieto inštitúcie taký zmysel, aký ustanovuje zmluva: konkrétne, aby Európska únia fungovala tak, aby ju stály predseda Rady mohol zastupovať a plniť si všetky svoje úlohy spolu s vysokou predstaviteľkou.
<P>
Vieme, že týchto šesť mesiacov bude prvým dôkazom toho, ako bude fungovať nová inštitucionálna štruktúra. Budeme tiež podporovať posilnenú Komisiu a Parlament, ktorý je čoraz dôležitejším politickým centrom Európskej únie. Budeme to robiť a dúfam, že na konci tohto obdobia sa to bude uspokojivo hodnotiť, pretože náš záväzok je veľmi silný. Európsku úniu riadi viacero síl. Musí medzi nimi existovať určité prepojenie, ktorým je spoločná lojálnosť. Takto by sme mali pracovať.
<P>
Pán predseda, dámy a páni, zažívame tiež zmeny v oblasti vonkajších vzťahov, a to nielen vďaka vytvoreniu postu vysokého predstaviteľa a zriadeniu Európskej služby pre vonkajšiu činnosť. Zmeny nastanú aj preto, lebo v kontexte globalizácie a zmien máme rázny šesťmesačný program. Predstavím vám naše ciele týkajúce sa vonkajších vzťahov pre všetky samity, ktoré usporiadame.
<P>
Po prvé, spoločná bezpečnosť; po druhé, energetika; po tretie, presadzovanie a rozširovanie obchodu a transferu technológií a po štvrté, oblasť rozvojovej spolupráce a pomoci, v ktorej si Európska únia udržiava vysoké etické vedenie vo svete.
<P>
V priebehu nasledujúcich šiestich mesiacov budeme o týchto cieľoch viesť dialóg so severnou a južnou Amerikou, v Stredozemí, v Afrike i v Ázii, ako aj s ostatnými európskymi krajinami, ktoré nie sú členmi Únie. Budeme viesť dialóg s veľkou časťou kontinentov a oblastí v rámci intenzívneho programu medzinárodných samitov. Prirodzene, budeme plne spolupracovať so stálym predsedom Rady a Komisiou, ale i s Parlamentom, pretože v priebehu nasledujúcich šiestich mesiacov budeme uzatvárať dôležité dohody.
<P>
Hospodárske zmeny, politické zmeny a zmeny vo vízii, v našom vonkajšom postoji v dôsledku nových aktérov a globalizácie. Pred niekoľkými minútami som uviedol, že okrem hospodárstva musí Európa staviť na seba aj v oblasti vonkajšej politiky. Musím povedať, že Európa potrebuje staviť na seba. Vonkajšia politika musí totiž zohľadňovať európske záujmy a spôsob, akým ich hájiť. Otázka susedských vzťahov musí byť prioritou. Podľa mňa si musíme stanoviť ambicióznejšie ciele a nadviazať intenzívnejšie vzťahy, pretože tu sa bude riešiť veľká časť európskych záujmov.
<P>
Zmeny, ktorými prechádzame a ktoré chceme presadiť prostredníctvom reformy a obnovy, majú tiež vplyv na európskych občanov. Lisabonská zmluva - v súlade s vôľou Európanov - chce, aby sa občania cítili bližšie k európskym inštitúciám. Chce, aby vnímali EÚ ako "svoju Úniu" a Európu ako vládu, ktorá je im blízka. Aby sme to mohli dosiahnuť, sú tu nové nástroje, ktoré chceme spustiť a presadzovať v priebehu nasledujúcich šiestich mesiacov.
<P>
Prvým z nich je legislatívna iniciatíva ľudí, ktorá je pre Parlament taká dôležitá. Druhým z nich je, že v spolupráci s Komisiou chceme dosiahnuť, aby sa pokrok týkajúci sa jedného z najdôležitejších práv občanov, na ktoré sa Európska únia môže sústrediť, teda rovnosti mužov a žien, stal v tomto období prioritou. Najvyspelejšie a najdokonalejšie spoločnosti, ktoré najlepšie uplatňujú ľudské práva a prosperitu, sú tie, ktoré dosahujú väčšiu rovnosť mužov a žien. Sú to spoločnosti, ktoré sú aktívne a odhodlané bojovať proti všetkému, čo spôsobuje rodové násilie a zlé zaobchádzanie so ženami, teda tomu, čo je nevhodné a neprijateľné vo vyspelej spoločnosti, akou je Európska únia. Z tohto dôvodu navrhujeme zavedenie nových systémov súdnej ochrany prostredníctvom európskeho ochranného príkazu, ako aj maximálne rozšírenie ochrany proti pohrome v podobe rodového násilia, ktorá sužuje veľkú časť európskych spoločností.
<P>
Na základe našich diskusií, návrhov a iniciatív musia európski občania tiež vedieť, že sociálna súdržnosť a sociálne začlenenie v reakcii na chudobu v Európe sú neodcudziteľnými aspektmi Únie a že najdôležitejšími prvkami identity Európy spolu s demokraciou sú sociálne zabezpečenie a sociálna súdržnosť. Stratégia EÚ 2020 pre hospodárstvo bude teda, ako som už povedal, musieť byť trvalo udržateľná z hospodárskeho, sociálneho i environmentálneho hľadiska.
<P>
S cieľom dosiahnuť túto sociálnu udržateľnosť navrhujem, aby sme v Európe vytvorili nový veľký sociálny pakt medzi podnikmi a pracovníkmi, veľký sociálny pakt v rámci vývoja stratégie EÚ 2020. Sociálny dialóg a sociálna dohoda posilnili Európu v okamihu jej zrodu i v obdobiach slabosti. Teraz v období obnovy a zmeny, po vážnej hospodárskej kríze, by sociálna dohoda - konkrétne sociálny pakt - mohla byť hlavnou hnacou silou cieľov, ktoré si stanovujeme pre účinné riadenie.
<P>
Vážený pán predsedajúci, už končím. Dámy a páni, ešte raz by som rád vyjadril poďakovanie Španielska všetkým krajinám Európskej únie, a to najmä tým, ktoré podporovali naše začlenenie a prispeli k nášmu rozvoju. Chcel by som pripomenúť náš záväzok voči Európe a Európskej únii, náš záväzok voči spôsobu života, ale i spôsobu myslenia i cítenia. Je to myslenie naklonené demokracii, rovnosti, ľudským právam, mieru, ako aj významu spolužitia, zjednotenia našich národov, zjednotenia našich túžob a zjednotenia našej histórie, ktoré nám umožnilo žiť v mieri, a dnes i zajtra nám môže umožniť naďalej žiť vo veľkom regióne prosperity, sociálneho zabezpečenia a ideálov.
<SPEAKER ID="009" NAME="José Manuel Barroso" LANGUAGE="ES">
Vážený pán predseda španielskej vlády, v priebehu nasledujúcich šiestich mesiacov sa Španielsko ujme rotujúceho predsedníctva Rady. Je to krajina s veľkou európskou tradíciou a veľkou európskou oddanosťou. Platí to pre jej vládu, ako aj politické sily i verejnú mienku a tiež pre predsedu vlády Josého-Luisa Rodrígueza-Zapatera, ktorého európsky kredit je nesporný.
<P>
Inštitucionálne motory európskej integrácie začnú plne fungovať, a to hneď ako Parlament vyslovením dôvery novej Komisii vytvorí pre tieto dve inštitúcie silný a solídny základ, aby sme sa mohli pohnúť vpred s ambicióznym politickým programom. Dúfam, že hlasovanie sa už čoskoro uskutoční.
<P>
V prvom rade by som v tomto veľmi tragickom čase pre Haiti chcel znovu potvrdiť našu plnú solidaritu a túžbu pomôcť jeho ľudu a obetiam zemetrasenia. Ničivé zemetrasenie je od 12. januára v popredí nášho záujmu. Ihneď sme vyvinuli úsilie s cieľom poskytnúť maximálnu možnú pomoc. V súčasnosti môže Komisia uvoľniť 130 miliónov EUR. Celkové úsilie Európskej únie, pokiaľ ide o okamžitú pomoc vrátane pomoci členských štátov, predstavuje viac ako 222 miliónov EUR, pričom nepočítame pomoc zo strany civilnej ochrany. Komisia by mohla v rámci dlhodobej pomoci uvoľniť ďalších 200 miliónov EUR. Môžem vás uistiť, že Komisia a Európska únia demonštrujú hodnoty a zásady solidarity prostredníctvom činov.
<P>
Haiti je karibskou krajinou. Chcel by som preto zdôrazniť, že počas šesťmesačného španielskeho predsedníctva Rady nás čaká veľmi ambiciózny program v oblasti vonkajších vzťahov. Zvlášť by som chcel vyzdvihnúť, že Latinská Amerika a Karibik sú prioritou španielskeho predsedníctva. Som si istý, že sa môžeme spoľahnúť na osobitné úsilie Španielska zaistiť, aby bol samit s krajinami Latinskej Ameriky a Karibiku, ktorý sa bude konať v máji v Madride, úspechom tak pre Latinskú Ameriku, ako aj pre Európu.
<P>
Dovoľte mi teraz prejsť k politickým prioritám nasledujúcich týždňov a mesiacov.
<P>
Všetko smeruje k rozhodnému a jednotnému európskemu konaniu. Neúspešný útok na lietadlo v Detroite nám pripomenul, že musíme konať spoločne, ak máme čeliť hrozbám namiereným na bezpečnosť. Kodaň nám pripomenula, že svetové spoločenstvo sa automaticky nestotožňuje s úrovňou ambícií Európy. Podobne ako v diskusiách v rámci G20, musíme aj naďalej presadzovať pozitívny a perspektívny medzinárodný proces. Len prostredníctvom spojenej Európy môžeme globalizáciu ovplyvňovať.
<P>
Musíme sa však pozrieť na stav nášho hospodárstva. Všetci vieme, že európske hospodárstvo je vo veľmi citlivej situácii. Rozhodné konanie zabránilo tomu najhoršiemu. Stále sme však vystavení riziku, že nezamestnanosť bude aj ďalej rásť. Musíme sa tiež rozhodnúť, kedy sa začneme zameriavať na obnovu verejných financií.
<P>
Zároveň sa musíme z krízy poučiť. Plne sme si uvedomili, že globalizácia je skutočnosťou a že ju musíme využiť v náš prospech. Ukázali sme, že naše systémy sociálnej ochrany dokážu reagovať na mimoriadne okolnosti a dokážu poskytovať nové záchranné siete. Boli sme však svedkami jasných obmedzení, ktorým čelia členské štáty pri samostatnom konaní. Zistili sme, že koordinované kroky Európskej únie nielenže priniesli Európe výsledky, ale aj spustili nebývalú globálnu reakciu na úrovni G20.
<P>
Teraz musíme sformovať náležitú budúcnosť pre Európu, jej hospodárstvo a spoločnosť. Úlohy, ktorým sme čelili pred krízou, sú stále tu a dokonca sa prehĺbili: ako sa vyrovnať s následkami starnutia, s našou demografiou, ako zostať konkurencieschopní v globálnom svete, ako zaistiť prechod k udržateľnejšiemu hospodárstvu. Spomenul som len niekoľko z nich. Verím však v schopnosti Európy. Som presvedčený, že hospodárstvo, ktoré obnovuje svoje prednosti, má reálnu šancu preorientovať svoj potenciál. Spoločnosť, ktorá sa tvárou v tvár hospodárskej kríze prejavila ako silná, dokáže budovať budúcnosť s istotou. Európsky hospodársky systém, ktorého odolnosť pramení z jednotného trhu, pravidiel hospodárskej súťaže a eura, bude teraz potrebovať tieto výhody ako hnaciu silu obnovy.
<P>
Nasledujúcich šesť mesiacov vnímam ako odrazový mostík k stanoveniu ambicióznych cieľov, cieľov, ktoré som predstavil vo svojich politických usmerneniach a o ktorých sme tu v Parlamente diskutovali minulú jeseň.
<P>
Toto všetko bude tvoriť stratégiu Európa 2020. Potrebujeme zásadné prepracovanie nášho hospodárstva, aby sme mohli plniť úlohy budúcnosti. Musíme odsúhlasiť program transformácie s Európskym parlamentom, s členskými štátmi, sociálnymi partnermi, so spoločnosťami všeobecne. Musíme ponúknuť jasné smerovanie ku konkurencieschopnému, inovatívnemu, trvalo udržateľnému, sociálne začleňujúcemu trhovému hospodárstvu, ktoré je schopné prosperovať na celosvetovom trhu.
<P>
Stratégia Európa 2020 musí ponúknuť tak strednodobú víziu, ako aj krátkodobé opatrenia. Čím lepšie dokážeme formovať naše bezprostredné opatrenia, ktoré nás privedú k našim dlhodobým cieľom, tým väčší bude náš náskok v oblasti budúceho rastu a zamestnanosti, našej priority číslo jeden.
<P>
Obnovenej lisabonskej stratégii sa podarilo prehĺbiť pochopenie toho, ako štrukturálna reforma priamo podporuje rast a pracovné miesta. Buďme však úprimní: kríza zmietla mnohé z týchto prínosov a boli tu tiež nedostatky. Pravda je, že pokiaľ ide o úsilie v oblasti výskumu, naše investície do vzdelávania, náš podiel na vysokých technológiách, stále veľmi zaostávame za našimi súpermi.
<P>
Teraz musíme využiť stratégiu Európa 2020 a vytvoriť nové zdroje rastu, uvoľniť potenciál vnútorného trhu s cieľom posunúť naše hospodárstvo ďalej. Znamená to teda využitie znalostí a tvorivosti, aby sme v našich hospodárstvach vytvárali skutočnú hodnotu, otvorenie inovácií a ich presadzovanie na trhu, a to od oblasti informačných a komunikačných technológií k novej energii, napríklad prostredníctvom ekologických technológií. Znamená to poskytnúť ľuďom do budúcnosti správne zručnosti, ako aj trh práce, ktorý je pripravený využiť príležitosti na vytváranie pracovných miest, a pritom sa zamerať na vážne problémy, akým je aj nezamestnanosť mladých ľudí.
<P>
Je zrejmé, že zo sociálneho hľadiska i z hľadiska nezamestnanosti čelíme v súčasnosti mimoriadnej situácii. To si vyžaduje intenzívnu pozornosť Európskej únie. Na úrovni Európskej únie musíme spolu zadefinovať opatrenia, ktoré doplnia národné opatrenia a budú mať pozitívny sociálny vplyv.
<P>
Zároveň to znamená hospodárstvo formované pre budúcnosť, teda udržateľné a efektívne hospodárstvo z hľadiska využívania zdrojov, ktoré je tiež produktívne a inovatívne. Je potrebné preorientovať obrovské priemyselné zdroje Európy s cieľom využiť výhodu prvého ťahu na trhoch zajtrajška. Európa však musí byť schopná si zachovať pevnú, modernú a konkurencieschopnú priemyselnú základňu. Kríza znamená, že viac ako kedykoľvek predtým musíme využiť každé investované euro tým najlepším spôsobom. A, prirodzene, musíme dokončiť našu reformu finančných trhov, aby mohli opäť slúžiť hospodárstvu, a nie naopak.
<P>
Zahŕňa to tiež prístup viac orientovaný na malé a stredné podniky (MSP). MSP predstavujú odvetvie, ktoré môže v Európskej únii vytvárať viac pracovných miest. Pomôžeme im a ich pracovníkom, ak znížime administratívne zaťaženie a uplatníme lepší a rozvážnejší regulačný prístup.
<P>
V rámci našich prepojených hospodárstiev máme všetci záujem o to, čo sa deje na vnútroštátnej úrovni i na úrovni Európskej únie, od jedného členského štátu k ďalšiemu. Súčasná kríza nám ukazuje nielen dôsledky globálnej vzájomnej závislosti, ale aj negatívne účinky, ktoré môže mať konkrétna situácia v jednej krajine na celú eurozónu.
<P>
Stratégia Európa 2020 musí teda priniesť silnejšie koordinačné mechanizmy, spoločnú víziu a efektívne európske riadenie. Chcem sa poďakovať pánovi premiérovi Zapaterovi za jeho zrejmú oddanosť tomuto európskemu prístupu v diskusiách o hospodárskych politikách, za jeho oddanosť záležitostiam Spoločenstva a úlohe Európskej komisie v tejto vízii a jej realizácii. Len prostredníctvom európskeho prístupu, európskej vízie a európskych nástrojov môžeme našim občanom priniesť výsledky.
<P>
To bude jeden z charakteristických znakov stratégie Európa 2020: posilnená koordinácia hospodárskych politík, v rámci ktorej Komisia plne využije nové možnosti ponúkané zmluvou vrátane tých, ktoré sa týkajú eurozóny.
<P>
Je to vízia, o ktorej by som chcel s vami v nasledujúcich týždňoch diskutovať. Z lisabonskej stratégie sme si totiž zobrali jedno ponaučenie, a to, že európska hospodárska stratégia si vyžaduje plný záväzok zo strany európskeho politického spoločenstva a sociálnych partnerov. Buďme konkrétni: niektorí vnútroštátni politici odmietali v minulosti prijať silnejšie mechanizmy riadenia v rámci lisabonskej stratégie. Dúfam, že na základe ponaučení vyplývajúcich so vzájomnej závislosti, a to nielen na svetovej, ale i na európskej úrovni - všetkých ponaučení, ktoré sme dostali od tejto krízy -, teraz všetky vlády EÚ uznajú potrebu plného prijatia stratégie Európa 2020, ako aj skutočne koordinovaných a premyslených opatrení v rámci hospodárskej politiky, ako sa uvádza v článkoch 120 a 121 Lisabonskej zmluvy.
<P>
A napokon mi dovoľte dodať, že stratégiu Európa 2020 považujem aj za spôsob, ktorým môžeme našim občanom priniesť dôveru a nádej. Nesmieme tajiť skutočnosť, že Európa, rovnako ako väčšina vyspelého sveta, bude prechádzať dlhým obdobím pomalého rastu, ak zostaneme pasívni. Fáza "zhoršenia pred nástupom zlepšenia" je pravdepodobne za nami, zlepšovanie bude však pomalé. Budeme sa musieť venovať skutočnému problému hospodárstva. Potenciálny rast Európy sa totiž môže znížiť, ak teraz nebudeme postupovať súdržným a efektívnym spôsobom. Naši občania, či už domácnosti alebo podniky, by mali cítiť, že Európska únia je súčasťou riešenia ich ťažkostí a obáv. Pre mňa je stratégia Európa 2020 predovšetkým reakciou na túto skutočnosť. Má spojiť európsky projekt s konkrétnymi potrebami našich občanov.
<P>
Z tohto dôvodu tiež vítam iniciatívu usporiadať neformálne zasadnutie Európskej rady, ktoré sa má konať 11. februára, s cieľom viesť prvé diskusie na úrovni hláv štátov a predsedov vlád. Zároveň si myslím, že je veľmi dôležité diskutovať o týchto otázkach s Parlamentom, a to predtým, ale aj potom ako Komisia predstaví svoj návrh stratégie Európa 2020. Preto som o tom hovoril s Radou a stálym predsedom Európskej rady. Som toho názoru, že by sme mali uplatniť prístup pozostávajúci aspoň z troch krokov: neformálne zasadnutie Európskej rady, na ktorom budú hlavy štátov a predsedovia vlád diskutovať o tejto záležitosti; jarné zasadnutie Európskej rady zamerané na prvé dôležité návrhy a júnové zasadnutie Rady zamerané na schválenie usmernení, aby sme mali dostatok času na širokú diskusiu o tejto otázke, a to za aktívnej účasti Európskeho parlamentu.
<P>
Dnes som sa sústredil na hospodársku politiku, pretože ju z hľadiska naliehavosti považujem za prioritu číslo jeden. Samozrejme, tým sme náš program nevyčerpali. Úlohy nadchádzajúcich týždňov a mesiacov sú rozmanité. Dovoľte mi spomenúť jeden z mnohých príkladov: nadviazanie na konferenciu v Kodani o zmene klímy. Hoci potrebujeme čas, aby sme spoločne zvážili správne strategické zamerania pre budúcnosť medzinárodného procesu, nemali by sme ubrať z našej ambície týkajúcej sa záväzkov, ktoré už Európska únia prijala.
<P>
Zároveň by sme mali zintenzívniť naše snahy, a to prostredníctvom vnútorných politík v oblasti podpory zlepšovania a modernizácie priemyselnej základne nášho hospodárstva, prostredníctvom inovácií a rozvoja nových ekologických technológií, programu energetickej účinnosti a energetickej bezpečnosti, ako aj zaradením tejto záležitosti medzi hlavné body transformačného programu Európy.
<P>
Takto budeme mať na svetovej scéne najlepšie argumenty v prospech Európskej únie: Európskej únie, ktorá je pripravená konať, má jasnú víziu do budúcnosti a odhodlanie ju naplniť. Čím jednotnejšie a efektívnejšie postupujeme doma, tým ľahšie presadíme naše záujmy aj na medzinárodnej scéne.
<P>
Veľmi sa teším na spoluprácu s týmto Parlamentom s cieľom pomôcť španielskemu predsedníctvu Rady dosiahnuť úspech a zaistiť, aby nás nasledujúcich šesť mesiacov posunulo na ceste k realizácií našich spoločných ambícií vytvoriť Európu, Európsku úniu, ktorá je bližšie k našim občanom a ktorá sa sústreďuje na jasné výsledky pre našu Európu.
<P>
(potlesk)
<SPEAKER ID="011" NAME="Predseda">
Ďakujem vám, pán Barroso. Skôr ako dám slovo predsedom parlamentných politických skupín, chcel by som ešte raz vyzdvihnúť význam vízie, ktorú tu predstavil pán Rodríguez Zapatero. Je to vízia rozvoja Európskej únie na základe metódy Spoločenstva. Ďakujem vám, pán Zapatero, aj za zdôraznenie úlohy Európskeho parlamentu, úlohy, ktorá nadobudnutím platnosti Lisabonskej zmluvy významne vzrástla. Je to práve spolupráca medzi Európskou Radou, Radou ministrov a Európskym parlamentom, ktorá bude vytvárať základ budúcej medziinštitucionálnej štruktúry a rovnováhy v Európskej únii.
<P>
Dnes predpovedáme našu úlohu na dlhé obdobie, ktoré bude nasledovať. Nie všetko je napísané v zmluvách. Z tohto dôvodu je všetko, čo sa udeje v priebehu španielskeho predsedníctva, veľmi dôležité. Vytvoria sa totiž politické zvyky, ktoré budú určovať spôsob našej práce, ako aj efektívnosť Európskej únie. Španielske predsedníctvo tu má osobitný význam. Ďakujem za prezentáciu vízie, ktorá sa vo veľkej miere zhoduje s víziou Európskeho parlamentu.
<P>
Chcel by som sa poďakovať pánovi Barrosovi za to, že predstavil stanovisko Európskej komisie. Komisia stále pracuje v rovnakom zložení ako predtým. Chcel by som tu však veľmi zdôrazniť nasledovné: máme Európsku komisiu, ešte to nie je nová Komisia, naďalej sa však na nej pracuje. Rád by som zvlášť poďakoval pánovi Barrosovi za predstavenie stratégie EÚ 2020 a spôsobu jej koordinovania. Je to zásadná vec: spôsob, akým budeme koordinovať stratégiu EÚ 2020 v budúcnosti. Aj tu by sme mali vychádzať z metódy Spoločenstva. Ďakujem veľmi pekne.
<P>
Teraz by som chcel požiadať predsedov politických skupín o ich pripomienky a poznámky.
<SPEAKER ID="012" NAME="Joseph Daul" LANGUAGE="FR">
Vážený pán predseda, dámy a páni, hospodárstvo, sociálna oblasť, klíma a energetika sú hlavnými prioritami španielskeho predsedníctva. Tie budú právom v centre pozornosti Európy. Z tohto dôvodu prvé rozhodnutie pána van Rompuya, a to zvolať zasadnutie Európskej rady, predstavuje pozitívny postoj. Toto zasadnutie má byť venované hospodárstvu, zmene klímy a teraz, prirodzene, i stratégii pre Haiti - hovorili ste o tomto probléme a som presvedčený, že je jedným z tých, v súvislosti s ktorými musí Európa ukázať svoje srdce, ale aj svoje know-how. Vy musíte zasiahnuť, aby sa zaistila väčšia účasť Rady na Haiti.
<P>
Preto je diskusia, ktorú ste vy sami, pán Rodríguez Zapatero, začali v súvislosti s možným európskym hospodárskym riadením, takisto vítaná, a to i napriek tomu alebo práve preto, že názory na túto vec sa v súčasnosti líšia. Je to normálne. Dámy a páni, nemali by sme sa na európskej úrovni báť hovoriť o politike s veľkým P a musíme byť k sebe úprimní.
<P>
Nemali by sme mať strach s veľkých diskusií. Rád by som sa vám poďakoval, pán úradujúci predseda Rady, za váš príspevok, pretože hospodárska a sociálna politika je predmetom hlavnej diskusie, tej, ktorá sa týka našich občanov a ktorá si vyžaduje našu reakciu z krátkodobého, strednodobého a dlhodobého hľadiska. Ako uviedol pán Barroso, toto je správny čas na nastolenie otázky hospodárskych cieľov krajín Únie. V skutočnosti je to pre Európu otázka prežitia, ako aj otázka jej sociálneho modelu.
<P>
Pán Rodríguez Zapatero, vy viete, čo sú hospodárske problémy. V Španielsku predstavujú rekordnú nezamestnanosť vo výške takmer 20 % a verejný deficit vo výške takmer 11 %. Treba povedať, že je to vaša krajina, ktorá prežíva problémy. Vítam preto vašu vôľu obnoviť rast a vytvárať zamestnanosť ako alfu a omegu vášho predsedníctva. Ak mám však byť úprimný, pán Zapatero - povedal som, že musíme hovoriť pravdu -, nie som si istý, či riešenia zamerané na ukončenie krízy a premenu sociálnej Európy na skutočnosť, ktoré navrhujete vy a politická skupina, do ktorej patríte, sú najvhodnejšie.
<P>
Podľa Poslaneckého klubu Európskej ľudovej strany (kresťanských demokratov) sa ukončenie krízy a vytvorenie pracovných miest nedá dosiahnuť prostredníctvom vyšších verejných výdavkov, ale vytvorením hospodárskeho, fiškálneho a ekologického prostredia, ktoré je priaznivé pre podniky, a to najmä malé a stredné. Malé a stredné podniky mám na mysli hlavne v súvislosti so zamestnanosťou v našich krajinách a regiónoch. Sociálnu súdržnosť, ktorú do veľkej miery preveruje kríza, ako aj škandály týkajúce sa prémií a odmien za nekompetentnosť niektorých manažérov, nemožno budovať na malých remeslách, ale na trvalom raste, z ktorého môže ťažiť najväčší počet ľudí.
<P>
Na záver by som sa chcel obrátiť na Radu, či už rotujúce predsedníctvo alebo stále predsedníctvo, a oficiálne povedať, že vďaka Lisabonskej zmluve sa časy zmenili. Rada a Parlament musia teraz úzko spolupracovať ako rovnocenní partneri. Tento nový vzťah si jednoznačne vyžaduje právne normy - v spojitosti s tým dôverujem našim právnym expertom, že budú usilovne uplatňovať novú zmluvu -, ale aj vzájomnú politickú dôveru a symbolické gestá. V tejto súvislosti opakujem svoje želanie, aby sa predsedníctvo Rady pravidelne zúčastňovalo na tomto fóre spontánnych otázok a odpovedí s poslancami Európskeho parlamentu tak, ako to niekoľko mesiacov robí predseda Komisie pán Barroso a ako ste to vy sami, pán Rodríguez Zapatero, urobili dnes ráno. Máte šesť mesiacov na to, aby ste túto zásadu zaviedli.
<P>
Úradujúcemu predsedovi Rady preto v nasledujúcich šiestich mesiacoch želám všetko najlepšie a dúfam, že sa nám v tomto období podarí posunúť Európu vpred. Prajem vám veľa šťastia.
<SPEAKER ID="013" NAME="Martin Schulz" LANGUAGE="DE">
Vážený pán predseda, španielske predsedníctvo ma ambiciózny program, ktorý ste nám, pán Zapatero, opísali. Spomenuli ste štyri hlavné priority, a to väčšiu energetickú bezpečnosť, viac investícií do informačných technológií, lepšie vzdelávanie a odbornú prípravu a vytvorenie určitej formy európskeho hospodárskeho riadenia s cieľom zaistiť, aby sa tieto priority aj realizovali. Je to správny prístup, ktorý privedie Európu do novej fázy.
<P>
Úlohy, ktorým tento kontinent čelí, nemajú nič spoločné s usporadúvaním parlamentných zasadnutí alebo organizovaním jedného samitu za druhým. V minulosti sa konalo veľa samitov. Samity problémy neriešia, ale ich popisujú. Potrebujeme, aby sa riešenia problémov naozaj realizovali v členských štátoch.
<P>
(potlesk)
<P>
Reakcie na váš návrh hospodárskeho riadenia naznačujú, že práve v tom spočíva problém. Prečo zlyhala lisabonská stratégia? Nebolo to tým, že by sa nedala zaviesť. Nie. Dala sa uplatniť. Lisabonská stratégia bola neúspešná pre neochotu členských štátov dodržať svoje sľuby. Tento nový prístup, tento nový závan čerstvého vzduchu, ktorý chcete do európskej politiky priniesť prostredníctvom ambiciózneho programu, je preto správny.
<P>
Staré štruktúry, ktoré doteraz máme, mi trochu pripomínajú povestného koňa Dona Quijota Rosinantu, ktorý si myslel, že je bujným žrebcom. V skutočnosti to bola stará mršina. V 21. storočí neuspejeme na Rosinantovi. Potrebujeme nové prístupy. Ste preto na správnej ceste.
<P>
Európa potrebuje prijatie niektorých aspektov španielskeho modelu. Dôvod, prečo vás my ako socialisti výslovne podporujeme - a hovorím to len raz -, je skutočnosť, že vláda v Španielsku je progresívnou vládou. Napriek veľkej opozícii a s veľkou dávkou odvahy ste dokázali ohromne posunúť vašu krajinu smerom k modernizácii. Za to si vás veľmi vážime.
<P>
(potlesk)
<P>
Ak budete na európskej úrovni konať s rovnakým elánom a odhodlaním, potom prinesiete túto vlnu modernizácie aj do Európy. Myslím si, že je odvážne, keď predseda vlády vyhlási napríklad, že násilie v manželstve nie je problémom národa, ale problémom, ktorý ovplyvňuje celú spoločnosť, a to všade, a že my v Európe, v našich vysoko rozvinutých, civilizovaných spoločnostiach nesmieme považovať násilie páchané na ženách za menší priestupok, ale za porušenie ľudských práv, pretože tým to skutočne je.
<P>
(potlesk)
<P>
Politické znovuoživenie, ktoré v Európe potrebujeme, je veľmi silno prepojené s našimi očakávaniami v súvislosti s vaším predsedníctvom, pán Rodríguez Zapatero. Chcel by som preto dodať, že v Európe tiež potrebujeme väčšiu hospodársku kontrolu. Uvediem príklad, aby som ukázal, že sociálna súdržnosť sa v spoločnosti zmení na trosky v dôsledku nedostatku kontroly alebo nedostatku odvahy túto kontrolu uplatňovať.
<P>
Keď hovoríme o regulácii finančných trhov a regulácii bankového systému, musíme tiež spomenúť skutočnosť, že tie isté banky, ktoré pred rokom dostali štátne prostriedky vo výške stoviek miliárd eur s cieľom zaistiť svoje prežitie, ich nepoužívajú na poskytovanie úverov, ale na špekulácie, pričom používajú peniaze daňových poplatníkov, aby vytvárali obrovské zisky. To ničí dôveru ľudí v hospodársky systém. To ničí sociálnu súdržnosť. Časť vášho programu, ktorá konečne zahŕňa uplatňovanie riadenia finančných trhov, je preto dôležitým bodom, ktorý my socialisti plne podporujeme.
<P>
(potlesk)
<P>
Skupina progresívnej aliancie socialistov a demokratov v Európskom parlamente podporí vaše predsedníctvo, pán Zapatero. Som presvedčený, že to, čo ste tu predstavili, je prístup prinášajúci skutočný dôvod na nádej. Zároveň dúfam, že Komisia bude konať s rovnakou intenzitou a s rovnakým politickým zameraním ako vaše predsedníctvo. Urobíme všetko, čo bude v našich silách, aby sme v nasledujúcich šiestich mesiacoch i po ich skončení priviedli Komisiu na správnu cestu. Dúfame totiž, že po 18 mesiacoch spoločného predsedníckeho tria nebudeme mať úplne nový program, ale namiesto toho sa zachová kontinuita.
<P>
Z tohto dôvodu môžete počas nastávajúcich šiestich mesiacov a ďalších dvanástich mesiacov tohto tria predsedníctiev počítať s podporou socialistov a demokratov. Želám vám veľa šťastia, pán Zapatero.
<P>
(potlesk)
<SPEAKER ID="014" NAME="Guy Verhofstadt">
v mene skupiny ALDE. - (FR) Vážený pán predseda, dámy a páni, pokiaľ ide o španielske predsedníctvo, v skutočnosti máme dve priority. Myslím si, že aj vy máte v podstate dve priority. Bez ohľadu na to, koľko otázok otvoríme v nasledujúcich šiestich mesiacoch s cieľom vyriešiť ich, sme presvedčení, že sú tu dva hlavné problémy.
<P>
V prvom rade, je tu polisabonská stratégia EÚ 2020. Som toho názoru, že v každom prípade je tento názov vhodnejší. Ľudia totiž napokon prestali rozlišovať medzi Lisabonskou zmluvou a lisabonskou stratégiou. Takže to je už veľký krok vpred. V tomto Parlamente však musíme byť vážni.
<P>
Zásadná otázka nespočíva v tom, či vieme, či je tu chuť znížiť nezamestnanosť, alebo zvýšiť výdavky na inovácie. Na tom sa všetci zhodneme. Zhodli sme sa na tom v roku 2000, zhodneme sa na tom v roku 2010 a potom opäť v roku 2020 i 2030. Nie, otázka sa týka iného problému: skrátka, sú Rada a členské štáty pripravené zmeniť metódu, ktorá neuspela v prípade lisabonskej stratégie? Mám tu na mysli otvorenú metódu koordinácie, nádherný výraz, ktorý znamená, že sú to členské štáty, nie Únia, kto rozhoduje. Jediné, čo sa robí, je porovnávanie výsledkov z jednotlivých členských štátov.
<P>
Je to akoby sa Únia zmenila na OECD. To je skutočnosť: vydávanie jedného dokumentu za druhým.
<P>
(potlesk)
<P>
Už vaše úvodné vyhlásenia, pán predseda, ma veľmi povzbudili. "Áno, budeme meniť veci", hovoríte. Veci sa musia zmeniť. Potrebujeme bič a potrebujeme cukor. Tam, kde to bude nevyhnutné, musíme uplatniť sankcie. V prvom rade sa však nedajte odradiť. Hovorím to otvorene vám a pánovi Moratinosovi, nedajte sa odradiť nemeckým ministrom hospodárstva, ktorý ani sekundu neváhal, aby mohol kritizovať vaše návrhy.
<P>
Musí to však byť dobré znamenie! Nemôžeme na jednej strane napríklad tvrdiť, že Grécko nevyvíja dostatočné úsilie, že iné krajiny nevyvíjajú dostatočné úsilie a pritom neposkytovať Komisii a Európskej únii zdroje a nástroje, ktoré potrebujú, aby mohli zasiahnuť. Môžeme robiť jedno alebo druhé. Nemôžete robiť obidve veci naraz.
<P>
Chcem vás preto povzbudiť, aby ste pokračovali v tejto ceste, a môžem vám povedať, že máte podporu tohto Parlamentu a aj Komisie, pretože stojíte proti tým, ktorí neustále zavrhujú potrebu zintenzívniť túto lisabonskú metódu.
<P>
Nuž, a pokiaľ ide o moju druhú prioritu, týka sa snahy nájsť po samite v Kodani inú stratégiu pre riešenie otázky zmeny klímy. Musíme priznať, že náš prístup zlyhal. Musíme to povedať, musíme to uznať. Nemá zmysel hovoriť si: "Áno, ale mali sme pravdu, bola to správna metóda", a tak ďalej. Nie, nebola to správna metóda. Stratégia bola zlá, pretože výsledok je zlý. Stratégia sa teda musí zmeniť.
<P>
Ja osobne navrhujem, aby sme prijali stratégiu postavenú na troch prvkoch. Prvým z nich je, aby si Európska únia určila zodpovednú osobu, ktorá by mala na starosti záležitosti týkajúce sa zmeny klímy a mala by právomoc rokovať v mene 27 členských štátov, aby sa nestalo to, čo v Kodani. Mali sme tam dánskeho premiéra, švédskeho premiéra, predsedu Komisie, pána Sarkozyho, pani Merkelovú, vás a pána Browna.
<P>
Znamená to, že tam bolo najmenej osem európskych politických lídrov, ktorí chceli rokovať. Pri stole však nebolo dosť miesta! Sotva tam ostalo miesto i pre pána Obamu. Boli tam predstavitelia Juhoafrickej republiky, Brazílie, Indie, Číny, potom pán Obama a okrem toho osem Európanov. Ako môžete za takýchto podmienok očakávať dohodu o spoločnom stanovisku a to, že vás ostatní vypočujú?
<P>
Postupujme teda ako Svetová obchodná organizácia (WTO). V prípade WTO to funguje. V tejto organizácii máme niekoho, kto je zodpovedný, rokuje za celú Európsku úniu a prináša výsledky. Niečo podobné potrebujeme aj na európskej úrovni, ak sa chceme vyhnúť tomu, aby sa opakovala situácia z Kodane.
<P>
(potlesk)
<P>
Som presvedčený, že okrem toho musíme byť realistami. V tejto záležitosti musíme byť realistickí. Potrebujeme trojstrannú dohodu medzi Spojenými štátmi, Európou a Čínou. To musí byť naším cieľom. Všetky tie stratégie, ktoré hovoria: "áno, uvidíme", ktoré nemajú spojencov v OSN, nebudú v zajtrajšom svete nič znamenať. Zajtrajší svet je svetom impérií a my musíme byť impériom.
<P>
Znamená to, že musíme byť za rokovacím stolom. S kým? So Spojenými štátmi a s Čínou. Sme to my traja, kto musí dosiahnuť dohodu. Nezačnime snívať, že zhromaždíme neviem koľko krajín, ktoré sa prihlásia k programu. Napokon, musíme vytvoriť spojenectvo so Spojenými štátmi. Práve so Spojenými štátmi musíme nájsť spoločnú reč. Podľa môjho názoru môžeme túto spoločnú reč nájsť v oblasti systému obchodovania s emisiami. My ho máme a oni nás budú nasledovať, ak sa nám podarí dosiahnuť dohodu. Poskytne nám to spoločný základ, aby sme mohli rokovať s Číňanmi.
<P>
Pán predseda, to sú moje dve hlavné priority pre španielske predsedníctvo. Som presvedčený, že vďaka jeho odhodlaniu sa pánovi Rodríguezovi Zapaterovi podarí dosiahnuť, aby to bolo významné a efektívne predsedníctvo.
<P>
(potlesk)
<SPEAKER ID="015" NAME="Daniel Cohn-Bendit" LANGUAGE="FR">
Vážený pán Zapatero, pán Barroso, najprv by som chcel reagovať na vašu poznámku týkajúcu sa Haiti. Pamätám sa, že v roku 2006 navrhol európsky komisár, volal sa Michel Barnier, vytvorenie európskej jednotky civilnej ochrany, ktorá mala byť známa ako EuropeAid. Bolo to v období, keď na čele Komisie stál pán Barroso. Keby sme dnes EuropeAid mali, prítomnosť Európanov na Haiti by bola viditeľnejšia. Pán predseda, vráťte sa k návrhu Michela Barniera. Ako vidíte, nie som žiadny sektár.
<P>
Teraz by som sa chcel vrátiť k tomu, čo ste povedali o budúcnosti Európy. Chcel by som pokračovať v inom duchu ako pán Verhofstadt. Hovoríte o raste, ale akom raste? Akom druhu rastu? Jedným z dôvodov krízy, environmentálnej krízy - pretože je veľa kríz, nie iba jedna - bol rast výroby, ktorý bol zároveň zhubný. Ak teda nebudeme na európskej úrovni diskutovať o kvalite a obsahu rastu, budeme iba opakovať chyby z minulosti. To je už jedna vec na zamyslenie.
<P>
Druhá záležitosť, ktorou sa musíme zaoberať, sa týka toho, čo ste povedali o raste a pakte, napríklad proti energetickej závislosti. Jedným z pilierov boja proti energetickej závislosti je úspora energie. V Európe musíme vytvoriť akýsi väčší pakt pre európske investície v oblasti úspory energie. V prípade životného prostredia ide o úspory energie, ide o miliardy v podobe investícií a zároveň o vytváranie pracovných miest. Takže nezabúdajte: obnoviteľné zdroje energie - áno, ale obnoviteľné zdroje spolu s úsporou energie. V tejto súvislosti žiadam, aby sa teraz Európska únia rozhodla, že do roku 2020 dosiahne úspory energie nie vo výške 20 %, ale vo výške 30 %.
<P>
A teraz k druhej záležitosti. Hovorili ste o elektrických automobiloch. Veľmi dobre! Je tu však aj niečo iné. Mobilita sa netýka len automobilov. Je tu jeden významný projekt, ktorý by sme mohli v Európe rozvinúť. Mali ste Airbus, máte vysokorýchlostné vlaky TGV. Prečo nepripraviť veľký projekt týkajúci sa európskych električkových tratí? V celej Európe je potrebné obnoviť a modernizovať električkové trate. Je to potrebné v strednej Európe, na juhu, v Latinskej Amerike, v podstate všade. Je to zdroj zamestnanosti. Časť automobilového priemyslu sa vám nepodarí zachrániť. Týmto spôsobom mu budete môcť zabezpečiť inú funkciu v oblasti mobility. Európsky projekt zameraný na električkové trate je tiež riešením problémov, ktoré sa týkajú klímy a súvisia s dopravou.
<P>
Teraz k inej téme. Oprávnene ste hovorili o vzdelávaní a bolonskom procese. Dobre. Problém týkajúci sa bolonského procesu však spočíva v tom, že sa odklonil od svojho pôvodného zámeru. Namiesto toho, aby sa vytvorila Európa s vysokoškolským vzdelávaním vyznačujúcim sa rovnosťou, vysokoškolské vzdelávanie sa zmenilo na školské vzdelávanie, v ktorom univerzity už viac nie sú miestom výskumu a premýšľania, ale továrňami na učenie. Vytvorili sa osnovy, ktoré študenti nedokážu plniť. Ak teda chcete pokračovať v bolonskom procese, musíme sa najprv vrátiť späť a spochybniť všetky osnovy, ktoré sa spájajú s bolonským procesom. Reakciu možno vidieť v uliciach univerzitných miest v celej Európe. Študenti tam neprotestujú proti myšlienke európskeho vzdelávania, ale proti úpadku vysokoškolského vzdelávania údajne v mene európskej myšlienky.
<P>
A na záver niekoľko slov k vášmu európskemu sociálnemu paktu. Európsky sociálny pakt a sociálny a environmentálny pakt. Dostaňte spoločnosti, odbory a veľké združenia v oblasti ochrany životného prostredia za rokovací stôl. Sociálna ochrana nebude fungovať bez ochrany životného prostredia. Je to nová myšlienka a pre kolegov z pravice to bola jedna z dobrých myšlienok, s ktorou prišiel pán Sarkozy vo Francúzsku. Volalo sa to Grenelle alebo rokovania za okrúhlym stolom venované životnému prostrediu. Som presvedčený, že nastal čas, aby sa Brusel zameral na životné prostredie a aby sociálni partneri a hlavní predstavitelia environmentálnych organizácií zasadli spolu k rokovaciemu stolu. Ak sa vydáte touto cestou, budeme s vami zajedno. Európa je riešením. Pokiaľ ide o nástroje, budeme ich musieť vyvíjať spoločne.
<SPEAKER ID="016" NAME="Timothy Kirkhope">
v mene skupiny ECR. - Vážený pán predseda, som rád, že v tomto rozhodujúcom okamihu, pokiaľ ide o prácu Európskej únie, sa Španielsko ujíma predsedníctva Rady.
<P>
Spolu s Gréckom a Portugalskom bolo členstvo Španielska v Európskom spoločenstve prvým príkladom toho, ako môže Európa pomôcť povzbudiť a podporiť novú demokraciu, teda príkladom cesty, ktorou od roku 1989 úspešne kráčali mnohí ďalší.
<P>
Španielski poslanci zo všetkých politických strán významne prispievajú k práci tohto Parlamentu a zastávajú význačné funkcie v Parlamente i v našich politických skupinách. Ich vplyv je veľký a v tejto súvislosti by som chcel zvlášť vzdať hold nášmu priateľovi Jaimovi Mayorovi Orejovi, jednej z najvplyvnejších osobností Parlamentu.
<P>
Predsedníctvo začína v období, ktoré je pre Európsku úniu rozhodujúce. Prajem mu všetko dobré. Musím sa však priznať, že mám obavy. Dopustilo sa chyby počas prvých dní v úrade. Návrh, aby sa namiesto jednoduchého koordinovania plánov hospodárskeho rozvoja v Európskej únii zaviedli povinné hospodárske politiky so sankciami a nápravnými opatreniami proti členským štátom, ktoré ich nedodržiavajú, je hlboko znepokojujúci.
<P>
Pripomína to veľmi zastaraný socialistický prístup vedenia a kontroly hospodárskej politiky, ktorý nezodpovedá riešeniu problémov 21. storočia. Nechcem sa pliesť do politiky Španielska, ale v Spojenom kráľovstve máme príslovie, v ktorom sa hovorí, že najprv si treba pozametať pred vlastným prahom. Socializmus to nerobí.
<P>
Potrebujeme hospodárske politiky, ktoré rešpektujú práva našich členských štátov, podnecujú výmenu osvedčených postupov a zameriavajú sa na vytváranie pridanej hodnoty pre EÚ. Politiky, ktoré obhajujú výhody vnútorného trhu a ďalej ich rozširujú. Politiky poskytujúce prostredie, v ktorom môžu podnikatelia a spoločnosti prosperovať s cieľom vytvárať pracovné miesta, zvyšovať našu životnú úroveň a prispievať k vytváraniu silnejšej spoločnosti.
<P>
My v skupine Európskych konzervatívcov a reformistov vkladáme veľké nádeje do iniciatívy Európa 2020 ako do rámca pre trvalo udržateľné, konkurencieschopné európske hospodárstvo. Pripravili sme vlastné dodatočné návrhy, ktoré, dúfame, nám pomôžu posunúť túto diskusiu vpred.
<P>
Chcel by som sa dotknúť aj zahraničnej politiky. Vieme, že v programe predsedníctva sa jej prisudzuje veľký význam. Musím však hovoriť o jednej veci, o ktorej sa program síce zmieňuje, ale podľa mňa bez dostatočného dôrazu. Tou záležitosťou je Irán. Musíme dôrazne skoncovať s jeho nezákonnou, krutou a nebezpečnou vládou. Ak to s nešírením jadrových zbraní myslíme vážne, iránska vláda musí pochopiť, že hoci má právo rozvíjať jadrovú energiu na mierové účely, nebude jej povolené zavádzať svet a presadzovať svoju ambíciu vlastniť jadrové zbrane. Režimu, ktorý sa uchyľuje k vraždeniu a násiliu s cieľom utláčať vlastný ľud - národ podvádzaný vládou, ktorú si zvolili -, jednoducho nemôžeme dôverovať a musíme konať.
<P>
Španielske predsedníctvo sa ujíma úradu s bohatým programom. Naša skupina bude posudzovať jeho návrhy a iniciatívy na základe ich významu. Či už navrhne progresívne politiky zamerané na podporu hospodárskeho rastu, riešenie zmeny klímy, posilnenie individuálnych slobôd a zodpovednosti, ako aj na podporu spolupráce na svetovej scéne tam, kde máme spoločné záujmy, všetko sú to oblasti, kde Európa ponúka skôr výhodu ako ukladanie bremien.
<P>
Ak to bude robiť, potom bude mať našu podporu.
<SPEAKER ID="017" NAME="Willy Meyer" LANGUAGE="ES">
Vitajte, pán Rodríguez Zapatero. Naša skupina si, žiaľ, myslí, že váš program nerieši základné problémy. Podľa nás by sa hlavná požiadavka tohto predsedníctva mala týkať nápravy súčasnej hospodárskej politiky, a to prostredníctvom verejnej intervencie do hospodárstva a, prirodzene, prostredníctvom regulácie trhu za pomoci progresívnych fiškálnych politík.
<P>
Recesia v Španielsku i v Európe, ako aj údaje o počte nezamestnaných, ktoré sme od 30. rokov minulého storočia nezažili, sú dôsledkom nezasahovania do trhu a nezasahovania do strategických výrobných odvetví vrátane finančného sektora. Z tohto pohľadu, žiaľ, vo vašom programe nie je nič nové. Príjmy zo zamestnanosti sa trestajú a príjmy z kapitálových výnosov sa podporujú, pretože chýba zosúladenie fiškálnych politík. Zároveň v rámci toho, čo sa chápe ako liberalizácia služieb, prebieha rozklad európskeho sociálneho modelu.
<P>
Články 43 a 49 zmluvy chránia model, ktorý podporuje trh a trhovú slobodu, a nie práva pracujúcich. Ako iste viete, máme už rozhodnutia Európskeho súdneho dvora, ktoré legalizujú sociálny damping. To je realita. Z tohto dôvodu, žiaľ, tá časť vášho programu, ktorá je pre nás podstatná, nemení alebo neupravuje nič a ani nič nové neprináša. Inými slovami, je v rozpore so sloganom, ktorý ste pre španielske predsedníctvo použili: Inovovanie Európy.
<P>
V tomto konkrétnom ohľade nedochádza k žiadnej inovácii. Ide tu o kontinuitu, a to následkom zvolenia pána Barrosa, s ktorým sme nesúhlasili, hoci vy ste mu, samozrejme, vyjadrili podporu. Myslíme si, že táto kontinuita je pre európsky model škodlivá.
<P>
Pokiaľ ide o zahraničnú politiku, nesúhlasíme s tým, že potrebujeme zvýšiť vojenský potenciál. Obrazy pohromy na Haiti, kde sa nasadzujú bojové helikoptéry a loďstvo, sú pre nás zdrvujúce. Sú zdrvujúce! Toto nepotrebujeme, keď sa vyskytnú také pohromy, ako je tá na Haiti. Potrebujeme civilnú ochranu. Potrebujeme lekárov, architektov a ľudí, ktorí pomôžu zmierniť bolesť spôsobenú touto tragédiou.
<P>
A na záver, pán Zapatero, samit s Marokom. Nesúhlasíme s rozšíreným štatútom Maroka, keď obyvatelia Sahary nemôžu uplatniť svoje právo na sebaurčenie a čelia neustálemu prenasledovaniu, opakujem, neustálemu prenasledovaniu zo strany marockých orgánov. Sme proti tomuto samitu. Sme presvedčení, že by sme mali usporiadať európsky samit týkajúci sa práva obyvateľov Sahary na sebaurčenie.
<P>
Čo sa týka štátu Izrael, musíme byť oveľa prísnejší v súvislosti so susedskou politikou. Musíme zaistiť, aby sa dodržiaval článok 2 zmluvy o pristúpení ako súčasť susedskej politiky, pretože Izrael ustavične porušuje medzinárodné právo.
<SPEAKER ID="018" NAME="Marta Andreasen">
v mene skupiny EFD. - Ďakujem vám, pán predseda. Pozorne som si vypočula vaše návrhy pre španielske predsedníctvo a môžem vám iba zaželať veľa šťastia. Teraz budem hovoriť o realite.
<P>
Zastupujem juhovýchodné Anglicko a mnohí moji voliči - spolu s ostatnými občanmi Európy - už dlho doplácajú na zneužívanie týkajúce sa urbanizácie na pobreží Stredozemného mora, ako aj v iných oblastiach Španielska. Tento Parlament prijal tri správy, ktoré vyzývajú španielske orgány, aby zakročili. Okrem usvedčenia niekoľkých politikov a vydania nového pozemkového zákona sa však neprijali žiadne konkrétne kroky na ochranu ľudí, ktorí utrpeli škodu.
<P>
Problémy mojich voličov zahŕňajú dramatickú situáciu, akú zažili Len a Helen Priorovci z Berkshire, ktorí boli svedkami búrania svojho domu, pretože podľa úradov bol pri jeho stavbe porušený pobrežný zákon, ako aj situácie, v ktorých sa ocitla Doreen Snooková, tiež z Berkshire, v Alicante a pán Lohmann v Lanzarote. V skutočnosti totiž nemôžu v domoch, ktoré si kúpili, bývať, pretože tam chýba náležitá infraštruktúra a služby.
<P>
Ako štátna príslušníčka Španielska sa hanbím za to, čo sa deje v našej krajine. Teraz, keď tlač informuje o nepríjemných skúsenostiach týchto ľudí, mám veľké obavy o budúcnosť podnikania v oblasti cestovného ruchu v Španielsku.
<P>
(ES) Pán Zapatero, teraz k vám prehovorím vo vašom rodnom jazyku, ktorý je aj mojím rodným jazykom.
<P>
Ľudia, ktorých to postihlo, nie sú zámožní. Sú to ľudia, ktorí použili plody svojej práce na to, aby si kúpili dom v tejto krajine s príjemným podnebím a dobrými ľuďmi, aby tam mohli žiť, keď odídu do dôchodku. Títo ľudia musia teraz nespravodlivo platiť poplatky právnikom a iným znalcom, aby sa bránili na súdoch, pričom nemajú veľkú šancu na úspech.
<P>
Európska únia presviedča svojich obyvateľov, že je tu na to, aby zachovávala pokoj v Európe. Prinesie situácia, ktorú som opísala, pokoj do Európy?
<P>
Hovoríte nám, že vyvediete Európu z tejto krízy. Ak nedokážete riešiť problém, o ktorom sa zmieňujem, aká je potom dôveryhodnosť toho, že vyriešite finančnú krízu v Európe? Pán Zapatero, riešenie chceme teraz. Chceme, aby ľudia mohli žiť v domoch, ktoré si kúpili. Ak to nie je možné, musí im byť poskytnutá dostatočná náhrada, aby si mohli kúpiť podobnú nehnuteľnosť.
<P>
Tento Parlament Španielsku iba pohrozil zablokovaním dotácií. Môžem vás však uistiť, že ak sa táto situácia počas španielskeho predsedníctva nevyrieši, urobím všetko, čo sa bude dať, aby sa z tejto hrozby stala skutočnosť.
<SPEAKER ID="021" NAME="Francisco Sosa Wagner" AFFILIATION="NI">
(ES) Teší ma, že sa zúčastňujem na tomto mimoriadnom fóre s premiérom španielskej vlády, človekom, ktorého si vysoko vážim už od čias, keď bol vynikajúcim študentom práva.
<P>
Myslím si, že rotujúce predsedníctvo Európskej únie dáva našej krajine tú najlepšiu príležitosť opäť dokázať, že Španielsko chce hrať v Európe rozhodujúcu úlohu.
<P>
Ako povedal pán premiér, Európa bola snom mnohých Španielov v priebehu dlhých rokov diktatúry. Preto nás mimoriadne teší, že tu môžeme byť. Máme radosť z tohto zážitku, pretože vieme, dámy a páni, že Únia členských štátov, ktoré tu zastupujeme, je jedinou odpoveďou na problémy, ktorým svet čelí, keďže tradičné štáty nedokážu nájsť účinné riešenia.
<P>
Je veľmi dôležité, aby si Európa našla svoje miesto, a to prostredníctvom sebadefinovania a obhajoby hodnôt, ktoré si vytvorila pri zrode revolúcií, z kníh napísaných jej vynikajúcimi mysliteľmi a z prosieb svojich národov. Tými hodnotami sú sloboda, zásada zdravého úsudku, laicizmus a solidarita. Viem preto, pán premiér, že chcete túto príležitosť využiť čo najlepšie, aby ste Lisabonskú zmluvu uviedli do praxe.
<P>
Súhlasím s cieľmi, ktoré ste navrhli, hoci niektoré z nich sú nejasné a zároveň nedokážu odlíšiť záležitosti, ktoré sú vedľajšie od tých, ktoré sú zásadné. Z jedného z týchto cieľov, ktorý sa týka zmeny klímy, nadobúdam pocit, že európska politika, ktorú uplatňuje Komisia, je tá správna, hoci v Kodani zlyhala. Je dôležité skoncovať s plytvaním zo strany toľkých národov, pretože miliardy obyvateľov Zeme by nemali trpieť dôsledkami sebectva bohatých spoločností.
<P>
Väčší dôraz by som položil na ochranu ľudských práv vo svete. Keď je Európska únia obviňovaná z toho, že je byrokratickou organizáciu bez duše, ľudia často zabúdajú, že tou dušou je naša Charta základných práv. V tejto súvislosti som presvedčený, že španielske predsedníctvo by sa malo zaoberať nasledujúcimi záležitosťami: nemalo by usporiadať marocký samit, pokiaľ sa Maroko nezaviaže dodržiavať uznesenia týkajúce sa Sahary, ktoré prijala Organizácia Spojených národov, teda orgán, na ktorý ste sa pri iných príležitostiach odvolávali.
<P>
V prípade Kuby a Iránu by ste mali presadzovať spoločné kroky zamerané na uznanie organizácií, ktoré sa stavajú proti vláde, a to v súlade s diskusiou, ktorá tu včera prebehla. Ak sú práva našou dušou, dušou Európy, odvážim sa vám pripomenúť, že kladiete veľký dôraz, ako ste správne vo svojom prejave uviedli, na to, aby oporou Európy bola spoločná energetická politika. Bez nej sa všetko brzdí a dokonca i medzinárodná politika sa vystavuje riziku, že sa vyparí ako dym.
<P>
Napokon by som vám chcel pripomenúť, aby ste nezabudli na svoj záväzok udeliť mestám Ceuta a Melilla podobný štatút, ako má väčšina odľahlých regiónov.
<P>
A na záver: vážený pán premiér Zapatero, môj drahý priateľ José Luis, želám vám veľa úspechov, ktoré budú na prospech tejto silnej, federálnej Európy, v ktorú obaja veríme.
<SPEAKER ID="022" NAME="José Luis Rodríguez Zapatero" LANGUAGE="ES">
Vážený pán predseda, najprv by som rád vyjadril poďakovanie za charakter a obsah príspevkov, ktoré dnes dopoludnia odzneli v mene rôznych parlamentných skupín.
<P>
Vyjadrím sa o najdôležitejších záležitostiach a začnem pánom Daulom. Ďakujem za vaše slová v súvislosti s touto pozitívnou snahou o hospodárske riadenie, o spoločnú hospodársku politiku. Predložili ste otázku o tom, čo je cieľom takéhoto hospodárskeho riadenia, takejto hospodárskej politiky, alebo, prepáčte za výraz, podnikli ste ideologický útok na možné predpoklady idey alebo projektu sociálnej demokracie. Konkrétne povedané, dozvedel som sa o vašej zdržanlivosti, pokiaľ ide o nekritické zvyšovanie verejných výdavkov, a o tom, že uprednostňujete prostredie, ktoré je priaznivé pre podniky.
<P>
Chcel by som niečo objasniť. S mojím prejavom to súvisí málo, ale vo veľkej miere sa to dotýka môjho politického presvedčenia. Som veľkým zástancom Paktu stability. Dôrazne podporujem fiškálne saldo počas celého cyklu. Dokonca tak, že vláda, ktorej som predsedal a stále predsedám, dosiahla počas prvých štyroch rokov svojho vládnutia, pred hospodárskou a finančnou krízou, prebytok verejných financií a znížila svoj deficit na úroveň 32 % HDP. Som teda konvertita. Deficit a prebytok sú nástroje, ktoré závisia od hospodárskeho cyklu. V tejto chvíli, podobne ako väčšina európskych vlád, súhlasím s reakciou prostredníctvom fiškálneho stimulu, ktorý vedie k verejnému deficitu. Okrem toho sa verejné výdavky mierne zvýšili z dôvodu zníženia súkromných investícií. Nie je to ideologický problém. Ide o reálny problém. Finančná kríza spôsobila zmrazenie a zastavenie súkromných investícií a súkromných úverov. Zdá sa rozumné, že jediný spôsob istej kompenzácie tohto spomalenia hospodárstva spočíval vo verejnom stimule. Túto situáciu je potrebné upraviť podľa možností a musíme sa vrátiť k Paktu stability.
<P>
Podobne ako iné krajiny, naša krajina dosiahne a v skutočnosti už dosiahla vysoký verejný deficit. Môžem vás však zároveň ubezpečiť, že naša krajina splní svoj záväzok voči Komisii do roku 2013 a vráti sa na cestu stability, ktorá znamená deficit na úrovni 3 %. Komisia si je vedomá, že na dosiahnutie tohto cieľa sme prijali plán šetrenia, prísny plán na fiškálnu konsolidáciu. Je dôsledný v súvislosti s verejnými účtami a my ho splníme.
<P>
Súhlasím s tým, že musíme vytvoriť prostredie, ktoré je priaznivé pre podniky, hospodársku činnosť, iniciatívu a hospodársku súťaž. Vo svojom prejave som v skutočnosti dôrazne obhajoval spoločný trh s energiou a európsky digitálny trh. Neznamená to nič iné než presadzovanie hospodárskej slobody, iniciatívy a obchodu medzi Európanmi v oblasti energetiky a presadzovanie hospodárskej súťaže, pretože tým dochádza k znižovaniu cien a k podpore technologických inovácií. V oblasti digitálnych technológií, ktorej som sa dnes výrazne venoval, sa vo veľkej miere spoliehame na budúcnosť, keďže podporujeme elektronický obchod a prevod všetkých výrobkov, ktoré sa v súčasnosti vyrábajú v oblasti komunikačných technológií a ktoré predstavujú rastúce percento hrubého domáceho produktu.
<P>
Cieľ nášho návrhu a nášho plánu preto spočíva v tom, aby stratégia EÚ 2020 zahŕňala podporu vytvorenia Európy bez obchodných prekážok a aby sa v Európe rozvíjala hospodárska súťaž, inovácie a podnikateľské prostredie. Vlády sa tiež musia snažiť nie o korekciu prostredia, ktoré stojí za obchodnou činnosťou, ale najmä o to, aby čo najviac zasiahli s cieľom korigovať prostredie, v ktorom sa uprednostňovali finančné špekulácie alebo špekulácie s nehnuteľnosťami. To je niečo iné. Vďaka konkrétnym predstavám niekedy dochádza k zámernej alebo neúmyselnej podpore špekulácií vo finančnej oblasti alebo v oblasti nehnuteľností. Španielsko sa stalo obeťou tohto javu, rovnako ako niektorí občania, a to nielen britskí. Toto je vôľa vlády a patrí do jej právomoci. Mali by ste si uvedomiť, že v Španielsku existuje rozdelenie právomocí, ktorými nedisponuje len centrálna vláda, ale aj autonómne spoločenstvá a rady. Máme, samozrejme, zákony a súdne konania. Dôsledne si však uvedomujem to, čo ste povedali, a preto budeme konať.
<P>
Preto je naším cieľom vytvorenie hospodárskeho prostredia, ktoré je priaznivé pre obchodnú činnosť, iniciatívu a inovácie, ale v ktorom nedochádza k podpore finančných špekulácií a špekulácií s nehnuteľnosťami.
<P>
Podporujem, samozrejme, primeraný fiškálny tlak a nezastupujem žiadny protikladný model, pretože počas pôsobenia vo vláde som znížil daň z podnikania, daň z príjmu pracovníkov a obmedzil som osobné daňové povinnosti. Z hľadiska intervencionizmu súhlasím s obsahom jeho cieľov, pokiaľ ide o zdaňovanie a fiškálnu situáciu.
<P>
Na záver by som pánovi Daulovi rád povedal, že si uvedomujem stanovisko jeho skupiny, ktorá tvorí väčšinu v tomto Parlamente, v súvislosti s úlohou predsedu Rady - stáleho predsedu - a úlohou Parlamentu. Túto otázku považujem za dôležitú. Súhlasím s tým, aby mali všetky európske inštitúcie, významné európske inštitúcie, nepretržitý vzťah s Parlamentom. Samozrejme, keďže chceme Európu rozšíriť, musíme vytvárať silnejší Parlament. To je môj názor.
<P>
Pán Schulz, ďakujem za vaše slová. Som presvedčený, že zásady Európskej únie vo veľkej miere súvisia so zásadami sociálnej demokracie a že sociálna demokracia bola a je hlavnou silou pri budovaní európskej idey a európskych ideálov. Napriek presvedčivosti iných myšlienok, ktorých uplatňovanie sprevádzalo mnoho problémov, by som rád potvrdil našu angažovanosť v súvislosti s predstavou sociálnej súdržnosti, predstavou, pri ktorej je nevyhnutný skutočný sociálny charakter demokracie.
<P>
Pán Verhofstadt, som mimoriadne vďačný za vaše slová. Súhlasím takmer so všetkým, čo ste uviedli. Pokiaľ ide o koordináciu a neúspech Lisabonskej zmluvy, otvorená koordinácia zlyhala. Uvedomujeme si to. Zmluvu sme revidovali v roku 2004 a v súčasnosti ju buď vezmeme vážne, alebo v roku 2020 budeme opäť konštatovať, že nefungovala. Vláda si vyžaduje metódu Spoločenstva. Neviem, prečo niektorých z vás prekvapujú slová "sankcie" alebo "požiadavky". V práci Európskej únie sa prijíma mnoho rozhodnutí, ktoré obsahujú sankcie. Ak sa nedodržiavajú smernice, ak sa nedodržiava Pakt stability, je prirodzené, že by sa mali prijímať sankcie. Okrem toho, tento postup funguje. Parlament musí mať jasno v tom, pretože v tom musí mať jasno Európska únia, že spoločné kroky prinášajú dobré výsledky. Ide napríklad o prijatie eura, vytvorenie Paktu stability a vnútorného trhu, ktorý je potrebné rozvinúť a prehĺbiť, pretože je jedným z hlavných nástrojov rastu a konkurencieschopnosti.
<P>
V plnej miere súhlasím s vašimi návrhmi v súvislosti s konferenciou v Kodani a s následnou novou stratégiou. Myslím si, že je to dostatočne zaujímavá iniciatíva na to, aby v tejto súvislosti vznikol najvyšší orgán, a je pravda, že konferencia v Kodani nepriniesla výsledky, ktoré sme si želali. Je pravda, že Európa zaujala kladné stanovisko. To však neprinieslo výsledok.
<P>
Pán Meyer, pri všetkej úcte, v niektorých otázkach sa nezhodneme. Samozrejme, okrem toho, že Európska únia nemá kompetencie napríklad v oblasti fiškálnej politiky, nepredložil som konzervatívny program, ale program reforiem. Je to predovšetkým program, ktorého cieľom je šetriť čas v budúcnosti, očakávať budúcnosť, čo je podľa môjho názoru najlepší spôsob, ako sa posunúť vpred pomocou pokrokového programu. Pokrokový program je taký, ktorý vníma zmeny, očakáva ich a následne je schopný inovácií. Dúfam a verím, že Európska únia udrží krok s uvedenou predstavou.
<P>
Rešpektujem vaše stanovisko v súvislosti s Marokom, ale nesúhlasím s ním. Severná Afrika, najmä Maroko, má pre Európsku úniu strategický význam. Zabezpečme to, aby proces jeho modernizácie pokročil pomocou dialógu a spolupráce, a ponechajme rozhodcovské konanie týkajúce sa konfliktu v Sahare riadnej inštitúcii, ktorou je Organizácia Spojených národov. Tá prijíma opatrenia, ktoré Španielsko prirodzene podporuje a rešpektuje.
<P>
Pokiaľ ide o Haiti, je pravda, že často vidíme, ako vrtuľníky alebo bojové lietadlá podporujú konflikty a bombardujú územia na našej planéte. Vysvetlenie tejto situácie je pre naše svedomie zložitou otázkou. Z hľadiska nášho svedomia a presvedčenia je pre nás táto otázka často zložitá. Musím však povedať, že pokiaľ ide o mňa, keď vidím, ako vrtuľníky a loďstvo prinášajú potraviny a poriadok a ako zachraňujú životy, zaslúži si to uznanie.
<P>
(potlesk)
<P>
Podľa mňa si to zaslúži pochvalu. Ak Európa naozaj vytvorí jednotku rýchleho nasadenia, a dúfam, že k tomu dôjde, budem podporovať návrh pána Barniera. Ako bolo uvedené, s finančnými zdrojmi, ktoré máme k dispozícii, bude musieť mať civilné a vojenské zložky na to, aby nám umožnila čo najskôr účinne zasiahnuť.
<P>
Pani Andreasenová, vaše návrhy som si poznamenal. Samozrejme, že predstaviteľovi Skupiny zelených/Európskej slobodnej aliancie by som rád potvrdil, že súhlasím s mnohými návrhmi, ktoré ste vo svojom vystúpení uviedli. Celý môj prejav bol venovaný otázke udržateľného rastu, environmentálne udržateľného rastu. Súhlasím s vami v tom, že elektrické vozidlo zviditeľňuje alebo by malo zviditeľňovať, iný spôsob dopravy. Beriem na vedomie váš návrh, že problematika environmentálnej udržateľnosti by mala byť nevyhnutnou súčasťou sociálneho paktu, a som, samozrejme, hlboko presvedčený o tom, že budúcnosť inovácií, konkurencieschopnosti a produktivity spočíva v takzvanom "ekologickom hospodárstve". Spočíva aj v možnostiach komunikačných technológií a, samozrejme, v spoločnej alebo jednotnej vízii v energetickej oblasti, ako uviedol pán Sosa Wagner, keďže táto oblasť predstavuje základ budúcej existencie Európskej únie.
<P>
Pán Kirkhope, súhlasím s vaším tvrdením o dôležitosti osobnosti môjho krajana pána Mayora Oreju. Nesúhlasím však s vami v tom, že by v rámci predstáv, iniciatív a politického návrhu, ktorý som predložil v tomto Parlamente, bol predložený akýkoľvek návrh týkajúci sa väčšej kontroly a centralizácie. Naopak, je to politická iniciatíva zameraná na rozširovanie vnútorného trhu, na to, aby pokryl viac oblastí a aby sa vytvorila väčšia konkurencieschopnosť a rozvíjalo sa viac inovácií. Musíme spojiť svoje sily. Spojenie síl neznamená kontrolu, zjednotenie neznamená vedúcu úlohu. Naopak, spojenie síl vytvára väčšiu demokraciu a zjednotenie podporuje spoluprácu.
<P>
Myslím si, že ešte horšie by bolo, keby sme naďalej fungovali ako 27 malých centralizovaných kontrolných systémov. V globalizovanom svete by to totiž znamenalo nevýhodné postavenie voči hráčom, ktorí sú pre nás konkurenciou a ktorí majú vnútorné trhy a spoločné politiky, ako napríklad Spojené štáty, Čína a India. Vo veľmi krátkom čase zistíme, že keď ako Európania neuskutočníme túto dôležitú zmenu a nezačneme uplatňovať túto novú hospodársku politiku viac orientovanú na Spoločenstvo, India alebo Čína nás v oblasti výroby a inovácií dobehnú.
<P>
Nie, nemáme záujem, ak sa pri všetkej úcte môžem takto vyjadriť, o kontrolu alebo intervencionizmus. Táto rozprava nie je o tom. Keď spomíname stratégiu EÚ 2020 a riadenie, máme na mysli naše spoločné kapacity, súhrn synergie, ktorú predstavuje 500 miliónov občanov na kontinente, ktorý úspešne rozvinul a začal priemyselnú revolúciu, vytvoril najlepší spôsob využívania energie a dosiahol najväčšie vedecké pokroky. Ak sa všetky uvedené sily spoja, budeme mať kapacitu na to, aby sme dosiahli vedúcu úlohu, zachovali náš hospodársky model, náš model prosperity a sociálny model. Toto sú naše ciele.
<P>
Samozrejme, že úplne súhlasím a som presvedčený, že Európska únia má jasné stanovisko k Iránu. Irán musí dodržiavať medzinárodné pravidlá a konať v súlade s medzinárodným spoločenstvom. Európska únia musí, samozrejme, presadzovať voči Iránu požiadavku, aby dodržiaval medzinárodné pravidlá v súvislosti so šírením jadrových zbraní. Súhlasím s vašou obavou a postojom v tejto otázke.
<P>
Pán Sosa Wagner, som šťastný, že sme obaja súčasťou tohto fóra v tejto významnej inštitúcii, v tejto chvíli a počas tejto rozpravy. Poznamenal som si vaše návrhy. Plne súhlasím s vašimi vyjadreniami o otázke energetiky, na ktorú som sa zameral vo svojom vystúpení. Je to najmä otázka energetiky, ktorá vymedzí schopnosť Európskej únie stať sa významným kontinentom z politického aj hospodárskeho hľadiska. Je nepochybné, že vďaka väčším energetickým prepojeniam a menšej energetickej závislosti budeme silnejší z politického a hospodárskeho hľadiska.
<P>
Ako dobre vieme, využívanie energie ovplyvnilo priebeh histórie. Ovplyvnilo nadvládu niektorých veľmocí nad inými krajinami. Došlo k tomu prostredníctvom kontroly a využitia energie, ale v súčasnosti ide, samozrejme, aj o úsporu energie.
<P>
Európska únia podporuje politiku ochrany základných práv a bude ju podporovať aj počas ďalších šiestich mesiacov. Vykonáva túto úlohu rozumným spôsobom a so snahou o zabezpečenie pokroku v oblastiach, v ktorých to očakávame a v ktorých dúfame, že je možné ho dosiahnuť. Koná tak v oblastiach, v ktorých sa domnievame, že ponúknuť pomoc je lepšie než zatvoriť dvere. Z uvedeného dôvodu budeme presadzovať samit s Marokom, našou susedskou krajinou. Vždy budeme podporovať ochranu ľudských práv.
<P>
Vážený pán predseda, celkovo možno povedať, že som mimoriadne vďačný za vyjadrenia všetkých rečníkov, ktorí vystúpili za rôzne parlamentné skupiny. Rád by som vyjadril úctu voči všetkým ich stanoviskám. Beriem na vedomie priamejšie, konkrétne otázky, ktoré boli predložené v súvislosti s našou krajinou. Zastupujem ju s najväčšou hrdosťou vzhľadom na to, čo sme dosiahli za 25 rokov, počas ktorých sme súčasťou Európskej únie. Zastupujem svoju krajinu aj s najväčšou pokorou, pretože sme tu preto, aby sme pracovali spoločne. Domnievam sa, že najlepším spôsobom, ako to dosiahnuť, je vystupovať pokorne, byť pripravený na zjednotenie, spojenie síl a spoločnú ochranu veľkého ideálu Európskej únie.
<P>
(potlesk)
<SPEAKER ID="023" NAME="José Manuel Barroso" LANGUAGE="FR">
Vážený pán predseda, som presvedčený, že v súvislosti s prioritami španielskeho predsedníctva Rady prevláda všeobecný konsenzus, samozrejme, s niektorými drobnými rozdielmi v závislosti od stanoviska rôznych politických skupín. V niekoľkých vystúpeniach však odznela jedna otázka. Chcel by som sa jej venovať. Ide o otázku európskej koordinácie alebo súdržnosti, či už ide o našu reakciu na prírodné katastrofy mimo územia Európy, alebo o našu reakciu v rámci vonkajších vzťahov, napríklad v súvislosti so situáciou po konferencii v Kodani alebo v súvislosti s hospodárskou politikou. Som presvedčený, že túto otázku vieme riešiť uplatňovaním Lisabonskej zmluvy. Nemusíme veľmi hľadať.
<P>
Pokiaľ ide o našu reakciu na humanitárne krízy, máme k dispozícii známu správu pána Barniera, ktorú sme už dnes spomínali. O vypracovanie uvedenej správy sme spolu s rakúskym predsedníctvom, rotujúcim predsedníctvom v tom období, požiadali vášho kolegu poslanca a môjho dobrého priateľa Michela Barniera. V tom čase nebol komisárom a o vypracovanie správy som ho požiadal z vlastnej iniciatívy.
<P>
Dostali sme správu, ktorá mala moju podporu a podporu aktuálneho predsedníctva Rady. Otvorene si povedzme, že následne sa nepoužila, pretože Rada si to neželala. Z toho dôvodu musíme vynaložiť viac úsilia v otázke súdržnosti vonkajšej humanitárnej činnosti Európskej únie.
<P>
Som teda presvedčený, že odpoveď sa nachádza v Lisabonskej zmluve. Máme vysokú predstaviteľku, ktorá je podpredsedníčkou Komisie a zároveň predsedníčkou Rady ministrov zahraničných vecí.
<P>
Z uvedeného dôvodu som v novej Komisii vytvoril nové portfólio pre "medzinárodnú spoluprácu, humanitárnu pomoc a krízové opatrenia". Táto oblasť bude mať komisára, v tomto prípade pravdepodobne komisárku, ktorej prvou úlohou bude uvedená úloha a ktorá bude musieť spolupracovať s vysokou predstaviteľkou a Radou, aby sme, dúfam, jedného dňa mohli vytvoriť skutočnú službu pre vonkajšiu činnosť, ale aj získať právomoci v oblasti reakcie na krízu a v oblasti civilnej ochrany. To je všetko k prvej otázke.
<P>
Druhá otázka sa týka medzinárodných rokovaní napríklad v dôsledku konferencie v Kodani. V tejto súvislosti musím citovať Lisabonskú zmluvu, pretože som presvedčený, že mnoho ľudí ju nečítalo. V článku 17 sa uvádza: "S výnimkou spoločnej zahraničnej a bezpečnostnej politiky a iných prípadov ustanovených v zmluvách zabezpečuje zastupovanie Únie navonok."
<P>
V oblasti zahraničných vecí zastupuje odteraz Úniu Komisia, nie Európska rada. Nepochybne, jednotlivé krajiny budú zastupovať vedúci predstavitelia štátov alebo predsedovia vlád. Kto však zastupuje Úniu v oblasti zahraničných vecí okrem SZBP? Komisia.
<P>
Z toho dôvodu som vytvoril portfólio pre opatrenia na ochranu klímy, a tak dúfam, že komisár, v tomto prípade komisárka, bude mať v budúcnosti plnú podporu potrebnú na zastupovanie Únie na rokovaniach po konferencii v Kodani. Aj v tejto otázke buďme konkrétni.
<P>
Tretia otázka sa týka hospodárskej politiky. Aj v tomto prípade je potrebné čítať Lisabonskú zmluvu. Niektorí považujú hospodársku politiku za výlučne národnú záležitosť. Nie je to tak. V článku 120 sa uvádza: "Členské štáty považujú svoje hospodárske politiky za vec spoločného záujmu a koordinujú ich v rámci Rady." V článku 121 odsek 2 je uvedené: "Rada na odporúčanie Komisie prijme návrh hlavných smerov hospodárskych politík členských štátov a Únie a podá o tom správu Európskej rade" a ďalej - musíte prečítať celý článok - "Na zabezpečenie užšej spolupráce v hospodárskych politikách a nepretržitej konvergencie hospodárskej výkonnosti štátov Rada sleduje hospodársky rozvoj v členských štátoch a v Únii."
<P>
Preto prebieha spoločné monitorovanie. Okrem toho, a to je v Lisabonskej zmluve nové, Komisia môže predložiť konkrétne odporúčania, najmä, citujem: "Ak na základe uvedeného postupu hospodárske politiky členského štátu nie sú v súlade s hlavnými smermi alebo môžu ohroziť riadne fungovanie hospodárskej a menovej únie, Komisia môže napomenúť dotknutý členský štát." A ďalej: "Rada môže dotknutému členskému štátu na základe odporúčania Komisie adresovať potrebné odporúčania."
<P>
Je to však veľmi zaujímavé, pretože aj Parlament bude mať v tejto súvislosti právomoci: "Predseda Rady a predseda Komisie podajú Európskemu parlamentu správu o výsledkoch mnohostranného dohľadu." Inými slovami, odteraz máme v Lisabonskej zmluve ustanovené mechanizmy a nie je dôvod vytvárať nič nové...
<P>
(Poznámka uvedená mimo záznamu)
<P>
Nie, áno, samozrejme, už som to urobil. Nepotrebujem vašu podporu, aby som to povedal...
<P>
Pravda je, že v Lisabonskej zmluve máme, ak ju naozaj chceme uplatňovať, nástroje, ktoré potrebujeme na zabezpečenie koordinácie a konzistencie bez toho, aby sme potrebovali politické alebo ideologické rozpory v tejto otázke. Toto som chcel vyjadriť, a preto musím v tejto chvíli zdôrazniť, že nové rotujúce predsedníctvo Rady prišlo do Európskeho parlamentu po prvýkrát.
<P>
Španielske predsedníctvo má veľkú zodpovednosť. Od nadobudnutia platnosti Lisabonskej zmluvy je to prvé rotujúce predsedníctvo. Okrem toho, ako uviedol pán Zapatero, ktorý má pre svoju oddanosť Európe moju plnú dôveru, som presvedčený, že je našou povinnosťou uplatňovať zmluvu, aj pokiaľ ide o jej znenie, aj pokiaľ ide o jej charakter. Znenie a charakter Lisabonskej zmluvy sú veľmi jasné.
<P>
Silnejšia Európa! Silnejšia Európa nie v záujme inštitúcií, ale preto, aby mohli tieto inštitúcie lepšie slúžiť skutočným záujmom našich občanov.
<P>
(potlesk)
<SPEAKER ID="024" NAME="Predseda">
Ďakujem vám, pán Barroso. Všetci sme čítali Lisabonskú zmluvu a vieme, že sa nevenuje všetkým otázkam. Preto je veľmi dôležité, aby sme spoločne ustanovili výklad toho, čo je v Lisabonskej zmluve naozaj vyjadrené, a aby sme spoločne plánovali našu činnosť v Európskej únii na mnoho rokov dopredu.
<SPEAKER ID="025" NAME="Jaime Mayor Oreja" AFFILIATION="PPE">
(ES) Vážený pán predseda španielskej vlády, rád by som vám povedal, že nežijeme iba v ďalšom období, neprežívame iba ďalšiu chvíľu v Európskej únii a pre ňu.
<P>
To, čo ste vy a pán predseda Daul povedali, je pravda. Európska únia a európski občania vedia, že ich hlavnou obavou je kríza. V tejto chvíli však musíme zdôrazniť aj to, že Európania v rôznych voľbách s nízkou účasťou prejavovali známky rastúceho nezáujmu a odstupu od európskych inštitúcií aj pred hospodárskou krízou.
<P>
Kríza hodnôt sa preto prejavila pred a aj počas projektu európskej integrácie. Chcem vám to povedať, pretože vzhľadom na zrejmý podnet, ktorý poskytne Lisabonská zmluva, máme prvú príležitosť zmenšiť uvedenú priepasť medzi európskymi občanmi a európskymi inštitúciami.
<P>
Žijeme preto, alebo aspoň by sme mali žiť, v období prechodu a zmeny, ktoré ste spomínali. Chcel by som však uviesť, že prvá úloha, ktorú pred sebou máme, spočíva v tom, aby sme vedeli určiť zlomový bod procesu vzďaľovania Európanov od európskej politiky.
<P>
Obdobia prechodu prinášajú vždy príležitosť. Sú tiež riskantné, ale zjavne nás povzbudzujú k tomu, aby sme dospeli k istým jasným predstavám, ktoré možno vždy tlmočiť všetkým Európanom. Preto by som chcel povedať, že zmena postoja všetkých európskych inštitúcií, každého z nás, národných vlád, parlamentov a politikov je nepochybne oveľa dôležitejšia než samotná Lisabonská zmluva. Na to, aby sme mohli rozprávať o prechode a zmene v Európskej únii a o naplnení európskeho projektu, nestačí, aby nadobudla platnosť Lisabonská zmluva.
<P>
Preto by som vám rád povedal, že keďže nám Európania nerozumejú, hlavným cieľom je to, aby nám porozumeli lepšie. Náš jazyk je nezrozumiteľný, niekedy nepochopiteľný, a tak musíme poznať spôsob, ako pomenovať tento samotný problém a samotnú úlohu, aby sme sa mohli priblížiť európskym občanom. Musíme tomu venovať oveľa viac času, oveľa viac politickej energie a politického impulzu a zabezpečiť, aby nám Európania porozumeli.
<P>
Dámy a páni, vďaka Lisabonskej zmluve budú všetky predsedníctva odlišné, rozdielne a náročnejšie a budú požadovať väčšiu obetavosť a štedrosť než kedykoľvek predtým. Preto by som chcel vyjadriť svoju veľkú radosť z toho, že dnes môžem povedať, že španielska strana Partido Popular podporila ciele španielskej vlády v európskom predsedníctve v období, ktoré je pre Európsku úniu také dôležité.
<P>
V tejto chvíli ich musíme správnym spôsobom splniť. Prezradím vám, ako by španielske predsedníctvo nemalo byť posudzované. Nebudeme ho posudzovať na základe počtu stretnutí, ktoré sa uskutočnia. Meradlom kvalitného predsedníctva nie sú tradičné prejavy, veľkolepé slová alebo ošúchané frázy. Posudzované bude podľa výsledkov, splnených cieľov, našej schopnosti zmeniť svoj postoj vo všetkých európskych inštitúciách a našej schopnosti uprednostňovať riešenia skutočných problémov, ktoré trápia Európanov. Toto je jediný spôsob, ako sa skutočne priblížiť všetkým Európanom.
<P>
(potlesk)
<SPEAKER ID="026" NAME="Juan Fernando López Aguilar" AFFILIATION="S&amp;D">
(ES) V mene delegácie socialistov v Európskom parlamente, ktorý je, ako ste uviedli, Európskym parlamentom s najrozšírenejším zastúpením a z hľadiska demokracie najsilnejším v celej histórii Európskej únie, by som sa rád pripojil k mimoriadne srdečnému privítaniu španielskeho predsedu Európskej únie a zaželal mu čo najviac úspechov v tomto dôležitom období.
<P>
Je to dôležité obdobie, pretože konečne nadobudla platnosť Lisabonská zmluva. Je dôležité aj preto, že začínajú fungovať nové inštitúcie a funkcie, nová Komisia, stály predseda Rady a vysoký predstaviteľ Európskej únie. Predovšetkým je však toto obdobie dôležité preto, lebo nám poskytuje príležitosť uskutočniť potrebné kroky prostredníctvom Lisabonskej zmluvy a nových inštitúcií. To znamená, reagovať na najzávažnejšiu a najhlbšiu krízu za posledných 80 rokov, ktorá má vážne hospodárske, finančné, ale aj sociálne dôsledky.
<P>
Európski občania sledujú inštitucionálnu diskusiu 10 rokov a 7. júna zvolili tento Parlament, ktorý zastupuje 500 miliónov ľudí. Títo ľudia nás sledujú, očakávajú od nás výsledky a dožadujú sa našich odpovedí. Chcú koordináciu a monitorovanie v oblastiach, ktorých riadenie bolo v minulosti nedostatočné, a v reakcii na nedostatok transparentnosti a nenásytnosť chcú obnovenie etiky zodpovednosti. Chcú teda od nás, aby sme prekonali krízu, aby sme ju prekonali v lepšom stave a aby sme zostali verní svojmu modelu.
<P>
Som preto presvedčený, že španielske predsedníctvo sa nemýli v snahe opätovne potvrdzovať hodnoty, akou je dôležitosť rovnosti. Európska únia je postavená na rovnosti. Rovnosti pred zákonom, ale aj na rovnosti ako základe sociálneho modelu, ktorým bojujeme proti vylúčeniu a diskriminácii a chránime najslabšie vrstvy spoločnosti, ďalej na záväzku v súvislosti s bojom proti rodovo podmienenému násiliu a v súvislosti s európskym ochranným príkazom. Je tiež postavená na kvalite ako hybnej sile budúcich inovácií, vzdelávania a odborného vzdelávania, ktoré boli stále spôsobom, ako otvoriť nové príležitosti pre tých, ktorí ich v súčasnosti nemajú.
<P>
Okrem toho sa predsedníctvo nemýli v obsahu. Zdôraznilo dôležitosť stratégie EÚ 2020, v ktorej sa uznáva, že lisabonská stratégia nefungovala, s čím nie sme spokojní, a že sa musíme venovať rozsiahlejším inováciám a vytváraniu kvalitnejších zdrojov energie. Je tu aj Európska služba pre vonkajšiu činnosť s cieľom dosiahnuť zmenu na Haiti a tiež akčný plán pre priestor slobody, bezpečnosti a spravodlivosti.
<P>
Ak dovolíte, chcel by som uviesť, že sa nemýli ani vo svojom postoji a odvahe podporovať zmenu vzhľadom na národné predsudky a úpadok alebo rezignáciu...
<P>
(Predseda prerušil rečníka.)
<SPEAKER ID="027" NAME="Izaskun Bilbao Barandica" AFFILIATION="ALDE">
(ES) Vážený pán predseda rotujúceho predsedníctva Zapatero, úprimne vám želám veľa šťastia a úspechov, pretože budú prínosom pre Európu a jej občanov.
<P>
Táto kríza si vyžaduje globálne myslenie a činnosť na miestnej úrovni, musíte však spojiť sily so všetkými. Využite úspešné miestne a regionálne modely, ktoré sú založené na reálnom hospodárstve, spolupráci medzi verejným a súkromným sektorom a ktoré sú v úzkom kontakte s ľuďmi. Zapojte regióny, vytvorte v nich rozhodovacie procesy. Znamená to aj uplatňovanie Lisabonskej zmluvy, ktorá im prvýkrát prisudzuje určitú úlohu.
<P>
Vo vašom programe sa zabúda na regióny a nevysvetľuje sa spôsob používania protokolu o uplatňovaní zásad subsidiarity. Prijmite riziká, inovujte. Získajte si však istú dôveru, pretože nikto na tomto mieste neverí vašim slovám potom, ako Španielsko obmedzilo svoj rozpočet na inovácie.
<P>
Mám radosť z toho, že podporujete rovnosť medzi mužmi a ženami, ale váš program je písaný v mužskom rode, formulácie sa ani nevenujú rodovému hľadisku. Nie je to zlým znakom?
<P>
Pokiaľ ide o Baskicko, usilujte sa o mier, podporujte produktívne hospodárstvo, presadzujte rýchly rozvoj Baskicka a zahrňte náš fiškálny systém, našu políciu a jazyk do európskych inštitúcií. Európa sa vybuduje tým, že dôjde k spojeniu ľudí, znalostí, ochoty a politickej reality. A to znamená Parlament, do ktorého ste, ak to tak môžem povedať, svoj program a časový harmonogram priniesli nedostatočne spracovaný a neskoro. Parlament, ktorý si zaslúži istú úctu, s ktorou som sa nestretla dokonca ani na oficiálnom otvorení 8. januára.
<SPEAKER ID="028" NAME="Raül Romeva i Rueda" AFFILIATION="Verts/ALE">
(ES) Vitajte, pán premiér. Obávam sa však, že vaše predsedníctvo podstupuje riziko, že bude považované za politického krokodíla, to znamená, že bude veľkými ústami vyjadrovať veľkolepé myšlienky, ale v konečnom dôsledku nebude mať uši, ktorými by počúvalo.
<P>
Môžem vás ubezpečiť, že nič by ma nepotešilo viac než dôvod o šesť mesiacov vám zablahoželať k prijatiu opatrení, ktoré nám umožnia prekonať krízu, čo naozaj znamená rozsiahlejšie a kvalitnejšie hospodárske riadenie, a k reorganizácii Európskej únie zo sociálneho, ekologického a politického hľadiska.
<P>
Dnes však musím pripustiť svoju obavu z toho, že v programe predsedníctva sú napríklad ciele stimulačných plánov vyjadrené neurčito a odkazy na hospodárske riadenie Únie spomínané okrajovo.
<P>
Navyše, aby sme sa zaoberali skutočnou fiškálnou reformou, ktorá zahŕňa európske zdroje s cieľom vytvárať sociálnu politiku a ktorá má jasný zelený, ekologický rozmer, musíme veľmi jasne uviesť, že tí, ktorí znečisťujú, musia platiť, a že sa to týka aj tých, ktorí sa správajú podvodným a nezodpovedným spôsobom bez ohľadu na to, či ide o banku, nadnárodnú spoločnosť alebo o daňového podvodníka. Všímam si však aj nesmelosť vo vašich návrhoch a príliš veľa ústupkov voči tým, ktorí nehanebne dávajú do stávky našu sociálnu a environmentálnu súčasnosť a budúcnosť.
<P>
Napriek tomu je isté, že počas vášho predsedníctva je naplánovaných mnoho samitov, či už ide o samit s Latinskou Amerikou alebo oblasťou Stredomoria. Rád by som však poukázal na svoje obavy v dvoch aspektoch. Prvá sa týka vášho rozhodnutia revidovať univerzálnu jurisdikciu vzhľadom na to, že nás to oslabuje v postupoch proti genocíde a zločincom vo všeobecnosti bez ohľadu na to, či sú v Izraeli, Číne alebo Guatemale. Druhá obava sa týka prípadov, napríklad Sahary alebo Kolumbie a mnohých iných, v ktorých majú obchodné dohody prednosť pred ochranou ľudských práv.
<P>
Rád by som vám však na záver zablahoželal a vyjadril svoju podporu v jednej konkrétnej otázke, ktorou je rovnosť mužov a žien. Áno, v tejto otázke vám dôverujem, vidím možnosti, a preto som presvedčený, že v nej môžete vykonať obrovský kus práce, pretože ste to dokázali v mnohých oblastiach. Dúfam a verím - a v ďalšom tomto úsilí získate podporu tohto Parlamentu -, že budete naďalej príkladom mnohým iným krajinám, ktoré sú v tejto súvislosti veľmi pozadu.
<SPEAKER ID="029" NAME="Adam Bielan" AFFILIATION="ECR">
(PL) Vážený pán predseda, pán Rodríguez Zapatero, vaša krajina prevzala predsedníctvo v mimoriadne zložitom období. Dúfam, že ide o záverečnú fázu najhoršej hospodárskej krízy, ktorá zasiahla náš kontinent za 80 rokov. Je preto úplne pochopiteľné, že návrat na cestu hospodárskeho rozvoja a boja proti nezamestnanosti sa stali vašimi hlavnými prioritami na obdobie nasledujúcich šiestich mesiacov. Ak však spomínate rast konkurencieschopnosti európskeho hospodárstva, nesmieme zabúdať, že ho nemožno dosiahnuť bez jeho reformy a napríklad bez ukončenia budovania spoločného trhu alebo bez boja proti opätovnému návratu hospodárskeho nacionalizmu, ako napríklad v prípade Francúzska.
<P>
Mám radosť z toho, že medzi priority španielskeho predsedníctva bola zahrnutá aj otázka energetickej bezpečnosti. Pán Zapatero, pochádzam z Poľska, ktoré viac než iné krajiny chápe potrebu diverzifikácie dodávok surovín na výrobu energie. To znamená diverzifikáciu zdrojov dodávok, nielen distribučných kanálov, ako sa nás snažia presvedčiť lobistické skupiny pracujúce pre ruskú firmu Gazprom. Dúfam, že o šesť mesiacov budete môcť ukázať skutočné úspechy aj v tejto oblasti.
<P>
Na záver by som spomenul otázku rozšírenia EÚ, ktorej pán Moratinos pred chvíľou správne prisúdil mimoriadnu dôležitosť. Rokujeme dnes, v čase, keď náš dôležitý sused Ukrajina, ktorá je dôležitým susedom aj z hľadiska energetickej bezpečnosti, prešla ďalšou skúškou demokracie. Dúfam, že o šesť mesiacov budeme môcť konštatovať, že Ukrajina sa priblížila k členstvu v Európskej únii.
<SPEAKER ID="030" NAME="Kyriacos Triantaphyllides" AFFILIATION="GUE/NGL">
(EL) Vážený pán predseda, španielske predsedníctvo venuje pri vymenovávaní svojich priorít pre spotrebiteľov programu na podporu riadenia celkovo dva riadky. Je to názorný príklad dôležitosti, ktorú prisudzuje otázke ochrany spotrebiteľa. Preto by nás zaujímali ciele predsedníctva v súvislosti s otázkou práv európskych občanov. Má v úmysle chrániť ich revidovaním navrhovanej úplnej harmonizácie smerom nadol, alebo obmedziť oznámené záväzky?
<P>
Nedostatočná vízia v sociálnom sektore sa netýka len spotrebiteľov. Nezamestnanosť v dôsledku súčasnej krízy hlboko zasahuje občanov Únie a tí čakajú na prijatie opatrení. V zložitej situácii sú najmä mladí ľudia. Predsedníctvo v reakcii podporuje zamestnateľnosť mladých ľudí prostredníctvom systémov učňovského vzdelávania, čím znásobuje ich zneužívanie a nadmerné zisky podnikov. Vyzývame španielske predsedníctvo, aby zrevidovalo svoj program s cieľom zabezpečiť stále pracovné miesta pre svojich občanov.
<SPEAKER ID="031" NAME="Rolandas Paksas" AFFILIATION="EFD">
(LT) Aj ja dúfam, že španielske predsedníctvo bude úspešné a že okrem stanovených priorít bude Španielsko venovať pozornosť problému, ktorý je v týchto dňoch mimoriadne dôležitý, a to otázke ľudských práv a slobôd. Vyšetrovanie, ktoré uskutočnil litovský parlament v súvislosti s väznicami CIA, ukázalo, že v ďalšom štáte, európskom štáte, bola vytvorená infraštruktúra na nezákonné väznenie ľudí. Európska únia a Spojené štáty americké predstavujú dva základné kamene globálnej politiky a hospodárstva, sú spojencami a partnermi, ktorí majú rovnaké práva. To však neznamená, že agenti CIA majú právo vystupovať ako páni v zvrchovaných štátoch v našom susedstve. Domnievam sa, že Európsky parlament by mal obnoviť vyšetrovanie nezákonného vydávania osôb a ich väznenia v európskych štátoch. Závery tohto vyšetrovania by mali byť zavŕšením prípravy dokumentu, ktorým sa členské štáty zaviažu k tomu, aby zabezpečovali práva a slobody každého občana bez výnimky.
<SPEAKER ID="032" NAME="Frank Vanhecke" AFFILIATION="NI">
(NL) Vyjadrenia španielskeho predsedníctva o prisťahovaleckej politike a najmä o hraničných kontrolách sa náhle menia veľmi zvláštnym spôsobom. Predovšetkým presvedčenie Španielska o tom, že tieto otázky by mali byť regulované na európskej úrovni, vyznieva veľmi neúprimne vzhľadom na nedávnu hromadnú legalizáciu nezákonných prisťahovalcov v krajine. Musíme povedať, že na to čoskoro doplatia aj severnejšie položené európske krajiny bez toho, aby sa o tejto problematike mali možnosť vyjadriť. Prekvapilo ma tiež to, že španielske predsedníctvo naďalej obhajuje aktívnu prisťahovaleckú politiku v období veľmi vážnej hospodárskej krízy, keď nikto nevie, koľko miliónov Európanov je nezamestnaných. V skutočnosti musíme zatvoriť svoje hranice, naozaj zastaviť prisťahovalectvo a, samozrejme, poskytnúť hospodársku podporu krajinám, ktoré ju potrebujú. Ďalšia rozsiahla vlna prisťahovalcov, ktorú obhajujete, môže spôsobiť len obrovské problémy.
<SPEAKER ID="033" NAME="Werner Langen" AFFILIATION="PPE">
(DE) Vážený pán predseda, pán Rodríguez Zapatero, musím vám zablahoželať k vašim rečníckym zručnostiam. Čo však chcete naozaj povedať? Akú informáciu nám chcete podať? V čom tkvie podstata vašich slov? Počul som mnoho prejavov. Ste 32. predsedom vlády, ktorého som zažil, ale zriedkavo som počul také nezáväzné a bezobsažné slová. Kde je vaša stratégia v súvislosti s krízou, nasledujúcim samitom, nevyhnutnou prísnosťou regulácie finančného trhu a tým, že Rada ponechala v posledných niekoľkých mesiacoch Komisii úplnú voľnosť?
<P>
Pán Schulz musel byť v inej miestnosti, ak odporúča, aby sme prijali váš španielsky model vlády. Rád by som vysvetlil, že Európa si nemôže dovoliť mieru nezamestnanosti na úrovni 20 %. V čom teda spočíva tá kvalita španielskeho modelu? Ako ste reagovali na krízu? Ako môžete koordinovať procesy na tomto mieste? Vyzývame vás, aby ste zaujali vedúce postavenie. Potom vás budeme podporovať. Čo si však máme počať s takými nezáväznými vyjadreniami? Samozrejme, že nesúhlasíme s manželským násilím. Kto by s ním súhlasil? Váš jediný konkrétny návrh sa týkal elektrického vozidla a vzhľadom na krízu a samit, je to všetko, čo viete predložiť, pán Zapatero? Veľmi ma prekvapuje aj to, že predseda Komisie vám musel čítať znenie zmluvy v súvislosti s koordináciou hospodárskej politiky. Vy ste jeho slová počúvali veľmi pozorne, pretože ste ich zjavne počuli prvýkrát!
<P>
Jediné, čo vám môžem povedať, je, že by ste sa mali pridŕžať odporúčaní pána Almuniu, vášho straníckeho kolegu. Nesúhlasil s odmietavým postojom Rady voči Paktu stability a rastu. Jeho príklad by ste mali sledovať. Pomôžte mu zabezpečiť Pakt stability a rastu. Pomôžte mu to v tom a postavíme sa na vašu stranu. S týmto nezáväzným a nereálnym prístupom však v Európe nedosiahneme žiadny pokrok.
<SPEAKER ID="034" NAME="Hannes Swoboda" AFFILIATION="S&amp;D">
(DE) Vážený pán predseda, pán úradujúci predseda Rady, nemyslím si, že pán Langen počúval veľmi pozorne, pretože inak by počul jasné vyjadrenia o stratégii modernizácie a sociálnom pakte. Neprekvapuje ma, že ste nepočuli slová o sociálnom pakte, pretože je dôležitou súčasťou tejto stratégie. Pán Zapatero sa najkonkrétnejšie venoval otázke nezamestnanosti vrátane nezamestnanosti vo svojej krajine. Otázka nezamestnanosti ako taká nás znepokojuje. On však za ňu zodpovednosť nenesie. Zodpovednosť majú tí, ktorí v niekoľkých posledných rokoch uskutočňovali politiku maximálnej deregulácie. Zodpovednosť majú ľudia z vašich radov, ktorí majú svoj podiel viny na tom, že k nej došlo.
<P>
Tento sociálny pakt je potrebný najmä v súčasnosti, pretože si uvedomujeme, a v tomto máte pravdu, aj keď iba čiastočne, že musíme konsolidovať rozpočty. Vieme však aj to, že k tomu nesmie dôjsť na úkor zraniteľných členov spoločnosti, keďže v súčasnosti je veľa tých - stačí, ak si prečítate dnešné noviny -, ktorí napríklad nemajú poistenie pre prípad nezamestnanosti. Nejde len tragický osud týchto jednotlivcov, ale aj o vplyv na hospodársky rast, pretože veľmi dobre vieme, že ľudia z nižších vrstiev spoločnosti zvyknú prispôsobovať spotrebu svojim možnostiam a jeden z dôvodov ohrozenia hospodárskeho rozvoja a rastu spočíva v nedostatočných spotrebiteľských výdavkoch. Ak neochránime zraniteľných členov spoločnosti prostredníctvom sociálneho paktu, nezlyháme iba v otázke humanity, ale aj pri dosahovaní hospodárskeho rozvoja. Tento sociálny pakt je preto veľmi dôležitý.
<P>
Pán Zapatero, máte našu plnú podporu, najmä pokiaľ ide o sociálny pakt.
<SPEAKER ID="035" NAME="Ramon Tremosa i Balcells" AFFILIATION="ALDE">
(ES) Pán Rodríguez Zapatero, v septembri minulého roka komisár Joaquín Almunia vystúpil v Parlamente pred Výborom pre hospodárske a menové veci. Po predložení správy o obnove nemeckého vývozu a rastu francúzskej spotreby pán Almunia uviedol, že kríza v Španielsku bude trvať oveľa dlhšie a bude hlbšia.
<P>
Európska komisia v skutočnosti predpovedala nepretržité zvyšovanie nezamestnanosti a výrazné zhoršenie stavu verejných financií v Španielsku v nasledujúcich rokoch. V tomto roku je veľmi pravdepodobné, že budeme svedkami obmedzenia bankových úverov pre rodiny a podniky.
<P>
V septembri som sa komisára Almuniu spýtal, prečo už v Európe dochádza k obnove a prečo bude stav španielskeho hospodárstva naďalej klesať. Odpovedal, že "preto, lebo španielska vláda neuskutočňuje reformy, ktoré sme schválili". Kríza má celosvetový rozmer, riešenia sa však uskutočňujú na miestnej úrovni. Mnoho európskych krajín krízu okamžite priznalo, konalo rýchlo a už sa zotavuje. Vy ste premárnili dva roky a stále neposkytujete konkrétne riešenia.
<P>
Pán Zapatero, porušili ste ušľachtilú tradíciu Španielskej socialistickej robotníckej strany v Európe. Pán Felipe González považoval sociálno-demokratických reformistov za referenčný bod. Vy však máte oveľa bližšie k revolučným populistickým politikám Južnej Ameriky. Reformy pomáhajú národom dosahovať väčší pokrok než revolúcie a Európa je v tejto súvislosti vzorom osvedčených postupov. Príďte medzi nás s pokorou a učte sa. Nesnažte sa poúčať.
<P>
Mám dve konkrétne otázky: Kedy budeme môcť v tomto Parlamente hovoriť po katalánsky? A nakoniec, kedy španielsky štát zruší medzinárodné dohody, ktorými sa zakazujú lety z dvadsiatich troch krajín na barcelonské letisko?
<SPEAKER ID="037" NAME="Oriol Junqueras Vies" AFFILIATION="Verts/ALE">
(ES) Dobrý deň, pán Rodríguez Zapatero. Pred niekoľkými rokmi ste nás ubezpečovali, že Španielsko prekonáva výrobu per capita Talianska a že čoskoro predbehne Francúzsko. Podľa medzinárodných ratingových agentúr má však Španielsko v súčasnosti najvyšší index chudoby v Európskej únii s nezamestnanosťou na úrovni 20 % a deficitom vo výške 78 miliárd EUR.
<P>
Čo sa stalo, pán Zapatero? Budú vaše hospodárske recepty pre Európu rovnaké ako tie, ktoré ste uplatňovali v Španielsku?
<P>
Okrem toho sa tento deficit nevyužil na vybudovanie rozsiahlych komunikačných infraštruktúr. Kedy budeme mať my, občania Európy, prospech z osi nákladnej železničnej dopravy, ktorá spája sever s juhom kontinentu a ktorá prechádza pobrežím Stredozemného mora?
<P>
Uvedený deficit sa nevyužil ani na uskutočnenie zmeny výrobného modelu. Ako môžeme my Európania dôverovať vašej ochote zaviesť európsky digitálny program, keď ste práve znížili rozpočet na výskum o polovicu.
<P>
Na záver chcem uviesť, že na rozdiel od vašich kolegov poslancov Európskeho parlamentu, ktorí sú tu zastúpení, Španielsko stále odmieta uznať Kosovo. Ako dlho budete pokračovať v zneužívaní trpezlivosti medzinárodného spoločenstva a odmietať prijať rozhodnutie v referendách o sebaurčení ako demokratickom prejave vôle ľudí?
<SPEAKER ID="038" NAME="Lajos Bokros" AFFILIATION="ECR">
(ES) Je pomerne významné a aj symbolické, že premiér krajiny, ktorá má v súčasnosti najvyššiu mieru nezamestnanosti v Európskej únii, by sa mal vyjadrovať o dôležitosti vytvárania pracovných miest. Z uvedeného dôvodu by som sa rád premiéra španielskej vlády opýtal na konkrétne najdôležitejšie opatrenia zamerané na dosiahnutie zníženia miery nezamestnanosti nielen v Španielsku, ale aj v Európe.
<P>
Program španielskej vlády je mimoriadne ambiciózny. Chce prijať novú stratégiu pre rast a zamestnanosť. Zároveň zabúda na lisabonský program Spoločenstva, ktorý predpokladal transformáciu Európy na najkonkurencieschopnejší región na svete. Ako je možné uvažovať o novej stratégii a pripraviť ju za mesiac bez toho, aby sa najskôr rozobrali dôvody neúspechu predchádzajúceho programu?
<SPEAKER ID="039" NAME="Ilda Figueiredo" AFFILIATION="GUE/NGL">
(PT) Vážený pán predsedajúci, toto obdobie by malo byť predzvesťou radikálnej zmeny v politikách a prioritách Európskej únie.
<P>
Miera nezamestnanosti dosiahla znepokojujúco vysokú úroveň s viac než 24 miliónmi nezamestnaných a nárastom o viac ako 5 miliónov len za posledný rok. Je to situácia, v ktorej došlo k prehĺbeniu chudoby, ktorá v súčasnosti postihuje viac než 80 miliónov ľudí. Musíme vytvoriť pakt sociálneho rozvoja a pokroku, ktorý je zameraný na výrobu, najmä v oblastiach poľnohospodárstva a priemyslu, ďalej na zamestnanosť s právami a sociálnym začleňovaním, namiesto návratu k tomu, aby sme trvali na dodržiavaní Paktu stability s jeho liberálnymi prístupmi a neoliberálnymi diktátmi, ako to urobil predseda Rady.
<P>
Ako sme už videli, práve oni prispeli k nárastu nerovnosti, uprednostňovaniu väčších ziskov a príjmov hlavných hospodárskych a finančných hráčov. Zároveň v priemere viac než 21 % mladých ľudí si v Európskej únii nemôže nájsť prácu, ďalej každé piate dieťa žije v chudobe a opäť sa zvyšuje diskriminácia voči ženám. Vzhľadom na všetky uvedené skutočnosti je terajším problémom prerušenie súčasných politík...
<P>
(Predsedajúci prerušil rečníčku.)
<SPEAKER ID="040" NAME="Mario Borghezio" AFFILIATION="EFD">
(IT) Vážený pán predsedajúci, dámy a páni, podľa ukazovateľov Eurobarometra je Španielsko štvrtou krajinou s najvyšším percentom ľudí, ktorí žijú na hranici chudoby. Je ich 21 % a pred Španielskom je Lotyšsko, Rumunsko a Bulharsko.
<P>
Za týchto okolností a s údajmi, ktoré boli zverejnené pri rôznych príležitostiach a ktoré sa v neposlednom rade týkajú miery nezamestnanosti, aký druh prisťahovaleckej politiky španielske predsedníctvo navrhuje? Španielske predsedníctvo tvrdí, že chce zvýšiť úroveň prisťahovalectva.
<P>
V tejto chvíli sa mi zdá, že všetky uvedené informácie sú v jasnom rozpore. Z hľadiska Madridu, prečo musia Španielsko a európske krajiny, keďže Španielsko nie je jedinou krajinou s uvedenou mierou nezamestnanosti, dovážať novú pracovnú silu? Chceme nových prisťahovalcov bez domova alebo práce? Chceme zvýšiť už teraz znepokojujúci počet ľudí, ktorí žijú na hranici chudoby?
<P>
Som presvedčený, že namiesto toho sa musíme zamerať na základný cieľ v oblasti prisťahovalectva, na cieľ začlenenia prisťahovalcov, ktorí už v našej krajine žijú, a zastavenia...
<P>
(Predsedajúci prerušil rečníka.)
<SPEAKER ID="041" NAME="Mario Mauro" AFFILIATION="PPE">
(IT) Vážený pán predsedajúci, dámy a páni, vitajte, pán Rodríguez Zapatero. Priznávam, že ako zarytý konzervatívec som sa na túto rozpravu pripravil ako na býčí zápas. O otázke rovnosti a ľudských práv ste však rozprávali tak, že teraz môžem rozpoznať to, čo nás spája, nie rozdeľuje. Boli ste opatrným matadorom. Ja budem opatrným býkom a zostanem vo svojej ohrade.
<P>
Rád by som sa však vrátil k dvom mimoriadne únavným otázkam o vašom možnom prínose k výkladu uplatňovania Lisabonskej zmluvy. Vo svojej krajine ste prijali rôzne politiky založené na zásade subsidiarity a podporili ste tak požiadavky mnohých spoločenstiev v súvislosti s otázkou ich identity, od Kataláncov k Baskom a od Valencijčanov ku Galícijčanom, a to nie bez kontroverzií.
<P>
Ako chcete obhajovať zásadu subsidiarity vo vzťahu medzi členskými štátmi a Európskou úniou, inými slovami požiadavku členských štátov na zachovanie svojich tradícií, identity, rešpektovanie ich hodnôt tak, aby nedošlo k porušeniu základnej zásady Európskej únie, ktorá spočíva v tom že sme "zjednotení v rozmanitosti"?
<P>
Moja druhá otázka sa týka úlohy vysokej predstaviteľky pre zahraničné veci. Na základe Lisabonskej zmluvy, kto z vás, pán predseda Van Rompuy a pán predseda Barroso, zodpovedá za to, aby ste vysvetlili barónke Ashtonovej, že po 12 dňoch azda nastal čas na odlet na Haiti? Že nastal čas, aby oblasť zahraničnej politiky Európskej únie nemala len vyčlenený rozpočet, ale aj tvár a ľudské zdroje na podporu tak, ako to spravili iní vedúci predstavitelia medzinárodných organizácií? Pokiaľ si, samozrejme, nemýlime Haiti s Tahiti.
<SPEAKER ID="042" NAME="Adrian Severin" AFFILIATION="S&amp;D">
Vážený pán predsedajúci, španielske predsedníctvo je prvým predsedníctvom v rámci novej Lisabonskej zmluvy.
<P>
Prvá úloha spočíva v tomto. Máme zmluvu, musíme ju však riadne uplatňovať a dokonca viac než to. Európsky sociálny pakt a európske hospodárske riadenie môžu tvoriť súčasť tohto "viac", ale všetky uvedené časti si vyžadujú väčšie množstvo európskych finančných zdrojov a lepšie zosúladenie daňových politík členských štátov. Toto úsilie však, bohužiaľ, stále oslabovali národné vlády.
<P>
Dúfam, že španielskemu predsedníctvu sa podarí spojiť ich viac než v minulosti.
<P>
Španielske predsedníctvo by sa malo zaoberať dvoma hlavnými protikladmi Európskej únie: rozporom medzi paneurópskymi potrebami a európskymi národnými egoistami a rozporom medzi úrovňou rozvoja v západných a východných oblastiach Únie a ich dôsledkami, pokiaľ ide o politickú citlivosť uvedených otázok. Politickú citlivosť, ktorá sa odlišuje z dvoch hľadísk. Existuje presvedčenie o potrebe výraznejšej Európy, ktoré sa trochu odlišuje v dvoch častiach na základe sociálnych a hospodárskych rozporov. Dúfam, že španielske predsedníctvo sa s tým vyrovná.
<P>
Toto sú skutočné problémy, ktoré si opäť vyžadujú viac spoločných zdrojov a hlbšiu politickú súdržnosť. Preto sa domnievam, že musíme nielen čítať zmluvu, ktorá je veľmi správna a dáva nám možnosti väčšej súdržnosti, ale aj poskytovať...
<P>
(Predsedajúci prerušil rečníka.)
<SPEAKER ID="043" NAME="Silvana Koch-Mehrin" AFFILIATION="ALDE">
(DE) Vážený pán predsedajúci, pán Barroso, pán úradujúci predseda Rady, Španielsko v súčasnosti preberá predsedníctvo Európskej únie štvrtýkrát. Viete, čo znamená spolupráca s Európskym parlamentom v najrôznejších situáciách.
<P>
V súčasnosti máme Lisabonskú zmluvu, čo znamená, že Európsky parlament je teraz váš základný kontaktný partner. Vo svojom programe tvrdíte, že chcete, aby sa EÚ udomácnila v postojoch tých, ktorí jej poskytujú legitimitu, teda európskych občanov. Je to veľmi ambiciózny cieľ. Cesta k jeho dosiahnutiu vedie iba cez predstaviteľov európskych občanov, inými slovami cez parlamenty. S veľkou radosťou preto počúvam vaše slová o tom, že spolupráca medzi národnými parlamentmi, parlamentmi členských štátov EÚ a Európskym parlamentom, je základným kameňom tejto cesty. Chcete spojiť parlamenty s cieľom viac navzájom priblížiť občanov. To je správny postup.
<P>
Máte v tejto súvislosti obrovskú zodpovednosť, keďže ste prvým predsedníctvom po nadobudnutí platnosti Lisabonskej zmluvy. Pre ostatné predsedníctva budete príkladom. Možno povedať, že zostavujete plán. Bola by som rada, keby sa nasledujúce predsedníctva museli porovnávať s vami v súvislosti so štruktúrami spolupráce. Želám vám veľa úspechov.
<SPEAKER ID="044" NAME="Peter van Dalen" AFFILIATION="ECR">
(NL) Predsedníctvo chce urýchliť prístupové rokovania vrátane rokovaní s Islandom. Naša skupina nevystupuje proti pristúpeniu tejto krajiny ako takej, ale neistota v súvislosti s vrátením pôžičiek spoločnosti Icesave Spojenému kráľovstvu a Holandsku je v súčasnosti príliš veľká. Island a spoločnosť Icesave podstupovali mnoho rokov obrovské riziká. Zdanlivo neexistovala žiadna hranica a spotreba a poskytovanie pôžičiek jednoducho pokračovali. Medzinárodné orgány ako Medzinárodný menový fond varovali pred týmito rizikami, toto správanie však neobmedzene pokračovalo, až kým nezasiahla recesia. Je zarážajúce, že vláda v Reykjavíku teraz roní krokodílie slzy. Dlho bolo pravdepodobné, že situácia naozaj nedopadne dobre. Byť varovaní vopred znamená pripraviť sa. V krátkosti, Island môže pristúpiť k EÚ, ak splní svoje medzinárodné záväzky. Bolo jasne stanovené, akým spôsobom a kedy majú byť pôžičky spoločnosti Icesave splatené. Toto je jediný spôsob, ako získať dôveru potrebnú na vstup.
<SPEAKER ID="045" NAME="Miguel Portas" AFFILIATION="GUE/NGL">
(PT) Pán Rodríguez Zapatero, rovnako ako ja viete, že zvýšenie výroby v nasledujúcich rokoch bude v Európe pomalé a nevýrazné. Vzhľadom na túto skutočnosť nemôžem pochopiť to, prečo trváte na odmietaní Paktu stability v jeho pôvodnej podobe alebo prostredníctvom zníženia verejných investícií a sociálnych výdavkov.
<P>
Rád by som sa vás tiež spýtal na to, čo ste vo svojom vystúpení vynechali. Prečo ste sa nevyjadrili o daňovým rajoch? Prečo ste sa vôbec nevyjadrili o odmietavom postoji niektorých členských štátov k bankovému tajomstvu? Prečo ste sa vôbec nezmienili o skutočnej európskej iniciatíve zameranej na zdaňovanie finančných transakcií?
<P>
V krátkosti povedané, moja otázka znie takto: Prečo vaše záväzky nikdy nedosahujú spravodlivosť v hospodárstve, štipku spravodlivosti v hospodárskych otázkach?
<SPEAKER ID="046" NAME="Enikõ Gyõri" AFFILIATION="PPE">
(HU) Zo spoločných cieľov by som rada zdôraznila prekonanie hospodárskej krízy a vytváranie nových pracovných miest. Všetci si uvedomujeme, že v niektorých krajinách sa objavujú náznaky obnovy. Tento vývoj sa však neodzrkadľuje v celkovom stave zamestnanosti. Občania Európskej únie naozaj potrebujú prácu. Je to jediný prijateľný základ pre obnovu lisabonskej stratégie. Musíme sa ubezpečiť, že v novom programe EÚ 2020 nezopakujeme chyby lisabonskej stratégie. V súčasnosti nevidíme faktory, ktoré ho zmenia a vzbudia väčšiu dôveru v porovnaní s predchádzajúcou stratégiou. Doteraz sme počuli iba o cieľoch v podobe sloganov a mimoriadne časovo náročnom pláne na jeho prijatie.
<P>
Ak bude Európsky parlament zapojený do tohto procesu spôsobom, ktorý zodpovedá jeho dôležitosti, bude nemožné dokončiť proces pred koncom druhej štvrtiny. Potrebujeme dôkladne spracovaný a harmonizovaný program, nie narýchlo pripravenú komunikačnú kampaň. Zvážme nasledujúce otázky. Ako rozdeliť zodpovednosť medzi členské štáty a Úniu? Ako kontrolovať plnenie stratégie? Komu má nová stratégia priniesť úžitok? Ako bude Únia zastupovať záujmy všetkých svojich regiónov, nielen niektorých priemyselných odvetví, spoločností alebo krajín? Ako zosúladiť súdržnosť a štrukturálne politiky? Ak budeme pracovať pod tlakom, nezostane čas na to, aby sme odpovedali na všetky uvedené otázky. Ponáhľame sa na úkor kvality.
<P>
Chcem vás upozorniť na dve otázky na európskej úrovni zahrnuté do cieľov budúceho maďarského predsedníctva. Prvou je vytvorenie spoločnej stratégie v oblasti vodného hospodárstva, keďže voda je naším spoločným bohatstvom. Súvisí s tým koncepcia Dunaja ako ekologického koridoru. Ďalším naším cieľom je pomôcť európskym regiónom. Musíme využiť potenciál týchto spoločenstiev.
<SPEAKER ID="047" NAME="Marita Ulvskog" AFFILIATION="S&amp;D">
(SV) Ďakujeme za silný sociálny program. V súvislosti s ním máte našu plnú podporu. Mám dve otázky. Prvá sa týka samitu v Kodani. Bol to neúspech a otázka v súčasnosti znie, ako môžeme opäť prebrať iniciatívu v súvislosti s bojom proti zmene klímy? Môže Španielsko pripraviť cestu na prijatie záväznej dohody o zmene klímy v Mexiku, ktorou nezväčšíme priepasť medzi chudobnými a bohatšími krajinami sveta? Je napríklad možné pokúsiť sa o zabezpečenie financovania iniciatív v oblasti zmeny klímy, ktoré nebude čerpať prostriedky z bežnej pomoci EÚ na boj proti chudobe? Je to dôležitá otázka, ktorou by sa španielske predsedníctvo malo zaoberať.
<P>
Pokiaľ ide o sociálny pakt, uvedené fakty znejú veľmi zaujímavo. Vzniká však vážny problém. Medzi zamestnávateľmi a zamestnancami v Európe už nie je primeraná rovnováha. Prijali sme smernicu o vysielaní pracovníkov, ktorá túto rovnováhu narušila a ktorá ohrozuje sociálny pakt. Došlo k príliš rozsiahlemu mzdovému dumpingu a príliš veľkému bezohľadnému vykorisťovaniu.
<SPEAKER ID="048" NAME="Diana Wallis" AFFILIATION="ALDE">
Vážený pán predsedajúci, rada by som poďakovala pánovi premiérovi za veľmi úprimný a európsky prejav na začiatku španielskeho predsedníctva. Zvyčajne je to chvíľa, keď je potrebné byť zdvorilý, a moji kolegovia vedia, že som vždy veľmi zdvorilá. Musím sa však vrátiť k otázke mnohých britských a iných európskych občanov, ktorí majú ťažkosti so stratou svojich domovov v Španielsku.
<P>
K uvedenej otázke nepristupujem z protieurópskeho hľadiska ako predchádzajúca rečníčka. Pristupujem k nej z európskej perspektívy, keď tento Parlament opakovane predkladá správy a uskutočňoval vypočutia prostredníctvom nášho Výboru pre petície. Ide o európsky problém. Je to problém voľného pohybu. Je to problém európskeho občianstva. Je to problém európskej spravodlivosti, prístupu k občianskej spravodlivosti.
<P>
Pán premiér, je mi to ľúto. Vyjadrili ste mnoho skvelých poznámok o európskom občianstve, spravodlivosti a čestnosti. Pán premiér, naozaj dúfam, že uvedené poznámky budete môcť sprístupniť tým európskym občanom, ktorí podľa Parlamentu čelia vo vašej krajine strate domova a strate svojich úspor z dôvodu, ospravedlňte ma za výraz, zneužitia administratívnych postupov.
<SPEAKER ID="049" NAME="Evžen Tošenovský" AFFILIATION="ECR">
(CS) Vážený pán premiér, v programe priorít vášho predsedníctva ste v kapitole o doprave spomenuli aj projekt Galileo. Projekt Galileo sa radí medzi najväčšie a najzložitejšie projekty Európskej únie. Počas španielskeho predsedníctva by tento projekt mal byť uvedený do fázy svojej realizácie. Chcel by som vás požiadať o to, aby ste uvedenému projektu, ktorý je zložitý nielen z technického, ale aj z ekonomického hľadiska, venovali väčšiu pozornosť, keďže spôsob jeho financovania nebol úplne objasnený. Som presvedčený, že vďaka španielskemu predsedníctvu sa tento program úspešne naplní a celý projekt sa začne realizovať. Je to náročná úloha pre španielske predsedníctvo, pretože po tomto projekte budú nasledovať ďalšie veľmi významné projekty v oblasti inovácií, telekomunikácií a s nimi súvisiacich oblastí.
<SPEAKER ID="050" NAME="Corien Wortmann-Kool" AFFILIATION="PPE">
(NL) Vážený pán predsedajúci, pán úradujúci predseda Rady, pán predseda Barroso, pán komisár Almunia, tiež by som sa chcela venovať stratégii EÚ 2020. Potreba, aby Európa fungovala v prospech svojich občanov a ich práce, je v tomto období krízy naliehavejšia než kedykoľvek predtým. Uviedli ste, že stratégia EÚ 2020 je dôležitou prioritnou oblasťou, ale pri inaugurácii svojho predsedníctva v Madride ste vyjadrili isté rozporuplné politické vyhlásenia a zožali veľkú kritiku aj napriek tomu, že v skutočnosti je veľkou zodpovednosťou docieliť to, aby členské štáty vystupovali spoločne. Okrem toho ide o oblasť, ktorá si vyžaduje diplomatický prístup. Chce azda španielske predsedníctvo uvedenými vyhláseniami obmedziť pána predsedu Van Rompuya? Nemali by ste sa ako spoločný zákonodarca a dôležitý partner Európskeho parlamentu podľa Lisabonskej zmluvy v súčasnosti usilovať o legislatívny program? Nie je v skutočnosti náplňou vašej práce, a je to tiež obsahom vášho programu, zabezpečiť rozhodujúcu reguláciu finančného trhu? Napokon, Parlament bol v tejto súvislosti sklamaný kompromisom v otázke finančného dohľadu, ktorý dosiahla Rada v decembri minulého roka. Nemali by ste možno sústrediť svoju energiu oveľa viac na túto otázku a tiež na otázku vnútorného trhu, na ktorom je potrebné zlepšovať mnoho vecí? Je to dôležité pre naše malé a stredné podniky, našu hybnú silu pri vytváraní pracovných miest.
<P>
Pokiaľ ide o stratégiu EÚ 2020, Skupina európskej ľudovej strany (kresťanských demokratov), samozrejme, tiež chce byť svedkom ukončenia svojvoľného prístupu členských štátov a namiesto nich vidieť konkrétne návrhy - v tejto chvíli sa to týka aj pána predsedu Barrosa - na pevnú a transparentnú štruktúru riadenia, ktorá dodržiava aj zásadu subsidiarity. V kompetencii Bruselu nie je napríklad otázka dôchodkového veku. Mal by Brusel prijímať rozhodnutia o reformách pracovných trhov alebo vzdelávacích systémov v členských štátoch? Postupujme rozhodne, ale dodržiavajme aj zásadu subsidiarity.
<SPEAKER ID="051" NAME="Monika Flašíková Beňová" AFFILIATION="S&amp;D">
(SK) Program, ktorý ste nám predstavili, je veľmi ambiciózny, môže posunúť Európsku úniu veľmi výrazne dopredu, a keďže som mala možnosť stretnúť sa s viacerými členmi vašej vlády, viem, že ide o ženy a mužov, ktorí sú veľmi odborne zdatní a dobre pripravení na realizáciu tohto programu, takže vám blahoželám.
<P>
Osobitne sa teším na spoluprácu s ministrom spravodlivosti a s ministrom vnútra, pretože je to oblasť, ktorej sa venujem ako podpredsedníčka Progresívnej aliancie socialistov a demokratov v Európskom parlamente, a čaká nás tu celý rad práce a opatrení, o ktorých sme hovorili aj včera v rámci večerného zasadnutia, ktoré máme pred sebou a týkajú sa najmä oblasti spravodlivosti a vnútorných záležitostí, ktoré sa práve španielske predsedníctvo podujalo odvážne riešiť.
<P>
Je tu mnoho otázok a mnoho potrebných riešení v oblasti základných práv občanov Európskej únie, či už v hmotných a procesných právach subjektov civilných a trestno-právnych konaní, rovnako ako aj otázky ochrany na znovuzavedenie sociálnej dimenzie európskej politiky. Musíme sa venovať otázkam, ktoré sa týkajú prisťahovalectva, azylu, ktoré sa týkajú imigrácie, verím, že sa nám to ...
<SPEAKER ID="052" NAME="Marian Harkin" AFFILIATION="ALDE">
Vážený pán predsedajúci, jednou zo zmien, o ktorých dnes dopoludnia pán premiér rozprával, je občianska iniciatíva. Považujem za naozaj výstižné, ak jedna z krajín, ktorých občania hlasovali za ústavu, je krajinou, ktorá začne uplatňovať Lisabonskú zmluvu. Naozaj, v rámci kampane v Írsku za hlasovanie v prospech Lisabonskej zmluvy som mnohokrát uvádzala príklad Španielska a španielskych občanov.
<P>
My ako politici však máme zodpovednosť za zabezpečovanie toho, aby si občania uvedomovali nielen skutočný potenciál občianskej iniciatívy, ale aj jej obmedzenia. Vieme, že to nie je len otázka jedného milióna podpisov v akejkoľvek otázke. Otázka musí patriť do právomocí Únie a my nesmieme sľúbiť viac, než môžeme splniť.
<P>
Po druhé, pán premiér, dnes dopoludnia ste spomínali otázku potravinovej bezpečnosti. S radosťou pozorujem, že na zasadnutí Rady pre poľnohospodárstvo dosahujete pokrok v otázke zlepšenia fungovania potravinového dodávateľského reťazca. Potravinová bezpečnosť nemôže byť a nebude zabezpečená, pokiaľ naši poľnohospodári nebudú mať spravodlivý a primerane stabilný príjem.
<P>
Pán premiér, na záver chcem pochváliť vašu iniciatívu za potlačenie rodovo podmieneného násilia. Teším sa na podrobné informácie.
<SPEAKER ID="053" NAME="Marian-Jean Marinescu" AFFILIATION="PPE">
(RO) Chcel by som na úvod vyjadriť nádej, že napriek pomerne všeobecnej povahe programu španielske predsedníctvo dosiahne do konca júna konkrétne výsledky.
<P>
Vítam to, že predsedníctvo sa venuje otázke rozvoja Európskej výskumnej oblasti a zabezpečeniu mobility výskumných pracovníkov. Avšak v čase obmedzení na pracovnom trhu bude zložité splniť túto úlohu. Dúfam, že neformálne stretnutie ministrov pre zamestnanosť koncom tohto mesiaca prinesie konkrétne výsledky v tejto oblasti.
<P>
Program tiež zahŕňa preskúmanie usmernení pre činnosť v súvislosti so sieťou TEN-T. Bolo by vhodné, keby sa v preskúmaní zohľadnila stratégia pre podunajskú oblasť, ktorá, aj keď nie je uvedená priamo v programe predsedníctva, je záväzkom Európskej komisie na rok 2010.
<P>
V odvetví energetiky by bolo vhodné zlepšiť európsky akčný plán pre energetickú účinnosť a prijať akčný plán pre oblasť energie na roky 2010 až 2014. Pokiaľ ide o predošlý akčný plán, som presvedčený, že jeho revízia by mala zahŕňať aj návrh finančných zdrojov, najmä čo sa týka stavania energeticky hospodárnych budov. Plán hospodárskej obnovy Európy zahŕňa zapojenie Európskej únie do financovania plynovodu Nabucco. Je v záujme Európskej únie, aby uvedené financovanie pokračovalo aj v rámci akčného plánu pre oblasť energie na roky 2010 až 2014.
<P>
Pokiaľ ide o Východné partnerstvo, má význam uviesť, že mimoriadne dôležité sú vzťahy Európskej únie s Ukrajinou. Tiež by som rád využil túto príležitosť a požiadal vás o to, aby ste nezabudli na región južného Kaukazu, ktorý je pre Európsku úniu dôležitým alternatívnym zdrojom energie, alebo na Moldavskú republiku, ktorá v tomto období prechodu k demokracii veľmi potrebuje pomoc EÚ.
<SPEAKER ID="054" NAME="Gianluca Susta" AFFILIATION="S&amp;D">
(IT) Vážený pán predsedajúci, dámy a páni, pán Zapatero, ďakujem vám za obrovské odhodlanie, ktoré prejavujete v tomto volebnom období v súvislosti s otázkami, ktoré ste oznámili, aj keď už nie je potrebné vymenovávať všetky užitočné otázky, ale vynaložiť úsilie v praxi s cieľom oživiť Európu.
<P>
Musíme skoncovať s týmto obdobím vymedzovania inštitucionálnych štruktúr a začať sa venovať dôležitým otázkam, ktoré stále bránia tomu, aby Európa mohla na rovnakom základe konkurovať svojim medzinárodným partnerom. Potrebujeme vedieť, či Európska únia bude čoskoro môcť obsadiť miesto v Organizácii Spojených národov, či bude môcť obsadiť miesto ako Európska únia v rámci krajín G20, či chce dosiahnuť väčšiu fiškálnu a sociálnu harmonizáciu a aké zdroje chce vložiť do európskeho hospodárskeho obehu, aby mohla naozaj dosiahnuť to, čo dosiahli jej iní medzinárodní konkurenti.
<P>
Na tomto mieste musíme vystúpiť, a hovorím to aj predsedovi Barrosovi, s konkrétnymi opatreniami na oživenie Európy, pretože o šesť mesiacov nedosiahneme rovnaké výsledky, ako sme dosiahli v minulosti a s inými skúsenosťami. Radi by sme vedeli aj to, či konečne nastal čas, kedy, ako by pred 30 rokmi povedal pán Kissinger, hlavní svetoví vedúci predstavitelia vedia, na ktoré telefónne číslo zavolať, keď chcú rozprávať s niekým v Európe a nie iba kontaktovať členské štáty.
<P>
V hre je dôstojnosť Európy v podobe ustanovenej v Lisabonskej zmluve, ale aj európsky sociálny model, tá základná forma demokracie, ktorú my, členovia Skupiny progresívnej aliancie socialistov a demokratov v Európskom parlamente, dôsledne žiadame a chceme, aby tvorila základ budúceho blahobytu našich občanov.
<SPEAKER ID="055" NAME="Paulo Rangel" AFFILIATION="PPE">
(PT) Vážený pán predsedajúci, pán Rodríguez Zapatero, pán Barroso, rád by som objasnil, že v prejave, ktorý sme si vypočuli, sa vyskytujú isté nejednoznačnosti, najmä v súvislosti s ekonomickými otázkami. Ciele a stanovené ciele sú rozumné, ale niektoré nejednoznačnosti pretrvávajú. Mám na mysli to, že neobsahujú žiadne konkrétne opatrenia na boj proti nezamestnanosti. Napriek tejto námietke by som sa však rád vo svojom vystúpení sústredil na inštitucionálne otázky.
<P>
Španielske predsedníctvo veľa rozpráva o otázke občianskej iniciatívy a o pohotovom a rýchlom zavedení systému pre Európsku službu pre vonkajšiu činnosť. Domnievam sa, že v súčasnosti a na inštitucionálnej úrovni by bolo dôležité uviesť aj určité vyjadrenie o vzťahu s ostatnými inštitúciami, keďže prebieha úvodná fáza uplatňovania Lisabonskej zmluvy.
<P>
Som presvedčený aj o dôležitosti toho, aby Rada a španielske predsedníctvo jasne prejavili ochotu spolupracovať s Komisiou a Parlamentom s cieľom ozrejmiť spôsob fungovania vzťahov medzi Komisiou a Parlamentom v súvislosti s Lisabonskou zmluvou. Španielske predsedníctvo má totiž v súčasnosti jedinečnú príležitosť vytvoriť precedensy.
<P>
Akýkoľvek krok španielskeho predsedníctva v súvislosti s uvedenými vzťahmi s Komisiou na jednej strane, Parlamentom na strane druhej a samotným predsedom Európskej rady jasne potvrdí to, čo sa bude považovať za úspech Lisabonskej zmluvy.
<P>
V tejto súvislosti by som rád dostal jasnejšie informácie o tom, ako vnímate štruktúru vzťahov medzi rotujúcim predsedníctvom, Komisiou, Parlamentom a predsedníctvom Rady.
<SPEAKER ID="056" NAME="Alejandro Cercas" AFFILIATION="S&amp;D">
(ES) Vážený pán premiér Zapatero, vitajte, veľa šťastia a ďakujem za váš prejav. Ďakujem predovšetkým za odkaz na Európsku sociálnu chartu. Konečne niekto v Rade rozumie tomu, že Európu nemožno vytvoriť bez pracovníkov a tým menej postupom proti pracovníkom.
<P>
Konečne niekto v Rade začína rozumieť tomu, že máme veľmi vážny problém v podobe miliónov rozčarovaných občanov, obchodných organizácií, ktoré sa cítia byť vylúčené z procesu európskej integrácie, ktorá sa sústredí len na aspekt obchodu, stratila svoje politické ciele a má nízke sociálne ciele.
<P>
Tento vzťah s Parlamentom a odborovým hnutím pokazili dve opatrenia. Jedným je pohyb pracovníkov v celej Európe, ktorý ohrozuje národné sociálne modely, a druhým je smernica o pracovnom čase, ktorá ohrozuje historické úspechy a zosúladenie profesionálneho a pracovného života.
<P>
Pán premiér, rozprávali ste o šiestich mesiacoch zmien. O zmenách postupov, zmenách smeru. Nebudete môcť zmeniť všetko, ale budete sa môcť vydať novým smerom, smerom, ktorý Európa potrebuje. Európa totiž potrebuje pracovníkov a nebude možné vytvoriť len ekonomickú Európu. Bude to musieť byť aj politická a sociálna Európa.
