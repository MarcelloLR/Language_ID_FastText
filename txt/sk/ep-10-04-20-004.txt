<CHAPTER ID="004">
Legislatívny a pracovný program Komisie na rok 2010 (rozprava)
<SPEAKER ID="076" NAME="Predseda">
Ďalším bodom programu je vyhlásenie pána Barrosa, predsedu Európskej komisie, o legislatívnom a pracovnom programe Komisie na rok 2010.
<P>
Chcel by som zdôrazniť, že tu v Parlamente sú prítomní aj viacerí komisári. Celá Európska komisia je vo veľkom počte zastúpená, pretože táto téma je mimoriadne dôležitá pre nás všetkých. Museli sme túto tému trochu skrátiť pre zmeny v programe práce a po vystúpení pána Barrosa si vypočujeme prejavy predsedov politických skupín, ktorí poskytnú politické stanoviská týkajúce sa návrhu Komisie na rok 2010. Potom požiadame pána Barrosa, aby opäť vystúpil a reagoval na pripomienky predsedov politických skupín.
<SPEAKER ID="077" NAME="Predseda">
Pán predseda Barroso, ďakujem vám, že ste prišli. Pre nikoho z nás nebolo jednoduché dostať sa do Štrasburgu. Mnohí poslanci sa nedostali do Európskeho parlamentu, preto účasť nie je veľmi vysoká. Rozhodli sme sa nehlasovať na tomto zasadnutí, pretože každý musí mať šancu hlasovať, a niektorí poslanci vôbec nemohli prísť do Štrasburgu. Pre túto schôdzu preto platia niektoré úplne nové pravidlá.
<SPEAKER ID="078" NAME="José Manuel Barroso" LANGUAGE="FR">
Vážený pán predseda, dámy a páni, je mi cťou a potešením predstaviť vám dnes prvý pracovný program tejto Komisie. Je to tiež prvý pracovný program od nadobudnutia platnosti Lisabonskej zmluvy. Je mi cťou a potešením predstaviť ho spolu so svojím prakticky celým tímom Európskej komisie na znak úcty k tomuto Parlamentu.
<P>
Tento program prišiel v kľúčovom okamihu pre Európu, keďže teraz je čas konať. Program je priamym výsledkom nášho politického dialógu. Po intenzívnych konzultáciách na základe politických usmernení, ktoré som predložil na ďalších päť rokov, ma tento Parlament v septembri poveril druhým mandátom. Po rozsiahlych vypočutiach, ktoré nám umožnili vytvoriť spoločnú víziu predstavených opatrení, kolégium ako celok vo februári získalo vašu dôveru. Inými slovami, tento pracovný program je do veľkej miery v súlade s politickými prioritami, ktoré vyjadril Parlament. Vďaka tomu poskytuje pevný základ na dosiahnutie ambicióznych výsledkov.
<P>
Našou najdôležitejšou prioritou musí byť prekonanie krízy a položenie základov pre trvalo udržateľný rast a vytváranie pracovných miest. Najprv naliehavé otázky: Nedávno sme diskutovali o výsledkoch Európskej rady. Medzitým sa 11. apríla konečne prijal navrhovaný mechanizmus finančnej podpory pre Grécko. Komisia zohrá dôležitú úlohu pri uplatňovaní tohto mechanizmu, keď Grécko požiada o jeho aktiváciu. Je to logický dôsledok skutočnosti, že Komisia je od začiatku úzko zapojená do hľadania riešenia pre finančné problémy, ktoré postretli Grécko, a do zachovania stability v rámci eurozóny. Naše úsilie bolo vždy v súlade so zásadou solidarity, ale aj zodpovednosti.
<P>
Musíme však zájsť ďalej a opýtať sa sami seba, prečo došlo k týmto problémom a ako im predísť v budúcnosti. Z tohto dôvodu prehodnocujeme Pakt stability a rastu s cieľom posilniť hospodársky dohľad a rozšíriť ho nad rámec výlučnej otázky deficitov. Potrebujeme trvalý mechanizmus na riešenie kríz. Skrátka musíme dokázať, že Európska únia, a najmä eurozóna, je schopná vyrovnať sa so súčasnými problémami, pričom musíme využiť všetky možnosti, ktoré nám ponúka Lisabonská zmluva.
<P>
Z tohto dôvodu bude jednou z prvých hlavných iniciatív Komisie počas nasledujúceho mesiaca predložiť oznámenie o zvýšení koordinácie hospodárskych politík. Všetci vieme, že v stávke je spoločný záujem Európy. Únia musí posilniť systém a zohľadniť celkovú škálu rizík a hospodárskej nerovnováhy. Musíme zlepšiť vnútorné mechanizmy. Zabezpečením silnejších štruktúr a koordinovanejšieho prístupu môže Európa pomôcť dostať sa verejným financiám na novú, životaschopnú cestu a môže vytvoriť rámec, ktorý prispeje k širšej, trvalo udržateľnej obnove.
<P>
Dámy a páni, počas uplynulých 18 mesiacov sme dosiahli nesmierny pokrok smerom k vytvoreniu etickejšieho, silnejšieho a zodpovednejšieho finančného systému. Musíme pokračovať v tejto ceste, zaplniť posledné medzery v nariadeniach a zabezpečiť, aby naše dozorné štruktúry ostali v kontakte s odvetvím, ktoré sa neustále vyvíja.
<P>
Som presvedčený, že náš návrh týkajúci sa hedžových fondov a súkromných kapitálových fondov sa čoskoro dostane do rozhodujúcej fázy. Komisia sa domnieva, že zákonodarný orgán bude súhlasiť s naším spoločným cieľom, ktorým je zabezpečiť, aby nová európska štruktúra dohľadu vo finančnom sektore plne vstúpila do platnosti od začiatku budúceho roku.
<P>
Komisia zamýšľa predložiť v roku 2010 viaceré návrhy v kľúčových oblastiach, ako sú napríklad trhy s derivátmi, systémy na ochranu vkladov a zneužívania trhu. Osobitná pozornosť sa venuje ochrane bežných spotrebiteľov finančných služieb. Budeme pracovať aj na ďalších hlavných aspektoch súvisiacich so swapmi na menové zlyhania (CDS) a predajmi v súvislosti so špekuláciami s poklesmi kurzov na burze a v krátkom čase navrhneme určité usmernenia pre používanie fondov na riešenie bankových zlyhaní.
<P>
Vážený pán predseda, ctené dámy a páni, táto Komisia sa bez váhania dala do práce. Predložením stratégie EÚ do roku 2020 hneď po nastúpení do funkcie sme pripravili pôdu, aby sme Európu vrátili späť do správnych koľají - do koľají inteligentného, trvalo udržateľného a začleňujúceho rastu. Teraz musíme spolupracovať - Európsky parlament, členské štáty, Komisia - pri vytváraní a udržiavaní tempa.
<P>
Dosiahnutie vízie trvalo udržateľného sociálneho trhového hospodárstva do roku 2020 si bude vyžadovať veľké úsilie na všetkých úrovniach rozhodovania a na všetkých úrovniach spoločnosti. Na európskej úrovni musí mať naše konanie skutočnú európsku pridanú hodnotu. Toto je cieľ pilotných iniciatív stratégie EÚ do roku 2020, ako je Digitálny program pre Európu, plnohodnotná hospodárska politika, Európsky plán pre výskum a inovácie, energeticky účinná Európa, nové zručnosti pre nové pracovné miesta, "Mládež v pohybe", boj proti sociálnemu vylúčeniu. A práve tu môže Európa veci zmeniť.
<P>
Týmto pomôžeme naštartovať prechod na energeticky účinné hospodárstvo odolné proti zmene klímy. Boj proti zmene klímy ostane hlavnou prioritou v našom programe z vnútorného aj celosvetového hľadiska. Odvetviu energetiky a dopravy sa tento rok bude venovať mimoriadna pozornosť - obidve odvetvia sú kritické pri premene cieľa trvalo udržateľnej Európy na našu konkurenčnú výhodu.
<P>
Jednotný trh ako domáci trh pre 500 miliónov spotrebiteľov, ktorý je pilierom pracovných miest, konkurencieschopnosti, prijateľných cien a výberu spotrebiteľa, naďalej ostane základom európskeho hospodárstva. Využitie jeho potenciálu v plnej miere je mimoriadne dôležité pre malé a stredné podniky, ktoré sú najdôležitejším motorom pre vytváranie pracovných miest v Európskej únii.
<P>
Priniesť jednotný trh do 21. storočia je prioritou Komisie, ktorá predloží nové návrhy do roku 2012. Je to aj témou správy, o ktorej vypracovanie som požiadal pána Maria Montiho a ktorú čoskoro predložíme.
<P>
Chcem zdôrazniť dôležitosť sociálneho začlenenia v našej vízii stratégie Európa do roku 2020. Skutočná sila spoločnosti spočíva v príležitostiach, ktoré vytvára pre najslabších občanov. Musíme využiť všetky možnosti na podporu zamestnanosti a sociálnej súdržnosti. Znamená to, že musíme byť pripravení využiť novovznikajúce odvetvia, ktoré vytvoria nové pracovné miesta. Znamená to zabezpečiť ľudí so správnymi zručnosťami s cieľom vytvoriť a trvalo udržať vysokú mieru zamestnanosti a podporiť hospodársku premenu. Znamená to snažiť sa prekonať vplyv krízy na mladých ľudí uľahčením prechodu zo systému vzdelávania a odbornej prípravy do zamestnania. Z tohto dôvodu bude základom širokej Európskej platformy na boj proti chudobe súčasný Európsky rok boja proti chudobe a sociálnemu vylúčeniu. Tento program, samozrejme, prispieva k naplneniu našich zásad hospodárskej, sociálnej a územnej súdržnosti.
<P>
Záujmy a blaho európskych občanov ostanú hlavným cieľom činnosti Komisie. Uplatnenie komplexného akčného plánu Štokholmského programu, ktorý Komisia prijme v priebehu dnešného dňa, sa sústredí práve na zabezpečenie toho, aby sa prínosy európskej integrácie v oblasti slobody, bezpečnosti a spravodlivosti stali hmatateľnejšími pre občanov.
<P>
Tento akčný plán predstavuje sám osebe komplexný pracovný program Komisie v oblasti slobody, bezpečnosti a spravodlivosti. Kladie občanov do centra záujmu našich politík tým, že umožňuje vykonávanie ich konkrétnych práv. Jeho cieľom je aj rozvoj otvorenej a bezpečnej Európy s osobitným dôrazom na riešenie cezhraničného zločinu a na spoločnú prisťahovaleckú a azylovú politiku.
<P>
V oblasti slobody, bezpečnosti a spravodlivosti prešla Európska únia za posledných 10 rokov od zavedenia voľného pohybu osôb ku spoločnej politike. Doterajšie výsledky boli pôsobivé, ale viac ako kedykoľvek predtým musíme v tomto období východiska z krízy podporovať a obraňovať európske hodnoty a predovšetkým skutočne v plnej miere využiť potenciál, ktorý teraz vytvorila Lisabonská zmluva. Akčný plán obsahuje kompletný zoznam opatrení s cieľom realizovať vopred definované priority v tejto oblasti na európskej, ako aj celosvetovej úrovni.
<P>
Nadobudnutie platnosti Lisabonskej zmluvy nám dáva aj nástroje na prejavenie väčších ambícií. Posilnenie úlohy tohto Parlamentu, účinnejšie rozhodovanie Rady, perspektíva väčšej súdržnosti a dôslednosti členských štátov pri rozhodnutiach Európskej rady a preskúmanie Európskym súdnym dvorom posilnia rozhodnosť Európskej únie v reakciách na očakávania a záujmy našich občanov.
<P>
Pri pohľade do roku 2020 sa musíme zaoberať aj množstvom dlhodobých trendov, ktoré priamo ovplyvňujú každodenné životy občanov. Dnešné úsilie prinesie ovocie v budúcnosti. Komisia napríklad začne verejnú diskusiu o budúcnosti dôchodcov a bude analyzovať možnosti zabezpečenia trvalej udržateľnosti a primeranosti dôchodkových systémov. V oblasti ako táto sú, samozrejme, mnohé nástroje vnútroštátne, ale to nám nesmie zabrániť v tom, aby sme zabezpečili čo najväčší prínos Európskej únie.
<P>
Vo vonkajšej činnosti nám nový úrad vysokej predstaviteľky/podpredsedníčky Komisie a spustenie Európskej služby pre vonkajšiu činnosť ponúknu nástroje na vytvorenie silnejšej a súdržnejšej vonkajšej politiky EÚ. Stanovíme strategické priority obchodnej politiky, budeme pokračovať v obchodných rokovaniach a spolupracovať s partnermi v otázkach siahajúcich od prístupu na trh až po regulačný rámec a celosvetovú nerovnováhu. Naplánujeme naše ciele stratégie EÚ do roku 2020 na globálnom trhu, napríklad prostredníctvom G20.
<P>
Komisia bude tiež riešiť otázku energetickej geopolitiky s cieľom zabezpečiť spoľahlivú, bezpečnú, trvalo udržateľnú a dostupnú energiu.
<P>
Ďalšou kľúčovou prioritou Komisie je presadzovať medzinárodný rozvojový program a navrhnúť akčný plán EÚ v súvislosti s prípravou na samit o rozvojových cieľoch tisícročia, ktorý sa bude konať v roku 2015. Táto iniciatíva bude základom júnového zasadnutia Európskej rady s cieľom vypracovať spoločné stanovisko EÚ vzhľadom na septembrovú hodnotiacu schôdzu Organizácie Spojených národov na vysokej úrovni o rozvojových cieľoch tisícročia (RCT), ktorej cieľom je prijatie celosvetového akčného plánu na dosiahnutie RCT do roku 2015. Chceme Európu, ktorá je otvorená a konkrétnymi činmi prejavuje solidaritu s tými najzraniteľnejšími na svete.
<P>
Napokon v zmysle dohody s Parlamentom zverejníme hodnotenie rozpočtu v druhej polovici tohto roku. V ňom objasníme to, čo vnímame ako kľúčové zásady a parametre využívania finančných prostriedkov Európskej únie najlepším spôsobom pri zohľadnení stratégie EÚ do roku 2020 v plnej miere. Zároveň vypracujeme podrobnejšie hodnotenia kľúčových oblastí vrátane poľnohospodárstva a súdržnosti. Môžem vás ubezpečiť o tom, že Parlament bude plne zapojený vo všetkých fázach hodnotenia rozpočtu.
<P>
Predtým ako skončím, by som rád v krátkosti vysvetlil niektoré inovácie v pracovnom programe. Tento program, ako aj programy v budúcnosti musia poskytovať správny rámec pre inštitúcie s cieľom dosiahnuť solídny konsenzus v tom, na čo by sa mala sústrediť Európa. Preto musíme byť politickejší a tiež musíme zohľadniť viacročné otázky zamýšľaného rozsahu. Domnievam sa, že spôsob, akým budeme v budúcnosti vypracovávať pracovné programy, by mal byť konkrétnym prejavom osobitného partnerstva medzi Európskym parlamentom a Komisiou, ktoré chcem vytvoriť počas tohto mandátu.
<P>
Tento program obsahuje 34 strategických iniciatív, ktoré chceme predložiť do konca decembra. Som si istý, že súhlasíte s tým, že je to ambiciózny program na nasledujúcich osem mesiacov.
<P>
Tento program zároveň obsahuje mnohé iné iniciatívy na rok 2010 a na ďalšie roky. Orientačný zoznam obsahuje iniciatívy, na ktorých Komisia zamýšľa pracovať v nasledujúcich rokoch. Nie všetky iniciatívy budú nevyhnutne znamenať predloženie konkrétnych návrhov. V súlade so zásadami rozumnej regulácie musíme dôkladne zhodnotiť, v ktorých bodoch by sa malo pokračovať a v akej podobe.
<P>
Pracovný program sa bude každoročne revidovať s cieľom identifikovať nové strategické iniciatívy a v prípade potreby prijať viacročné prvky. Tento "postupný" prístup zlepší transparentnosť a predvídateľnosť pre všetky zúčastnené strany, pričom zachová flexibilitu potrebnú pri reakciách na nepredvídané udalosti. Jedna vec, ktorú sme sa naučili za posledné roky, je, že by sme vždy mali predvídať nepredvídateľné. Posledné roky ukázali, že strategické plány nemôžu byť ako vytesané do kameňa - musia sa prispôsobovať aktuálnej realite.
<P>
Vážené poslankyne, vážení poslanci, pracovný program Komisie na rok 2010, ktorý máme tú česť dnes predstaviť, je ambicióznym, ale aj potrebným a realistickým rámcom na uskutočňovanie európskej politiky v nasledujúcom roku. Je realistický, ak všetky inštitúcie budú pripravené spojiť sily a spolupracovať s cieľom dosiahnuť včasné výsledky pre občanov Európy. Je potrebný, pretože robiť veci po starom neprichádza do úvahy, ak chceme, aby rok 2010 bol bodom zlomu. Je ambiciózny, pretože viac ako kedykoľvek predtým je potrebná silná Európa, ak chceme pre občanov dosiahnuť riešenia, ktoré čakajú. Očakávajú ich od nás a našou povinnosťou je snažiť sa o ich prosperitu a blahobyt.
<SPEAKER ID="080" NAME="Predseda">
Ďakujem vám, pán Barroso, za vyčerpávajúcu prezentáciu najdôležitejších iniciatív Komisie na nasledujúcich osem mesiacov.
<P>
Rád by som iba zdôraznil, že strategické partnerstvo, o ktorom ste hovorili, je pre nás veľmi dôležité. Rozlišujeme medzi výkonným a zákonodarným orgánom, ale naša spolupráca má kľúčový význam pre našich občanov, preto sme si s veľkým potešením vypočuli vaše slová o nevyhnutnosti čo najužšieho kontaktu medzi Komisiou a Parlamentom. Najlepším dôkazom toho, že slová Komisie zodpovedajú jej činom, je vaša účasť na dnešnom zasadnutí, ako aj účasť komisárov. Srdečne vám za to ďakujem.
<SPEAKER ID="081" NAME="József Szájer" LANGUAGE="HU">
Vážený pán predseda, v mene Európskej ľudovej strany (kresťanských demokratov) vítame skutočnosť, že Komisia sa ambiciózne pustila do práce a predstavila svoj pracovný program na rok 2010. Vnímame to tak, ako bola prítomnosť Komisie myslená, na znak úcty k Parlamentu a na znak toho, že berie Parlament vážne, a teší nás, že sú všetci prítomní. Zároveň ľutujeme, že sa tento rok premrhalo už veľa času, keďže oneskorená ratifikácia Lisabonskej zmluvy už znemožnila zosúladenie legislatívneho programu s rozpočtom v tomto roku. Sme pevne presvedčení o tom, že tento proces možno po prekonaní menších ťažkostí obnoviť v roku 2011.
<P>
Lisabonská zmluva vstúpila do platnosti, a preto už nemáme žiadne výhovorky ako poslanci Európskeho parlamentu, a nemá ich ani Komisia alebo Rada, ak nezačneme rozhodne konať a ak nezačneme pracovať, teda uplatňovať to, čo stanovuje Lisabonská zmluva, a plniť to, čo chcú občania, ktorí majú byť v centre pozornosti našich politických plánov.
<P>
Európska ľudová strana vypracovala dva zoznamy v súvislosti s plánmi Komisie. Poslali sme vám podrobnosti ešte pred ich schválením. Tieto dva zoznamy, ktoré by som chcel v krátkosti odcitovať, obsahujú jednoducho body, ktoré by Komisia nemala uskutočniť, a body, ktoré by podľa nás mala uskutočniť.
<P>
Po prvé, chceli by sme požiadať Komisiu, aby nekonala tak, ako to bolo doteraz, pretože by to znamenalo, že dnešná rozprava by stratila svoj význam, a to že do konca októbra bolo predložených iba 40 % vašich legislatívnych návrhov na tento rok. Ak to bude takto pokračovať v budúcnosti, potom tieto druhy rozpráv strácajú význam. Parlament nemôže uplatňovať právo, ktorým chce ovplyvňovať to, aké návrhy má predkladať Komisia. Z tohto dôvodu považujeme za dôležité, aby sa tieto legislatívne návrhy alebo pracovné programy neporovnávali so starými komunistickými päťročnicami, v ktorých nič, od začiatku do konca, nebola pravda. A čo nakoniec dosiahli, nemalo absolútne nič do činenia s konečnými cieľmi.
<P>
Ďalej od Komisie žiadame, aby netolerovala klamstvá a podvody. Momentálne sú viaceré európske krajiny v kríze, pretože zatajili skutočné údaje a klamali o výške rozpočtového deficitu. Zatajili tieto informácie pred inými, a napriek tomu sme všetci na jednej lodi a takéto veci ovplyvňujú mnohých ľudí. Bolo to tak v prípade Maďarska a v prípade Grécka. V takýchto prípadoch očakávame od Komisie, že sa nestiahne, ale rozhodne pomenuje vinníkov, v opačnom prípade bude neskôr oveľa viac problémov.
<P>
Významný mysliteľ devätnásteho storočia, reformného obdobia v Maďarsku, gróf Sečéni, povedal, že ak niekto tají problém, iba ho zhorší. Nemali by sme preto problémy tajiť, ale priznať sa k nim, a na základe toho prijať nevyhnutné rozhodné opatrenia. Komisia by mala uplatňovať svoju právomoc v tejto súvislosti. Nechápte ma nesprávne. Nehovorím, že Komisia je zodpovedná za tieto krízy. Za tieto krízy sú zodpovedné vlády týchto krajín, pre naše spoločné dobro sme však mali prehovoriť hlasnejšie a rozhodnejšie, aby sme videli výsledky.
<P>
Teraz prejdime k tomu, čo by Komisia mala robiť. V prvom rade by mala prinajmenšom prijímať opatrenia a rozhodnutia a mala by vytvoriť ambiciózny program na vytváranie pracovných miest. Mala by zamerať svoju činnosť na občanov. Pracovné miesta, pracovné miesta a zase pracovné miesta musia byť našou hlavnou zásadou. Dovoľte mi povedať pri tejto príležitosti, že, samozrejme, keď oslovujeme občanov, musíme použiť slová, ktorým rozumejú. Keď hovoríme o roku 2020, spája sa mi to ako poslancovi z bývalej komunistickej krajiny s päťročným plánom alebo s číslami, ktoré sa priraďovali väzňom. Prečo nenazveme program EÚ do roku 2020 programom Európskej únie na vytváranie pracovných miest? Prečo nenazveme Štokholmský program - čo je mimochodom názov, ktorému nerozumie nikto okrem nás -, európskym programom pre bezpečnosť občanov? Chcem tým povedať, že slová, ktoré používame, sú tiež dôležitou súčasťou naštartovania celého procesu.
<P>
Považujeme za dôležité, aby sa malé a stredné podniky aktívne zúčastňovali na procese vytvárania pracovných miest. Nepáčilo by sa im, keby sa program na vytváranie pracovných miest do roku 2020 vnútil Parlamentu. Potrebujeme v tomto dôkladnú rozpravu, a nie iba v tomto Parlamente, ale aj v národných parlamentoch, a vnútroštátne orgány, ktoré prijímajú rozhodnutia, musia byť tiež zapojené. Vezmime si ponaučenie z Lisabonského programu - ďalší názov, ktorému nikto nerozumie. Pracujme pre bezpečnosť našich občanov a uskutočnime kroky potrebné v tejto súvislosti. Vážený pán predseda, ešte jedna poznámka: človek nie je živý iba chlebom - posilňovanie našich spoločných hodnôt je tiež dôležité. Očakávame, že Komisia bude pokračovať v tých programoch založených na hodnotách, ktoré sa zaoberajú komunizmom, spolunažívaním národnostných menšín a spoločnou minulosťou Európy. Európska ľudová strana vás podporí, ale budeme vás veľmi neúprosne kritizovať, ak sa odkloníte od pôvodného programu.
<SPEAKER ID="082" NAME="Hannes Swoboda" LANGUAGE="DE">
Vážený pán predseda, pán Barroso, páni komisári, rád by som sa vám poďakoval, že vás prišlo tak veľa. O mojich kolegoch poslancoch, žiaľ, nemôžem povedať to isté. Hanbím sa povedať, že nie všetci tí, ktorí tu dnes nie sú, tu skutočne nie sú. Sú v Štrasburgu, ale nie sú v Parlamente, kde by mali byť. Považujem to za veľmi smutné.
<P>
Keďže nemáme spoločné uznesenie, prednesieme vám naše jednotlivé body a vy ich môžete podrobne zhodnotiť. Pán Barroso, súhlasíme s vami, že najdôležitejšia je konkurencieschopnosť spolu so sociálnym zabezpečením v trvalo udržateľnej Európe. Hlavný dôraz musíme, samozrejme, klásť na pokračovanie boja proti chudobe a nezamestnanosti, ktorá v niektorých oblastiach stále rastie alebo prinajmenšom ostáva neprijateľne vysoká. Chcel by som sa vám poďakovať za to, že ste to spomenuli, pretože sa zdá, že o tom niektorí predsedovia vlád nie sú presvedčení. Ako môžeme zaručiť, že sa tak stane v tomto období konsolidácie rozpočtov? Je úplne samozrejmé, že musíme konsolidovať naše rozpočty. Musíme však pritom udržať rovnováhu - chcel by som požiadať Komisiu, aby to vzala do úvahy - a musí sa to uskutočniť v chronologickom poradí, aby sa nestalo, že ostatné základné ciele, inými slovami boj s nezamestnanosťou a chudobou ostanú bez povšimnutia.
<P>
Rád by som využil túto príležitosť povedať, aká je táto otázka dôležitá v súvislosti s nedávnym samitom o Rómoch v Cordobe, na ktorom ste sa nezúčastnili, ale na ktorý prišli dvaja členovia Komisie, pani Redingová, podpredsedníčka Komisie, a pán Andor, komisár pre zamestnanosť, sociálne veci a začlenenie. Nedávno som navštívil rómske osady v Srbsku a je nepochopiteľné, že takéto miesta ešte stále existujú v Európe. Žiadam Komisiu, aby urobila všetko, čo je v jej právomoci, v boji proti problému chudoby a nezamestnanosti v tejto oblasti.
<P>
Moja ďalšia poznámka sa týka konsolidácie rozpočtov. Potrebujeme viac investícií. Už sme o tom hovorili dnes ráno s pánom Kallasom. Investovali sme príliš málo napríklad do transeurópskych sietí. Teraz možno vidieť, kde vznikli problémy, pretože sme ešte stále nezaviedli to, čo sa navrhovalo v takzvanom Delorsovom pláne. Keď hovoríte o partnerstve, pán Barroso, chcel by som vás požiadať, aby ste pamätali na to, že potrebujeme toto partnerstvo, najmä v súvislosti s otázkou rozpočtu a plánovania rozpočtu v budúcnosti, pretože je jasné, že Rada už zamýšľa robiť škrty menších položiek na európskej úrovni. Nemôžeme to tolerovať.
<P>
Pán Barroso, spomenuli ste správu pána Montiho. Je to určite dôležitá správa a je dobré, že ste požiadali pána Montiho, aby ju vypracoval, keďže je odborník v tejto oblasti. Keď však hovoríme o jednotnom trhu, musíme spomenúť aj sociálne trhové hospodárstvo. Verejné služby sú pre nás v tejto súvislosti mimoriadne dôležité. Súhlasili ste s tým, že predložíte návrhy na rámcovú smernicu. Nechceme tu a teraz riešiť všetky jednotlivé body, ale domnievam sa, že sa budeme musieť spoľahnúť na tieto verejné služby pre európsku identitu, najmä v súvislosti s dopravnými problémami, ktoré sme mali a ktoré naznačujú, aké dôležité sú napríklad služby verejných železníc. Bez ohľadu na to, či ich poskytuje súkromný alebo verejný sektor, musia byť regulované a zabezpečené spoločnou európskou politikou pre verejné služby.
<P>
Chcel by som prejsť k svojej poslednej a rozhodujúcej poznámke. Hovorili ste o hospodárskej kríze a tiež o Grécku a iných krajinách, ktoré sa ocitli v ťažkostiach. V našich predchádzajúcich diskusiách s pánom Van Rompuyom sme sa zhodli na tom, že kroky, ktoré uskutočnila Európska rada, v tomto prípade nepredstavovali to najlepšie, čo Európa môže ponúknuť. Keby sa toto všetko urobilo pred dvomi alebo tromi mesiacmi, Grécko by nemuselo realizovať platby s vysokými úrokmi. Spomenuli ste to, ale domnievam sa, že potrebujeme viac ako zmienky. Potrebujeme Komisiu, ktorá bude takéto veci žiadať silným hlasom.
<P>
Súhlasím s vami, že to nie je o tom zasiahnuť, keď sa kríza už stane a deficity sú závratne vysoké, pretože táto skutočnosť sa často zle chápe. Je to o čo najväčšej prevencii týchto udalostí prostredníctvom monitorovania hospodárskych a rozpočtových zmien. Opäť počúvame, ako vlády hovoria, že nemôžeme skúmať ich štatistiky ani rozpočtové postupy. To je neprijateľné. Ak chceme predísť tomu, čo sa stalo v posledných mesiacoch a rokoch, aby sa to nezopakovalo, musíme to urobiť. Prečo musia vlády držať štatistiky a rozpočtové postupy v tajnosti? Vlády, samozrejme, musia mať určitú slobodu. Musia mať túto slobodu, a najmä v eurozóne to musí byť v súlade s európskymi plánmi a cieľmi.
<P>
Pán Barroso, sme pripravení vstúpiť do osobitného partnerstva, ktoré ste spomenuli. Toto partnerstvo však musí byť založené na silnej pozícii Parlamentu a Komisie. V nasledujúcich dňoch budeme rokovať o rámcovej dohode. Špecifikuje niektoré detaily, ale rozhodujúcim prvkom je myšlienka za ňou. Vyžaduje si to tiež, aby ste jednoznačne uviedli, keď niektorí predsedovia vlád chcú zneužiť Lisabonskú zmluvu na posilnenie svojej vlastnej pozície, že cieľom Lisabonskej zmluvy je posilniť Európu. Z tohto dôvodu musí mať Komisia silný hlas. V tomto prípade s vami budeme súhlasiť a podporíme vás dokonca aj vtedy, ak sa naše názory budú líšiť v jednotlivých detailoch. Musíme však spoločne bojovať za silnú Európu. Je to veľmi dôležité, najmä vzhľadom na nedávne správanie niektorých predstaviteľov vlád.
<SPEAKER ID="083" NAME="Marielle De Sarnez" LANGUAGE="FR">
Vážený pán predseda, pán predseda Komisie, považujem tento program za možno až príliš neistý vzhľadom na dnešné zmeny a problémy, a domnievam sa, že právom očakávame väčšie ambície od Komisie, a to tým viac, že ste sa k nim zaviazali.
<P>
Pokiaľ ide o finančnú reguláciu v prvom rade, plne rozumiem tomu, o čo sa usiluje pán Barnier. Je to správne, ale domnievam sa, že sme mohli zájsť ďalej a zvážiť ďalšie možnosti, ako napríklad oddelenie bankových aktivít, zdanenie finančných pohybov alebo jasný a jednoduchý zákaz derivátových produktov, ktorý v súčasnosti zvažuje USA.
<P>
Napriek tomu sa domnievam, a pre mňa je to tak či tak dôležitejšie, že jednoznačne musíme urobiť všetko, čo je v našich silách na podporu reálneho hospodárstva a trvalo udržateľných investícií, čo na rozdiel od súčasného hospodárstva, ktoré mimoriadne závisí od finančných služieb, skutočne vytvára zamestnanosť. Bola by som veľmi rada, keby sme pracovali na konkrétnych projektoch v súlade s týmto prístupom. V dnešnom programe žiadne takéto projekty nevidím.
<P>
Domnievam sa tiež, že potrebujeme ďalekosiahle projekty. Nikdy nebol lepší čas ako teraz oživiť myšlienku Európy železníc, vzhľadom na krízu, ktorú sme zažili. Momentálne máme v Európskej únii 28 000 letov denne. Dnes je skutočne čas vzkriesiť Európu železníc, o ktorej sa hovorí už desaťročia.
<P>
Domnievam sa však, že bez skutočnej hospodárskej koordinácie a hospodárskeho riadenia sa nič nedosiahne. Z tohto pohľadu mi je ľúto, že Rada zodpovedá za pracovnú skupinu v tejto veci, bola by som radšej, keby ju mala na starosti Komisia.
<P>
Naliehavo potrebujeme rozpočtovú, hospodársku a priemyselnú koordináciu. Musíme vytvoriť Európsky menový fond a zároveň prijať opatrenia na stabilizáciu verejných financií členských štátov. Hoci je to výraz, ktorý sa už nepoužíva, musíme sa usilovať o fiškálne zbližovanie. Mám na mysli najmä otázku zdaňovania spoločností. Navyše budeme musieť pracovať na vlastných zdrojoch pre rozpočet EÚ. Domnievam sa, že to budú silné kroky, ktoré nám môžu pomôcť vrátiť sa na cestu rastu.
<P>
Chcela by som povedať ešte jednu vec o budúcej hospodárskej stratégii Únie na rok 2020: prosím vás, nevzdávajte sa kvantifikovaných cieľov v súvislosti s chudobou a vzdelávaním. Som presvedčená, že v tejto súvislosti budete mať podporu celého Európskeho parlamentu. Hovoríme tu o európskom sociálnom modeli, ktorý chceme a ktorý sa nám páči.
<SPEAKER ID="084" NAME="Rebecca Harms" LANGUAGE="DE">
Vážený pán predseda, vážený pán Barroso, páni komisári, tiež by som chcela, aby Parlament reagoval na úctu, ktorú ste mu preukázali, vyššou úrovňou účasti. Budeme musieť na tom pracovať.
<P>
Pracovný program, ktorý ste predstavili, je veľmi rozsiahly a obsahuje názvy, ktoré znejú veľmi ambiciózne. Dokonca aj úvod má názov "Nová éra". Nie som si však istá, či informácie pod týmito hlavnými názvami zodpovedajú tomuto pozitívne znejúcemu prístupu. Celé je to o klimatickej kríze a o hospodárskej a finančnej kríze. Prípad Grécka opäť dokázal, že rozdiely sa zväčšujú nielen z hospodárskeho, ale aj zo sociálneho hľadiska, pretože podmienky, v ktorých žijú európski občania na juhu, východe a severozápade, sú veľmi odlišné. To znamená, že čelíme zásadným problémom.
<P>
Musím súhlasiť s pánom Swobodom, najmä pokiaľ ide o sociálnu Európu a väčšiu spravodlivosť. V tejto oblasti je nevyhnutná revízia. Vôbec nie sme presvedčení o tom, že to, čo máme momentálne na stole, stačí na boj s rastúcou chudobou v rámci Európskej únie.
<P>
Vyvodili sme správne dôsledky z finančnej krízy a z následnej hospodárskej krízy? Domnievame sa, že správny prístup k finančnej a hospodárskej integrácii je vypracovať nové návrhy na zmenu dane z príjmu právnických osôb. My v Skupine zelených/Európskej slobodnej aliancii sme dlho za to, aby sa v tomto dosiahol pokrok. Podporujeme aj zdaňovanie energie. Môžete sa na nás spoľahnúť, ak to nakoniec zavediete do praxe. Na základe našej skúsenosti z finančnej krízy sa však domnievame, že stále chýba jasný cieľ pre zdanenie finančných transakcií. Samozrejme môžeme povedať, že čakáme na členské štáty, ale domnievam sa, že niekedy treba predniesť konkrétnejšie a presnejšie požiadavky a potom za ne bojovať, a to povedal aj pán Szájer. Je jasné, že naša reakcia na situáciu v Grécku bola neprimeraná. Nepovažujeme za prijateľné, že v súčasnosti nie je žiadny návrh na vydanie eurodlhopisov.
<P>
Pán Barroso, kládli ste veľmi veľký dôraz na služby vo všeobecnom záujme počas vašej kampane na druhé volebné obdobie. Skupiny v Parlamente sa vás na to tiež pýtali. Domnievam sa, že to, čo ste povedali o verejných službách a o tom, ako by sa mali regulovať pod názvom "Postaviť ľudí do centra záujmu európskeho konania", je absolútne neprimerané. Znamená to, že už teraz porušujete jeden zo svojich hlavných sľubov.
<P>
Pokiaľ ide o ochranu klímy, jednotlivé generálne riaditeľstvá Komisie, ktoré sa momentálne zaoberajú ochranou klímy, pracujú na scenároch s rôznymi cieľmi na rok 2050. V prípade dopravy existuje dlhodobý cieľ zníženia o 70 %, ale v prípade energie o 75 %. Ľudia pani Hedegaardovej sa ešte nerozhodli. Dúfam, že stanovíme ambicióznejšie ciele. Je však jasné, že Bali a cieľ dvoch stupňov nehrajú úlohu pre žiadne z generálnych riaditeľstiev. Aký zmysel majú všetky reči o zásadnej novej európskej diplomatickej iniciatíve v oblasti zmeny klímy, keď sme sa očividne vzdali v prípade Bali a v prípade dohôd medzi krajinami G8? Obsah programu nebude dostatočný, aby Európe umožnil uspieť v Bonne, v Cancúne alebo v Južnej Afrike. Je stále čo robiť.
<SPEAKER ID="085" NAME="Timothy Kirkhope">
v mene skupiny ECR. - Vážený pán predseda, keď hovoríme o programoch, dovoľte mi pripomenúť vám ponaučenie z programu na rok 1992: aby Komisia dosiahla výsledky, musí si stanoviť jednu prioritu a sústrediť sa na jednu politiku po druhej. Úsilie vytvoriť jednotný trh bolo užitočným cieľom, ktorému mohli všetci zúčastnení, a v prvom rade verejnosť, ľahko porozumieť, ale odvtedy sme boli až príliš často svedkami toho, ako Komisia začínala jednu iniciatívu za druhou bez ohľadu na to, či Európa bola pre ne vhodným fórom, alebo či sa nimi skutočne mohli dosiahnuť hmatateľné prínosy v márnej nádeji, že ich spopularizuje. Tento prístup bol nesprávny a zlyhal. Preto vítame nový prístup, ktorý zaujal pán predseda Barroso.
<P>
Európske hospodárstvo je stále v hlbokej kríze a iba dôsledné opatrenia zmenia túto situáciu. Nemám na mysli iba bezprostrednú krízu v dôsledku zlyhania bankového systému, ani ďalšie tlaky, ktoré momentálne spôsobuje stav núdze v oblasti dopravy. Mám na mysli prvotnú krízu, ktorá spôsobila, že európske hospodárstvo zaostáva za konkurencieschopnejšími a inovačnejšími hospodárstvami z druhej strany Atlantiku a Ázie. Preto veľmi podporujeme ústrednú iniciatívu tejto Komisie: stratégiu EÚ do roku 2020. Hoci sa domnievame, že by sa ešte mali doplniť určité detaily a vykonať určité zmeny, široký záber tejto politiky je správny. Európa potrebuje stratégiu pre inteligentný, trvalo udržateľný a začleňujúci rast, ktorý môže priniesť vysoké úrovne zamestnanosti, produktivity a sociálneho začlenenia - veru tak. To musí byť hlavnou prioritou definujúcou Komisiu.
<P>
Naša budúca hospodárska prosperita a všetky výhody, ktoré môže priniesť, závisia od úspešných podnikov a podnikateľov, ktorí vytvárajú blahobyt a trvalo udržateľné produktívne pracovné miesta, a to je najlepšia stratégia boja proti chudobe, aká bola doteraz vynájdená. V tomto musí byť Komisia ich spojencom, nie protivníkom. Preto vítame záväzok opäť naštartovať jednotný trh, ďalej ho rozšíriť, zdôrazňovať rozumnú reguláciu, zabezpečiť dôsledné a spravodlivé uplatňovanie pravidiel v rámci Únie, výrazne znížiť administratívne zaťaženie a byrokraciu a riešiť nedostatky, podeliť sa o najlepšie praktiky v odbornej príprave, modernizovať trh práce a zmierniť prekážky v obchode.
<P>
Pán predseda Barroso bude mať našu podporu, ak sa podujme vytvoriť aktívne, dynamické európske hospodárstvo. Samozrejme sa nám nepáči všetko. Obávame sa, že určité opatrenia môžu znamenať porušovanie práv a zodpovedností členských štátov, ako napríklad myšlienka Európy občanov alebo niektoré aspekty Štokholmského programu. Teší nás perspektíva reformy spoločnej poľnohospodárskej politiky a spoločnej politiky rybného hospodárstva, ale obávame sa, že to možno prinesie skôr viac byrokracie ako spravodlivé riešenie pre našich poľnohospodárov a rybárov. Napokon nesúhlasíme s tým, že spoločné iniciatívy členských štátov v oblasti zahraničných vecí by mala úplne prevziať Komisia namiesto Rady.
<P>
Skupina Európskych konzervatívcov a reformistov (ECR) bola založená s cieľom presadzovať zásadu subsidiarity. Chceme Európu, ktorá sa sústredí na primerané kľúčové úlohy a dosahovať skutočné výhody, a dúfame, že pán predseda Barroso a jeho Komisia, ktorej všetci členovia tu dnes sú, využije príležitosť, čo je zrejmé vo veľkej časti prezentovaného programu, na podporu Európy, ktorá zohrá úlohu pri formovaní európskej obnovy a môže poskytnúť základ pre našu dlhodobú prosperitu v nasledujúcich ťažkých a náročných rokoch.
<SPEAKER ID="086" NAME="Miguel Portas" LANGUAGE="PT">
Vážený pán predseda, názov programu, o ktorom tu dnes diskutujeme, je "Čas konať". Keď vám trvalo päť dní zorganizovať videokonferenciu medzi ministrami Únie, môžem vám, pán Barroso, iba zablahoželať k vášmu zmyslu pre humor. Prečo je teda čas konať? Je to preto, že doteraz nikto nekonal a tento názov je sebakritikou? Alebo je to preto, že tento názov, ako všetky ostatné názvy našich byrokratických oznámení, je iba prázdnym sľubom, za ktorým sa ukrýva kopa prázdnych rečí?
<P>
Uvediem príklad. Máme Európsky rok boja proti chudobe a sociálnemu vylúčeniu, hoci chudobní o tom nevedia. Váš dokument hovorí o iniciatíve - citujem - "s cieľom zabezpečiť, aby sme sa spoločne delili o prínosy rastu a pracovných miest". Je to ďalší vtip? Aká je to iniciatíva a ako môže vynahradiť sociálnu podporu, ktorú členské štáty sťahujú v prospech svojich programov stability?
<P>
Ako plánuje Komisia deliť sa o prínosy niečoho, čo neexistuje, a to hospodárskeho rastu? Ako plánuje znížiť počet chudobných ľudí bez toho, aby siahla na príjmy bohatých a veľmi bohatých ľudí? Nesúhlasíme s vami v otázke politiky. Návrat k diktatúre deficitu chytá do pasce hospodárstva, znižuje mzdy, zmenšuje prínosy a odsúva verejné investície do úzadia. Je to recept na zvýšenie nezamestnanosti.
<P>
Hoci je čas konať, Komisia sa domnieva, že Únia koniec koncov bola schopná spojiť sily v boji proti kríze. Opýtajte sa Grékov, či si myslia to isté, či sme konali rýchlo a či sme boli spravodliví. Kedy budeme mať európsku úverovú ratingovú agentúru? Opýtajte sa Portugalcov, ktorých úrok z dlhu sa zvýši zakaždým, keď sa komisár rozhodne hovoriť o hospodárstve. Opýtajte sa európskej verejnosti. Opýtajte sa európskej verejnosti, prečo sú veci tak, ako sú, a oni sa na vás pozrú a začnú sa smiať, pretože koniec koncov zmysel pre humor sa nezdaňuje.
<SPEAKER ID="087" NAME="Fiorello Provera" LANGUAGE="IT">
Vážený pán predseda, dámy a páni, podniky, predovšetkým malé a stredné podniky, ktoré tvoria 99 % európskej výrobnej štruktúry, potrebujú štyri základné prvky: jednoduchší prístup k úverom, väčšiu flexibilitu na trhu práce, menej byrokracie pri zakladaní a riadení podnikov a napokon ochranu pred nespravodlivou hospodárskou súťažou.
<P>
Ceníme si snahu Komisie zjednodušiť európske právne predpisy zrušením 1 600 legislatívnych aktov počas posledného funkčného obdobia a podporujeme návrhy skupiny na vysokej úrovni pod vedením pána Edmunda Stoibera.
<P>
Ďalším dôležitým prvkom pre konkurencieschopnosť podnikov je situácia v medzinárodnom obchode. V čase krízy je dôležité posilňovať systém ochrany obchodu Európskej únie. Podniky nemôžu súťažiť so sociálnymi a ekologickými dumpingovými stratégiami, ktoré uplatňujú niektoré rozvíjajúce sa hospodárstva, ako je napríklad Čína, kde je cena práce extrémne nízka a kde nie sú žiadne sociálne istoty a s tým súvisiace náklady, ani vysoké štandardy ochrany životného prostredia.
<P>
Ďalšia oblasť, v ktorej by mala Komisia dôraznejšie zasiahnuť, je boj proti falšovaniu a ochrana práv duševného vlastníctva.
<P>
Skrátka nevidím žiadne iniciatívy v pracovnom programe Komisie, ktoré by boli zamerané na uplatňovanie zásad kohéznej politiky stanovených v Lisabonskej zmluve.
<P>
Po prvýkrát článok 174 Lisabonskej zmluvy uznáva osobitnú úlohu hornatých regiónov, ktoré predstavujú 40 % územia a viac ako 90 miliónov európskych občanov. Preto vás žiadam, aby ste zaradili do najbližšieho legislatívneho programu Komisie návrh na rámcový program na podporu rozvoja a ochrany hornatých regiónov a využitie všetkých možných druhov zdrojov obnoviteľnej energie, ktoré hory ponúkajú.
<SPEAKER ID="088" NAME="Andrew Henry William Brons" AFFILIATION="NI">
Vážený pán predseda, v pracovnom programe Komisie na rok 2010 sa uvádza, že Európska únia musí čeliť dlhodobým výzvam, ako je napríklad globalizácia, a musí sa opäť stať konkurencieschopnou. Problém je, že EÚ sa nevyrovnala s globalizáciou: prijala ju. Umožňuje dovozy z rozvojových krajín s platmi, ktoré predstavujú zlomok európskych platov. Jediný spôsob, akým môžeme opäť získať konkurencieschopnosť, by bolo znížiť platy na ich úroveň.
<P>
Nie som, samozrejme, ani za členstvo v Európskej únii. No keby som zaň aj bol, obvinil by som pánov zo zrady hospodárskych záujmov svojich poddaných. Povedal by som, že EÚ nie je ani tak Európskou úniou, ako je celosvetovou úniou, ktorá sa snaží dosiahnuť celosvetovú mobilitu všetkých tovarov a služieb.
<P>
Domnievam sa, že suverénne štáty by mali znovu vybudovať svoje výrobné základne a potom ochraňovať svoje trhy a pracovné miesta svojich občanov. Moje posolstvo je však aj pre eurofilov. Európa, či už ako celok alebo jednotlivo, zlyhá pri ochrane svojho priemyslu a poľnohospodárstva pred konkurenciou tretích krajín na vlastné riziko. Globalizácii treba vzdorovať, či už jednotlivo alebo spoločne, inak nás všetkých zničí.
<P>
Dokument Komisie sa týka údajnej potreby rozvíjať ďalšie legálne politiky prisťahovalectva na zmiernenie rizík demografického starnutia. Niet pochýb o tom, že starnúca populácia je dôvodom na obavy v mnohých krajinách. Treba však skúmať, prečo došlo k týmto problémom. Mnohé ženy sa venujú kariére bez prestávky a nemajú deti z vlastného rozhodnutia - na čo majú plné právo -, ale mnohé iné pracujú preto, lebo je to pre nich ekonomicky nevyhnutné. Pracujú preto, aby zaplatili účty, nie preto, že opovrhujú materstvom.
<P>
Niet pochýb o tom, že tento vývoj ovplyvnil mieru pôrodnosti, ktorá bola umelo znížená na podnet hospodárskych síl. Nemusíme však uplatniť prístup laissez-faire na hospodárske sily. Zásah do hospodárstva môže zmeniť tieto hospodárske sily a zmena v týchto silách prinesie zodpovedajúce demografické zmeny. Myšlienka, že môžeme importovať veľké rodiny z tretích krajín ako náhradu za nenarodené európske deti, je založená na mimoriadne škodlivom a nerozumnom predpoklade, a to že sme produktom starostlivosti a že kultúry tretích krajín sú ako plášť, ktorý možno vyzliecť v mieste príchodu a nahradiť plášťom európskej kultúry spolu s papiermi na trvalý pobyt a občianstvo.
<P>
Deti takýchto prisťahovalcov sú údajne rovnakými Európanmi ako pôvodní obyvatelia, čo nie je pravda. Rôzne kultúry tvoria rôzni ľudia a nie naopak. Nie sme produktom našich kultúr: naše kultúry sú produktmi našich národov. Nahradiť Európanov ľuďmi z tretích krajín bude znamenať, že Európu nahradia tretie krajiny. Európa sa pomaly ale isto etnicky zbavuje Európanov.
<SPEAKER ID="089" NAME="José Manuel Barroso" LANGUAGE="FR">
Vážený pán predseda, vo všeobecnosti - nehovoríme o tých, ktorí jednoznačne a úprimne povedali, že sú proti Únii a proti členstvu v Európskej únii - si myslím, že môžem povedať, že prinajmenšom v tomto Parlamente je široký súhlas s programom, ktorý sme práve predstavili.
<P>
Ak existuje jeden spoločný prvok, ktorý som si všimol vo vystúpeniach najreprezentatívnejších politických skupín, je to myšlienka ambicióznosti. Potrebujeme väčšiu ambicióznosť v Európe. V tejto súvislosti by som sa chcel venovať niekoľkým myšlienkam, ktoré tu odzneli, myšlienkam, s ktorými, ak môžem dodať, absolútne súhlasím.
<P>
Náš priateľ pán Szájer hovoril o potrebe naozaj sa vyhnúť modelu päťročných plánov ako v komunistických režimoch. To je presne dôvod, pre ktorý chceme zachovať túto flexibilitu, ktorá je dôležitá, ak sa chceme prispôsobiť meniacemu sa prostrediu.
<P>
Zároveň by som chcel opäť potvrdiť v reakcii na pána Szájera, ale aj na pána Swobodu, že majú pravdu, keď žiadajú viac opatrení od EÚ v hospodárskej a finančnej rovine a keď zdôrazňujú, ako členské štáty nesúhlasili napríklad s tým, aby Komisia zohrala väčšiu úlohu v dohľade nad vnútroštátnymi verejnými financiami.
<P>
Prvá Komisia, ktorej som mal česť predsedať, zaviedla osobitné nariadenie s cieľom poskytnúť väčšie audítorské právomoci Eurostatu, čo niektoré členské štáty, ktoré nechceli, aby Komisia mala túto úlohu, odmietli.
<P>
Dúfam preto, že ponaučenie z tejto krízy bude, že sa zvýši naša vzájomná závislosť a že hospodárska politika v Európe nebude iba vnútroštátnou záležitosťou. Je to, samozrejme, vnútroštátna záležitosť, ale je to aj záležitosť spoločných európskych záujmov, pretože potrebujeme vyšší stupeň koordinácie. V tejto súvislosti sa domnievam, že pán Szájer, pán Swoboda, pani De Sarnezová a všetci ostatní súhlasili s potrebou takto zvýšenej koordinácie hospodárskej politiky.
<P>
Týmto spôsobom dosiahneme pokrok, a v tejto súvislosti by som chcel zdôrazniť predovšetkým ambíciu, ktorú vyjadril pán Swoboda - za čo mu ďakujem -, zlepšiť partnerstvo medzi Komisiou a Európskym parlamentom, keď hovoríme o finančnej perspektíve, o potrebe odolať určitým, pomerne medzivládnym interpretáciám, ktoré dnes počúvame. Takéto interpretácie sú prekvapivé, pretože Lisabonská zmluva je v skutočnosti presným opakom medzivládneho prístupu: posilňuje európsky rozmer.
<P>
Dúfam, že budeme schopní poučiť sa z tejto krízy a smerovať k väčšej, nie menšej Európe. Jedným príkladom, o ktorom sa zmienila pani De Sarnezová, je otázka finančnej regulácie. Napriek všetkému je zvláštne, ak nie ironické, že po toľkých žiadostiach od určitých členských štátov o opatrenia v oblasti finančnej regulácie členské štáty jednomyseľne súhlasili so znížením ambicióznosti návrhov, ktoré Komisia predstavila v nadväznosti na správu pána de Larosièra.
<P>
Dokazuje to, že niekedy je rozdiel medzi tým, čo sa povie a ako sa rozhodne. Dúfam, že my v Európskom parlamente a Komisii budeme spoločne schopní prekonať tento rozdiel v snahe dosiahnuť trochu väčšiu dôslednosť na európskej úrovni, pretože skutočne musíme byť ambiciózni.
<P>
Chcel by som zdôrazniť, že teraz je dôležité riadne pochopiť zásadu subsidiarity. Som za subsidiaritu. V tejto súvislosti chcem vysloviť aj súhlas, pán Kirkhope, s touto myšlienkou subsidiarity, ale je dôležité správne porozumieť tomu, čo to znamená. Subsidiarita znamená rozhodnúť, ktorá úroveň rozhodovania je najlepšia.
<P>
V prípade krízy leteckej dopravy sú udalosti, ktoré sa odohrávajú, rovnako zvláštne. Dnes som videl v tlači - a nielen v tlači euroskeptikov a eurofóbov, nielen v bulvárnej tlači, ale aj v kvalitnej tlači - že Európska únia teraz priznáva, že sa mýlila, keď rozhodla o pozastavení letov. To je neuveriteľné!
<P>
Ak existuje nejaká oblasť, ktorá patrí pod národnú jurisdikciu, je to európske riadenie letovej prevádzky. Rozhodnutia vykonali jednotlivé európske vnútroštátne regulačné orgány. Tí istí ľudia, ktorí sú proti právomociam na európskej úrovni, teraz však protestujú proti Európe. Čoskoro sa bude hovoriť, že sopku na Islande vytvorila Európska komisia a Brusel. Je to skutočne pomerne pozoruhodné.
<P>
(potlesk)
<P>
Povedzme to otvorene. Sú rôzne úrovne zodpovednosti: vnútroštátne úrovne a európska úroveň. V každom prípade musíme zistiť, ktorá úroveň je najvhodnejšia. Môžem vám povedať, že Komisia je pripravená prevziať svoje zodpovednosti, ale domnievam sa, že musíme vytvoriť alianciu s Európskym parlamentom, aby sme mohli jednoznačne uviesť, čo je a čo nie je naša zodpovednosť.
<P>
Bez tejto aliancie budeme mať stále inštinktívnu potrebu - a v čase krízy vieme, že je jednoduchšie uchýliť sa k nacionalistickej, populistickej rétorike - pripísať zodpovednosť Bruselu, ako sa občas hovorí, alebo možno aj Štrasburgu, za to, čo je skutočne vnútroštátnou zodpovednosťou.
<P>
Ukážme zdravý rozum! Sústreďme sa na to, čo môžeme urobiť na európskej úrovni, na oblasti, kde môžeme pridať hodnotu nášmu konaniu, a rešpektujme, samozrejme, naše členské štáty, ktoré sú demokratickými členskými štátmi. Domnievam sa, že stratégia Európa do roku 2020 sústredí Európu na to, čo je najdôležitejšie.
<P>
To, čo teraz potrebujeme, je rast, ale nie iba akýkoľvek starý rast, potrebujeme spravodlivejší, otvorenejší, udržateľnejší a inteligentnejší rast, ktorý sa zameriava na budúcnosť.
<P>
Potrebujeme vytvoriť nové zdroje rastu, aby sme úspešne vyriešili náš najväčší problém, o ktorom budeme diskutovať dnes poobede, a to nezamestnanosť, konkrétne nezamestnanosť mladých ľudí. V tejto oblasti skutočne potrebujeme vytvoriť alianciu medzi európskymi inštitúciami tým, že takisto budeme spolupracovať čestne a lojálne s našimi členskými štátmi, aby sme dosiahli konkrétne výsledky pre našich spoluobčanov.
<P>
Domnievam sa, že v tejto súvislosti máme dobrý základ pre našu prácu v budúcich rokoch, a po tejto rozprave cítim povzbudenie - a verím, že aj moji kolegovia - z vašich slov podpory a v určitých prípadoch z vašich požiadaviek. Budeme sa snažiť dokázať, že sme hodní úlohy, ktorou ste nás poverili.
<P>
(potlesk)
<SPEAKER ID="090" NAME="Predseda">
Ďakujem vám veľmi pekne, pán Barroso, za vaše stanovisko. Chcel by som povedať, že pokiaľ ide o úsilie Európskej komisie v mene nášho Európskeho spoločenstva, Komisia má veľkého spojenca v Európskom parlamente. Väčšina poslancov podporuje toto úsilie a názor, že Komisia by mala prevziať viac zodpovednosti, najmä v krízových situáciách, o ktorých sme hovorili predtým - pretože vtedy si uvedomujeme, ako veľmi potrebujeme Európsku úniu a zásah Európskej komisie. Zodpovednosť Európskeho parlamentu sa taktiež výrazne posilnila po nadobudnutí platnosti Lisabonskej zmluvy, čo nás teší. Domnievame sa, že je to dobrá správa pre Európanov - že je to dobrá správa pre našich občanov. Teraz musíme prijať väčšiu zodpovednosť a využiť možnosti, ktoré nám dáva táto zmluva. Chcel by som vás opäť uistiť, pán Barroso, že vy a Európska komisia tu máte spojencov a hovorím v mene väčšiny Európskeho parlamentu.
<SPEAKER ID="091" NAME="Diego López Garrido" LANGUAGE="ES">
Vážený pán predseda, chcem iba zablahoželať Komisii a jej predsedovi pánovi Josému Manuelovi Durãovi Barrosovi k ambicióznemu, výrazne európskemu programu, ktorý tu dnes predstavil a ktorý je jednoznačne v súlade s cieľmi španielskeho predsedníctva Európskej únie a s programom predsedníckej trojky, ktorú tvorí Španielsko, Belgicko a Maďarsko.
<P>
Môžem povedať, že Rada spolupracuje s Komisiou a tiež s Európskym parlamentom, ktorému taktiež blahoželám ku konštruktívnym vystúpeniam na podporu legislatívneho programu Komisie.
<P>
Komisia naozaj veľmi usilovne pracovala. Každý vie, že nová Komisia - známa ako druhá Komisia pána Barrosa - mala byť vo funkcii od 1. novembra, ale z rôznych dôvodov prišla o niekoľko mesiacov neskôr a usilovne pracuje, aby vynahradila stratený čas konštruktívnym, pozitívnym spôsobom, za čo jej španielske predsedníctvo je vďačné. Pán Barroso a všetci členovia Komisie - podpredsedovia a komisári - si tiež uvedomujú, že podľa môjho názoru spolupracujeme s Komisiou veľmi pozitívnym spôsobom a že uznávame jej úsilie v tejto súvislosti.
<P>
Rada je vďačná aj Európskemu parlamentu. Kedykoľvek tu bola rozprava o týchto otázkach, Európsky parlament mal vždy veľmi konštruktívny prístup. Rád by som využil túto príležitosť a opäť požiadal Európsky parlament o prijatie týchto legislatívnych iniciatív - dnes hovoríme v prvom rade o legislatívnych iniciatívach - a aby sa tak stalo čo najskôr, aby sme dobehli stratený čas, ktorý som spomenul. Určite s nami bude spolupracovať aj Parlament.
<SPEAKER ID="092" NAME="Predseda">
Ďakujem za vaše stanovisko v mene Rady a za vašu podporu programu Komisie. Chcel by som sa ešte raz poďakovať pánovi Barrosovi, všetkým podpredsedom Komisie a komisárom za ich prítomnosť. Dokazuje to skutočnosť, že Komisia pripisuje veľkú dôležitosť spolupráci s Parlamentom, v čo sme tiež dúfali.
<P>
Rozprava sa skončila.
<P>
Písomné vyhlásenia (článok 149)
<SPEAKER ID="997" NAME="Elena Oana Antonescu  " LANGUAGE="RO">
Pracovný program Európskej komisie na rok 2010 je ambiciózny a flexibilný viacročný program, ktorý stanovuje nasledujúce hlavné ciele: riešenie krízy a podporu európskeho trhového hospodárstva, vypracovanie programu občanov, ktorý stavia občanov do centra záujmu európskych aktivít, vypracovanie ambiciózneho a dôsledného politického programu s celosvetovým rozmerom a v neposlednom rade obnovu nástrojov a pracovných metód, ktoré používa Európska únia. Kľúčovým prvkom programu občanov je Štokholmský program pre "otvorenú a bezpečnú Európu, ktorá slúži občanom a chráni ich", prijatý Európskou radou počas zasadnutia v decembri 2009. Chcela by som uvítať iniciatívu Komisie pri prezentovaní akčného plánu na prijatie Štokholmského programu, aby sme mohli zaručiť, že európski občania si budú skutočne užívať výhody v oblasti slobody, bezpečnosti a spravodlivosti. Program sa sústredí hlavne na boj proti cezhraničnému zločinu a skonsoliduje presadzovanie spoločnej prisťahovaleckej a azylovej politiky so zameraním predovšetkým na oblasti, ako je boj s organizovaným zločinom, s terorizmom a s ostatnými hrozbami prostredníctvom zlepšenia spolupráce medzi políciou a súdmi.
<SPEAKER ID="996" NAME="Vilija Blinkevičiūt " LANGUAGE="LT">
V súčasnosti čelí Európa zvyšujúcej sa nezamestnanosti a takmer 17 % európskych občanov žije pod hranicou chudoby. Mnohí Európania, dokonca aj tí, ktorí sú zamestnaní, bojujú s chudobou každý deň a nemajú možnosť užívať si život naplno, pretože v dôsledku recesie sa dokonca aj mnohí ľudia so strednými príjmami dostávajú do chudoby. Preto musíme v prvom rade venovať mimoriadnu pozornosť problému chudoby, ktorej čelia pracujúci ľudia. Ak chceme zvýšiť zamestnanosť, musíme vytvoriť nové pracovné miesta, nielen akéhokoľvek miesta, ale musíme sa snažiť zabezpečiť vysokú kvalitu zamestnanosti berúc do úvahy požiadavky trhu práce. Najväčšiu pozornosť by sme mali venovať zvyšujúcej sa nezamestnanosti mladých ľudí, jednému z najnaliehavejších problémov spoločnosti. Ak mladí ľudia nedostanú príležitosť vstúpiť na trh práce, Európe hrozí nebezpečenstvo, že stratí celú generáciu mladých ľudí. Určitý čas nás demografická situácia v Európe núti uvažovať aj nad zamestnanosťou starších ľudí. Musíme zabezpečiť pracovné vzťahy, ktoré podporujú zamestnanosť, a zaručiť možnosť celoživotného vzdelávania. Chcela by som zdôrazniť, že by sme mali diskutovať aj o zamestnanosti znevýhodnených ľudí. Je dôležité dať im podmienky, aby mohli vstúpiť na trh práce, nie iba pre demografické zmeny, ale aj pre nich samotných, aby získali pocit dôstojnosti a vlastnej hodnoty. Preto by som sa chcela opýtať Komisie, ako vytvorí Európa nové pracovné miesta? Aké sú reálne šance pre ľudí vstúpiť na trh práce? Ako môžeme zabezpečiť kvalitu zamestnanosti, aby sme mohli zmierniť chudobu pracujúcich?
<SPEAKER ID="093" NAME="Andreas Mölzer  " LANGUAGE="DE">
Pracovný program Komisie na rok 2010 pozostáva zo 14 strán zvyčajných ošúchaných a otrepaných fráz. Je správne, že Európa musí spoločne reagovať na krízu. Táto kríza však mohla mať taký negatívny vplyv na Európu iba pre politiku Komisie a neobmedzenú liberalizáciu vo všetkých oblastiach. Napriek tomu nikto nechce nič zmeniť. Práve naopak, ďalšie rušenie prekážok obchodu, ktoré chce presadiť Komisia, podporí globalizáciu, zvýhodní veľké spoločnosti a spôsobí škody členským štátom a ich občanom.
<P>
Stratégia Európa do roku 2020 je zamýšľaná ako reakcia na súčasnú krízu. Pokiaľ ide o konkrétne opatrenia, zdá sa, že prístup k hospodárskej a finančnej politike je rozumný, ako aj rozvoj novej európskej štruktúry dohľadu na monitorovanie finančných trhov. Prísnejšie kontroly verejných financií a rozpočtová disciplína v rámci členských štátov nám, dúfajme, v budúcnosti umožnia predísť problémom, ktoré momentálne zažívame v Grécku. Nové plány zdanenia Komisie spolu s revíziou smernice o zdanení energie, ktorá zahŕňa zdanenie energetických výrobkov na základe ich obsahu energie, by sa mali zamietnuť, pretože zmena klímy, ktorá je v prvom rade prírodným javom, sa nedá jednoducho vyriešiť sústredením sa na CO2. Okrem toho to vystaví európske hospodárstvo dokonca ďalším tlakom v porovnaní s jeho rivalmi v Amerike a Ázii, kde sa neplánujú žiadne iniciatívy tohto druhu.
<SPEAKER ID="094" NAME="Richard Seeber  " LANGUAGE="DE">
Pracovný program Komisie na rok 2010 stanovil správne priority. Rovnako ako na modernizáciu spôsobov práce, ktorá bude rozhodujúcim faktorom pri stimulácii hospodárstva a zvýšení angažovanosti európskych občanov, sa Komisia sústredí najmä na boj proti finančnej kríze. Je dôležité najmä to, aby občania EÚ, ktorí stratili prácu počas súčasnej krízy, čo najskôr dostali nové vyhliadky do budúcnosti.
<P>
Ako hovorcu pre životné prostredie Poslaneckého klubu Európskej ľudovej strany (kresťanských demokratov) ma znepokojuje to, že by sme mali vytvoriť čo najviac trvalo udržateľných pracovných miest a vytvoriť pridanú hodnotu na trhu práce v dôsledku poprednej úlohy, ktorú zohráva Európa pri ochrane životného prostredia. Aby sme mohli uskutočniť premenu na novú a trvalo udržateľnú priemyselnú dobu, už by sme nemali považovať vytváranie pracovných miest a dôslednú ochranu životného prostredia za navzájom sa vylučujúce. Podľa môjho názoru bola Komisia príliš opatrná pri uplatňovaní tohto prístupu. Teraz preň musíme položiť základy. Budeme môcť veľa dosiahnuť, ak dokážeme zlepšiť spôsob uplatňovania existujúcich nariadení.
<SPEAKER ID="095" NAME="Joanna Senyszyn  " LANGUAGE="PL">
Blahoželám vám, pán Barroso, k ambicióznemu legislatívnemu a pracovnému programu Komisie na rok 2010. Nanešťastie sa čas kráti - už ostáva iba osem mesiacov. Napriek tomu dúfam, že priority neostanú iba prázdnymi sľubmi. Sila programu spočíva v jeho opatreniach na boj proti kríze. Tieto opatrenia sa nanešťastie týkajú najmä hospodárskej situácie. V časti o programe občanov nie sú žiadne antidiskriminačné iniciatívy, ako napríklad boj proti násiliu páchanému na ženách, väčšie odhodlanie a angažovanosť na dosahovanie sociálnych cieľov a dlhodobá stratégia na zlepšovanie komunikácie s občanmi Únie. Fenoménu násilia páchaného na ženách sme sa venovali dlhé roky. Je najvyšší čas na účinné, európske právne nariadenia v tejto oblasti. Rada by som v programe Komisie videla návrh smernice o boji proti násiliu páchanému na ženách. Pokiaľ ide o sociálne ciele, iniciatíva s cieľom vytvoriť Európsku platformu na boj proti chudobe do konca tohto roku je dôležitá. Nanešťastie o nej nie sú uvedené žiadne konkrétne podrobnosti. Budú sa musieť uviesť na júnovom zasadnutí Rady. Čo sa týka modernizácie Únie a nástrojov na jej vykonanie, chcela by som upriamiť pozornosť na komunikáciu s občanmi. Musí to byť proces, nie volebná agitácia. Medzi EÚ a jej občanmi je komunikačná priepasť, ktorú sa musíme snažiť zmenšiť a v budúcnosti odstrániť. Musíme dať občanom EÚ pocit, že sú "v centre záujmu" činnosti Únie. Iba tak nebudú výsledky referend prekvapením.
<SPEAKER ID="096" NAME="Nuno Teixeira  " LANGUAGE="PT">
Rozprava o programe Komisie je mimoriadne dôležitá, pretože sa časovo zhoduje so začiatkom nového obdobia Európskej únie. Potreba prijať opatrenia v čase krízy, ktoré dokážu riešiť otázky dlhodobo, si vyžaduje stanoviť za priority vytváranie pracovných miest, reguláciu finančných trhov a stabilizáciu eura, čo by malo obnoviť dôveru verejnosti, ako aj hospodárskych a sociálnych subjektov.
<P>
Chcel by som zdôrazniť dôležitosť kohéznej politiky pri uplatňovaní jednotlivých európskych politík. Európske regióny budú schopné dosiahnuť trvalo udržateľný, integrovaný rast prostredníctvom kohéznej politiky, ktorá má viditeľné výsledky a ktorá rešpektuje zásadu subsidiarity, a prostredníctvom riadenia na rôznych úrovniach: vnútroštátnej, regionálnej a miestnej. Cieľ hospodárskej, sociálnej a územnej súdržnosti musí ovplyvňovať činnosti Únie a musí sa dosiahnuť prostredníctvom primeraného financovania Spoločenstvom, s väčšou transparentnosťou, jednoduchšie a efektívnejšie s použitím štrukturálnych fondov.
<P>
Je nevyhnutné definovať usmernenia pre kohéznu politiku a finančné vyhliadky na obdobie po roku 2013. Chcel by som upriamiť pozornosť na situáciu v najvzdialenejších regiónoch, ktoré pre trvalé štrukturálne charakteristiky čelia prekážkam so závažnými dôsledkami na ich hospodársky rozvoj, a preto si vyžadujú osobitné opatrenia.
<SPEAKER ID="097" NAME="Silvia-Adriana Ţicău  " LANGUAGE="RO">
Hlavným záujmom EÚ je boj proti hospodárskej kríze a podpora sociálneho trhového hospodárstva. Miera nezamestnanosti v EÚ začiatkom roka dosiahla 10 %, pričom miera nezamestnanosti mladých ľudí dosiahla až 20 %. Zvýšenie miery zamestnanosti úzko súvisí s priemyselnou politikou EÚ. Aké legislatívne iniciatívy zvažuje Komisia v súvislosti s budúcou priemyselnou politikou Európskej únie a na vytváranie nových pracovných miest?
<P>
Európska rada, ktorá zasadala 25. a 26. marca 2010, po prvýkrát stanovila ako jeden z cieľov EÚ zvýšenie energetickej účinnosti o 20 % do roku 2020. Nenašli sme tento cieľ v pracovnom programe Komisie, hoci sa v tejto oblasti vyžadujú iniciatívy, ktoré možno zacieliť na európske domácnosti, ako aj na podniky.
<P>
Okrem toho rozpočet Spoločenstva na dopravnú infraštruktúru takmer neexistuje na obdobie rokov 2010 až 2013, hoci problémy a rozvojové potreby sú obrovské: zabezpečenie intermodality medzi jednotlivými druhmi dopravy, rozvoj vysokorýchlostných železníc na účely nielen všetkých hlavných miest členských štátov, ale aj pre ďalšie európske veľkomestá, rozvoj železničných nákladných koridorov a jednotného európskeho vzdušného priestoru spolu s modernizáciou prístavov a rozvojom námornej dopravy. Kedy predloží Komisia návrh v súvislosti s nevyhnutným financovaním rozvoja transeurópskej dopravnej infraštruktúry?
