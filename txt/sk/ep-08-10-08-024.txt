<CHAPTER ID="024">
Riešenie problému nedostatku vody a sucha v EÚ (rozprava)
<SPEAKER ID="234" NAME="Predsedajúci">
Ďalším bodom programu je správa pána Richarda Seebera v mene Výboru pre životné prostredie, verejné zdravie a bezpečnosť potravín o riešení problému nedostatku vody a sucha v Európskej únii.
<SPEAKER ID="235" NAME="Richard Seeber">
spravodajca. - (DE) Vážený pán predsedajúci, predovšetkým by som chcel poďakovať tieňovým spravodajcom a Komisii za vynikajúcu spoluprácu pri príprave tejto správy.
<P>
Všetci vieme, že voda je základom všetkého života. Voda však nie je nevyčerpateľným zdrojom. Nedostatok vody v budúcnosti postihne až tri miliardy ľudí. Podľa Európskej environmentálnej agentúry žila už v roku 2007 tretina obyvateľov Európy v oblastiach s obmedzenými vodnými zdrojmi. Tento problém postihuje najmä krajiny ako Cyprus, Bulharsko, Belgicko, Maďarsko, Malta, Taliansko, Spojené kráľovstvo, Nemecko, Španielsko a, bohužiaľ, aj mnohé iné. To znamená, že vodu využívame nadmerne. Samozrejme, situáciu zhoršuje aj zmena klímy. Z tohto dôvodu sa sucho za posledných 30 rokov vyskytuje čoraz častejšie, čo nás dosiaľ stálo viac ako 100 miliárd EUR. V dôsledku sucha v roku 2003 hospodárstvo EÚ utrpelo stratu vo výške približne 8,7 miliárd EUR. Tieto extrémy počasia majú nielen hospodárske, ale aj sociálne a ľudské dôsledky. Okrem celkového zhoršenia zdravotného stavu ľudí zomrelo v roku 2003 v Európe v dôsledku horúčav približne 35 000 ľudí.
<P>
Všimli sme si aj skutočnosť, že spôsob využívania vody v Európe sa vo veľkej miere odlišuje. Priemerná spotreba v EÚ sa pohybuje v rozmedzí 100 až 400 litrov, hoci na európsku životnú úroveň by malo v skutočnosti postačovať denne 80 litrov na osobu. Príčinou vzniku tohto problému je neefektívnosť spôsobená používaním zastaraných technológií a tiež plytvaním vodou. Napríklad vo Francúzsku sa až 30 % vody v rozvodných sieťach jednoducho stráca. Pre nás to znamená, že Európa má obrovský potenciál úspory vody.
<P>
Je najvyšší čas, aby aj Spoločenstvo začalo konať. Komisia už rieši problematiku vody v niekoľkých smerniciach, napríklad v smernici o kvalite vody určenej na kúpanie, v smernici o pitnej vode, o povodniach, o stanovení noriem kvality životného prostredia týkajúcich sa vody atď. Niet pochýb o tom, že doposiaľ najdôležitejším míľnikom v súvislosti s vykonávacími opatreniami je rámcová smernica o vode z roku 2000. Teraz je pre Komisiu dôležité zabezpečiť najmä to, aby členské štáty plnili svoje záväzky vyplývajúce z týchto právnych predpisov.
<P>
Zmena environmentálnych a klimatických podmienok, väčšia spotreba vody v podnikateľskom a poľnohospodárskom sektore, a v domácnostiach a samozrejme zmena konzumných návykov zhoršili problém nedostatku vody. Bohužiaľ, čoraz častejšie sa stretávame s extrémami počasia. Na jednej strane nás sužujú prudké dažde, ktoré spôsobujú záplavy, a na druhej strane zažívame čoraz častejšie obdobia sucha, ktoré ničia celú úrodu v Európe.
<P>
Oznámenie, ktoré nám teraz Komisia predkladá, predstavuje dôležitý krok správnym smerom, ale je nevyhnutné prijať zásadné opatrenia na zlepšenie situácie. V prvom rade sa na nedostatok vody a sucho musíme pozerať ako na celosvetový jav. Tu v Európe sa nemôžeme zameriavať len na vlastné problémy. Nezabúdajme na veľký počet prisťahovalcov prichádzajúcich do Európy veľmi často aj v dôsledku sucha.
<P>
Po druhé, členské štáty musia v riešení problematiky nedostatku vody a sucha spojiť sily a prekročiť hranice. V súvislosti s problematikou sucha a nedostatku vody by sa mali doplniť plány riadenia v rámcovej smernici o vode. Vzájomná solidarita medzi členskými štátmi vo vzťahu k vodným zdrojom však neznamená, že sa zruší ich suverenita pri rozhodovaní o vodných zdrojoch. Podľa môjho názoru ani preprava vody na dlhé vzdialenosti nerieši problém.
<P>
Po tretie, dokument Komisie neobsahuje konkrétny harmonogram alebo kontrolovateľné ciele. Bez nich sa táto stratégia nemôže realizovať.
<P>
Po štvrté, Európa by sa skutočne mala snažiť, aby sa stala svetovým lídrom v oblasti technológií na úsporu vody. To vyžaduje, aby sme brali do úvahy ľudskú stránku problematiky a samozrejme aj súčasné hospodárske potreby.
<P>
Na záver by som chcel vyjadriť svoje presvedčenie, že predložený materiál významne prispieva k skvalitneniu dokumentu Komisie.
<SPEAKER ID="236" NAME="Vladimír Špidla" LANGUAGE="CS">
Vážený pán predsedajúci, vážené pani poslankyne, vážení páni poslanci, nedostatok vody a sucho predstavujú pre svet veľký problém a je jasné, že zmena klímy tento problém zhorší, čo bude viesť k vážnemu nedostatku vody. Tento trend potvrdila ďalšia správa o vplyve zmeny klímy v Európe, ktorú minulý týždeň prijala Európska agentúra pre životné prostredie.
<P>
Za posledných 30 rokov sa dramatickým spôsobom zvýšili počet a intenzita období sucha v Európskej únii a v roku 2003 bolo postihnutých viac ako 100 miliónov obyvateľov a takmer tretina územia EÚ. Odvtedy, ako Komisia prijala oznámenie o nedostatku vody a suchu, sme boli svedkami ďalších dôkazov tohto trendu. Cyprus zažíva najhoršie sucho od roku 1900. Počas leta boli pozastavené dodávky vody určenej na zavlažovanie a následkom toho utrpelo poľnohospodárstvo škody 80 % znížením výnosov. V niektorých oblastiach bola úroda obilia úplne zničená. Odhad výšky následných škôd prekračuje 1,5 % HDP Cypru. Zďaleka však nejde o ojedinelý prípad: Rok 2008 je už tretím po sebe nasledujúcim rokom sucha na Cypre.
<P>
Nastal preto vhodný čas, aby Parlament prerokoval svoju správu o nedostatku vody a suchu. Som rád, že Európsky parlament využíva túto príležitosť, aby vyslal jasný signál, že je dôležité tento problém riešiť.
<P>
Globálne otepľovanie, zvyšujúci sa počet obyvateľov a rastúca spotreba na obyvateľa znamenajú, že tlak na vodné zdroje sa zvyšuje. A preto je pravdepodobné, že nedostatok vody, resp. sucho sa bude vyskytovať častejšie. Tieto skutočnosti majú priamy vplyv na obyvateľstvo a hospodárske odvetvia, ktoré sú závislé od vody, ako sú napríklad poľnohospodárstvo, cestovný ruch, priemysel, energetika a doprava. Majú tiež negatívne vedľajšie účinky na biologickú rozmanitosť a kvalitu vody. Zvyšuje sa riziko lesných požiarov a vyčerpávania pôdy. Bez prijatia naliehavých opatrení sú celé regióny v Európskej únii i mimo nej vystavené riziku rozširovania púšte.
<P>
Aby bolo možné tomu zabrániť, našou prvou prioritou musí byť posun k zvykom zameraným na účinné využívanie a úsporu vody. Zároveň budú na všetkých úrovniach prijaté opatrenia na úsporu vody. Na dosiahnutie tohto cieľa budú potrebné nielen opatrenia na vládnej úrovni, ale aj zapojenie všetkých obyvateľov.
<P>
Najnovší prieskum verejnej mienky agentúry Eurobarometer týkajúci sa postoja verejnosti k zmene klímy naznačuje, že 62 % Európanov zaraďuje zmenu klímy a globálne otepľovanie medzi dva najvážnejšie svetové problémy, že pre 68 % Európanov predstavuje "chudoba, nedostatok potravín a pitnej vody" najvážnejší problém. V tejto súvislosti je potešiteľné, že obavy, ktoré obyvatelia vyjadrujú, sa odrážajú aj na ich správaní: 61 % obyvateľov Európy uvádza, že sa sami zapojili do boja proti zmene klímy, a viac ako polovica z nich znižuje spotrebu vody vo svojich domácnostiach.
<P>
Vážený pán predsedajúci, vážené pani poslankyne, vážení páni poslanci, som veľmi rád, že môžem povedať, že vaša správa víta oznámenie Komisie a podporuje prvý súbor možností politiky pre opatrenia, ktoré ustanovuje. Chcel by som poďakovať spravodajcovi pánovi Seeberovi za jeho vynikajúcu prácu pri príprave tejto správy a pani Herranzovej Garcíovej a pani Garcíovej Pérezovej z Výboru pre poľnohospodárstvo, resp. Výboru pre regionálny rozvoj za ich pozitívne a konštruktívne príspevky. Správa spolu so závermi, ktoré vlani prijala Rada, ukazuje, že existuje široká zhoda v tom, čo je potrebné uskutočniť. Našou úlohou je teraz zmeniť túto politickú podporu na reálne činy.
<SPEAKER ID="237" NAME="Iratxe García Pérez">
spravodajkyňa Výboru pre regionálny rozvoj požiadaného o stanovisko. - (ES) Vážený pán predsedajúci, v úvode by som chcela zablahoželať pánovi Seeberovi k jeho správe a povedať, že vo Výbore pre regionálny rozvoj si uvedomujeme skutočnosť, že nedostatok vody sa stal jedným zo zásadných problémov politiky súdržnosti, keďže v súčasnosti postihuje 11 % obyvateľstva a 17 % územia Európskej únie.
<P>
Z toho dôvodu sa s uvedenou skutočnosťou musí počítať v budúcej politike súdržnosti a na dosiahnutie tohto cieľa sa musia využiť potrebné rozpočtové opatrenia a nástroje. Musíme regionálnym a miestnym orgánom pripomenúť možnosti, ktoré nám pri riešení problematiky efektívneho využívania vody z hľadiska úspor a opätovného využívania vody ponúkajú štrukturálne fondy.
<P>
Musíme tiež vyzvať Komisiu, aby presadzovala zriadenie Európskeho monitorovacieho strediska pre sucho, ktorého úlohou by malo byť dopĺňanie údajov na vnútroštátnej, regionálnej a miestnej úrovni.
<P>
A napokon si musíme uvedomiť, že nedostatok vody a sucho majú priamy vplyv na sociálnu, hospodársku a územnú súdržnosť, keďže dôsledky sa vo veľkej miere prejavujú v určitých regiónoch, čo vedie k opúšťaniu pôdy, lesným požiarom a znehodnocovaniu pôdy, a to výrazne bráni rozvoju týchto regiónov.
<SPEAKER ID="238" NAME="Esther Herranz García" LANGUAGE="ES">
Vážený pán predsedajúci, predovšetkým by som chcela zablahoželať pánovi Seeberovi k dobre vykonanej práci, pretože jeho správa rieši mnohé problémy, ktoré sa v tomto Parlamente nastolili a ktoré sa týkajú celej Európskej únie. Nedostatok vody a sucho už nie sú len problémom krajín južnej Európy.
<P>
Teší ma, že návrh obsahuje niektoré myšlienky uvedené v stanovisku, pre ktoré som bola spravodajkyňou Výboru pre poľnohospodárstvo a rozvoj vidieka a ktoré podporujú poľnohospodárske činnosti, napríklad vyzdvihujú úlohu farmárov v trvalo udržateľnom riadení dostupných zdrojov. Návrh sa zaoberá aj problematikou sucha a nedostatku vody ako faktorov zvyšujúcich ceny surovín. Podľa môjho názoru je veľmi dôležité pripomenúť túto skutočnosť, aby sme mali na mysli nielen ekologický rozmer tejto problematiky, ale aj niektoré veľmi dôležité hospodárske následky.
<P>
Výbor pre životné prostredie, verejné zdravie a bezpečnosť potravín predniesol návrh na založenie Európskeho monitorovacieho strediska pre sucho, čo sa spomína aj v stanovisku Výboru pre poľnohospodárstvo. Verím, že tento návrh sa jedného dňa stane realitou.
<P>
Text, o ktorom sa bude hlasovať zajtra, však neobsahuje návrh Výboru pre poľnohospodárstvo o tom, aby sa Komisia zaoberala zriadením hospodárskeho adaptačného fondu proti vzniku sucha, ktorý by priniesol prospech všetkým odvetviam hospodárstva vrátane poľnohospodárstva.
<P>
Rada by som vás osobne ubezpečila, že budem naďalej podporovať založenie tohto fondu. Keď Komisia v najbližších mesiacoch vypracuje plánované oznámenie o prispôsobení sa následkom zmeny klímy, svoj návrh znovu predložím do Parlamentu.
<P>
Myslím, že po založení fondu solidarity, ktorý vznikol s cieľom zmierniť straty spôsobené klimatickými katastrofami, by sme mali začať rozmýšľať o nástroji, ktorý by vopred zabezpečil preventívne opatrenia na zníženie ekologických a finančných nákladov vznikajúcich v dôsledku klimatických katastrof.
<SPEAKER ID="239" NAME="Péter Olajos">
v mene skupiny PPE-DE. - (HU) Ďakujem, pán predsedajúci. V úvode by som sa chcel pridať k svojim kolegom, ktorí ocenili prácu pána Seebera. Pán Seeber vykonal pri plnení svojej úlohy dobrú prácu a vložil do nej množstvo skúseností. Určite si zaslúži úspech a ocenenie. Musím zdôrazniť, že táto problematika je veľmi dôležitá. Deväťdesiat percent mojej krajiny, Maďarska, ohrozuje sucho. Pravidelný výskyt sucha za posledných niekoľko rokov spôsobil maďarskému poľnohospodárstvu veľké škody. Za vlaňajší rok tieto škody dosiahli takmer jednu miliardu EUR. Problém sucha už nie je len záležitosťou krajín na juhu. Sucho spôsobilo v Maďarsku obrovské problémy napriek tomu, že Maďarskom preteká Dunaj, najväčšia európska rieka, a siedma najväčšia európska rieka, Tisa. A predsa územie o šírke sto kilometrov, ktoré sa nachádza medzi týmito dvomi veľkými riekami, začalo trpieť rozširovaním púšte. Tento jav stále pretrváva a prejavuje sa čoraz intenzívnejšie. To potvrdzuje, že Európska únia potrebuje program preklenovacieho vodného hospodárstva, a preto vítam túto správu, ktorá dokazuje, že Európska únia sa rozhodla prijať opatrenia v boji proti rozširovaniu púšte a má záujem riešiť túto problematiku.
<P>
Výbor pre rozpočet včera na základe môjho návrhu podporil pilotný projekt, ktorý vyzýva na podporu procesu s cieľom udržať kontrolu nad rozširovaním púšte. My všetci však musíme vo väčšej miere podporovať efektívnu poľnohospodársku prax a preklenovacie vodné hospodárstvo. Je dôležité prijať opatrenia, ktoré prispejú k tomu, aby všetci ľudia využívali vodu racionálne. V dôsledku zmeny klímy sa budú zrejme viac zdôrazňovať vplyvy pravidelne sa vyskytujúcich období nedostatku vody a každá stratená kvapka vody bude chýbať.
<P>
Na záver mi dovoľte, aby som upozornil na otázku globálnej zodpovednosti. Keďže svetová populácia zaznamenáva dynamický nárast, čím sa vytvára čoraz väčší tlak na priemysel, poľnohospodárstvo a vodu v rozvojových krajinách, Európa musí prehodnotiť svoje zásoby vody. Je našou povinnosťou a zodpovednosťou tieto zásoby šetriť a zvyšovať. Ďakujem.
<SPEAKER ID="240" NAME="Edite Estrela" LANGUAGE="PT">
V mene Socialistickej skupiny v Európskom parlamente, ktorú zastupujem, by som chcela poďakovať spravodajcovi za prácu, ktorú vykonal. Je to dôležitá správa, ktorá obsahuje vhodné návrhy, ako môže Európska únia riešiť problém nedostatku vody a sucha. Tento problém nie je nový, avšak situácia je vážna a neustále sa zhoršuje. Sucho v roku 2003 postihlo viac ako 100 miliónov ľudí a tretinu územia EÚ, čo stálo európske hospodárstvo 8,7 milióna EUR. Nedostatok vody už postihuje nielen krajiny na juhu Európy, ale, ako už bolo povedané, jeho následky pociťujú aj v strednej a severnej Európe a situácia sa v dôsledku zmeny klímy neustále zhoršuje.
<P>
Európska únia musí urýchlene prijať opatrenia na riešenie dvoch problémov - problému nadmernej spotreby vody a problému plytvania vodou. Podľa údajov Európskej environmentálnej agentúry má Európa obrovský potenciál na úsporu vody. Približne 40 % použitej vody je možné ušetriť. Okrem toho v Európe stále plytváme vodou v dôsledku neefektívnosti, čo predstavuje ďalších takmer 20 %. To znamená, že pozmeňujúce a doplňujúce návrhy o opakovanom používaní odpadovej vody a odsoľovaní, ktoré som predložila a ktoré Výbor pre životné prostredie, verejné zdravie a bezpečnosť potravín prijal, sú skutočne na mieste. Okrem toho, plytvanie vodou je vo veľkej miere spôsobené únikom vody z potrubí. Navrhla som, aby členské štáty využili štrukturálne fondy na skvalitnenie a obnovenie existujúcej infraštruktúry a technológií. Nie je však možné vytvárať kultúru šetrenia vodou bez zapojenia občanov do tohto procesu. Preto je nevyhnutné zvýšiť verejné povedomie a podporiť informačnú kampaň. Voda je verejným majetkom, a predsa je vzácna. Všetci musíme obmedziť spotrebu a bojovať proti plytvaniu vodou, aby bola za primeranú cenu dostupná všetkým.
<P>
Na záver by som sa chcela opýtať Rady a Komisie, kedy sa zvýši pružnosť podporných mechanizmov Fondu solidarity. Keďže sucho je anomálnym prírodným javom, ktorý má vážne trvalé následky pre životnú úroveň a sociálno-hospodársku stabilitu postihnutých regiónov, bolo by vhodné, aby fond podporil situáciu na regionálnej úrovni a aby bol uznaný nárok na náhradu škody na verejnom i súkromnom majetku.
<SPEAKER ID="241" NAME="Anne Laperrouze" LANGUAGE="FR">
Vážený pán predsedajúci, vážený pán komisár, dámy a páni, rušné rozpravy, aké sme mali v poslednom čase o otázkach energie, dokazujú, že energia je cenným majetkom, základnou potrebou. Pokiaľ ide o vodu, tá je ešte vzácnejšia. Uvedomujeme si, že rozvojové krajiny trpia nedostatkom vody. A čo Európa? Aj pre Európu je voda vzácnym zdrojom. Prestaňme ňou plytvať, chráňme si tento zdroj.
<P>
Správa, o ktorej budeme zajtra hlasovať, je komplexná a zaoberá sa technickými aspektmi, ako je únik z distribučných sietí, ako aj politickými a spoločenskými aspektmi, ako sú zvyky a zvyšovanie povedomia o efektívnom využívaní vody. Zodpovednosť, ktorú máme za vodu, je individuálna i kolektívna. Táto správa rieši aj problémy v súvislosti s nedostatkom vody, ktoré majú vo vzťahu k zmene klímy krátkodobý i dlhodobý charakter.
<P>
Rada by som zdôraznila, že je dôležité podeliť sa o pozitívne skúsenosti, pretože Európa je postihnutá rôznymi stupňami nedostatku vody alebo sucha. Preto ak sa chceme týmto javom vyhnúť, alebo nájsť riešenie na ich odstránenie, praktické skúsenosti všetkých regiónov sú veľmi dôležité. Zájdem ešte ďalej a poviem, že poučiť sa môžeme z dobrých i zlých skúseností.
<P>
Vyjadrujem spokojnosť aj so skutočnosťou, že sa zohľadňuje súvislosť medzi dostupnosťou vody a jej kvalitou. Parlament v podstate pripisuje veľkú dôležitosť problematike vody prostredníctvom textov, ako sú normy kvality životného prostredia alebo aktuálna rozprava o využívaní pesticídov.
<P>
Riešenie nedostatku tohto zdroja má mnoho rôznych uhlov pohľadu: musíme podporiť výskum a inovácie, zlepšiť technické a poľnohospodárske využívanie a zmeniť individualistické správanie. Začnime konať a vyjadrime nesúhlas so starým anglickým príslovím, ktoré hovorí, že "voda nám začne chýbať, až keď vyschne studňa".
<SPEAKER ID="242" NAME="Marie Anne Isler Béguin" LANGUAGE="FR">
Vážený pán predsedajúci, pán komisár, tiež by som chcela poďakovať spravodajcovi za prácu, ktorú vykonal. Môžeme len potvrdiť skutočnosť, že voda je vzácnym a drahocenným zdrojom.
<P>
Pán spravodajca uviedol, že 3,2 miliardy obyvateľov tejto planéty môžu byť vystavené nedostatku vody. Vieme aj to, že Európa nie je vo vzťahu k tejto problematike imúnna. Preto by sme mali robiť všetko, čo je v našich silách, aby sme tento vzácny zdroj chránili. Voda je spoločný majetok a mrzí ma, že Výbor pre životné prostredie, verejné zdravie a bezpečnosť potravín neprijal niektoré moje pozmeňujúce a doplňujúce návrhy.
<P>
Preto chcem osloviť priamo Komisiu. Verím, že ako súčasť reforiem SPP preskúmame aj niektoré metódy pestovania plodín, mám na mysli najmä zavlažovacie technológie, ktoré sú v niektorých európskych regiónoch nevyhovujúce. Ak chceme zabrániť plytvaniu vodou, musíme zastaviť ich používanie.
<P>
Je nepochopiteľné, že sa nezohľadnil pozmeňujúci a doplňujúci návrh o chladení reaktorov v atómových elektrárňach, pretože keď sú u nás vo Francúzsku hladiny riek veľmi nízke, musia atómové elektrárne obmedziť prevádzku alebo na chladenie používať postrekovacie zariadenia. To je absurdné a pre našich občanov aj veľmi nebezpečné.
<SPEAKER ID="243" NAME="Kartika Tamara Liotard" LANGUAGE="NL">
Vážený pán predsedajúci, na úvod by som chcela úprimne poďakovať pánovi Seeberovi. Mnohí z nás si myslia, že čistá pitná voda vyzerá asi takto. Chcela by som zdôrazniť, že v mnohých krajinách býva pohár prázdny. Mnohí ľudia nemajú žiadnu vodu alebo majú vodu, ktorá takto nevyzerá.
<P>
Rozpravy o nedostatku ropy bývajú veľmi búrlivé a niekedy sa zamýšľam nad tým, prečo to tak nie je aj v prípade rozpráv o vode. Veď napokon, voda je otázkou života a smrti. Svetová populácia neustále narastá a množstvo dostupnej čistej pitnej vody stále klesá. Problém nedostatku vody je aktuálny už aj v Európe. To platí aj o "skrytom" nedostatku vody, napríklad v prípade, keď sú domácnosti odstavené od dodávok pitnej vody. Príčiny sú rôzne, napríklad slabý systém hygieny, pomalá liberalizácia verejných služieb, používanie pesticídov a umelých hnojív a intenzívny chov dobytka. Vedeli ste, že na výrobu 100 gramov hovädzieho mäsa treba 2 400 litrov vody?
<P>
Oznámenie Komisie venuje úspore vody veľkú pozornosť. Pokiaľ ide o mňa, myslím si, že je to nosenie dreva do lesa, keďže najprv by sme mali začať riešiť príčiny vzniku problémov, ktoré som práve spomenula. Napríklad v Európe i za jej hranicami potrebujeme predovšetkým investovať do dostatočnej hygieny a do systémov na čistenie vody. Okrem toho musíme opatrnejšie narábať s pesticídmi, venovať pozornosť vplyvu intenzívneho chovu dobytka na hospodárenie s vodou a prijímať opatrenia v boji proti zmene klímy.
<P>
Dostupnosť čistej pitnej vody je občianskym právom, na ktoré má nárok každý z nás. Problém nespočíva v dostupnosti alebo v nedostupnosti vyhovujúcej pitnej vody, ale v distribúcii čistej pitnej vody, v nadmernom znečistení a v snahe o privatizáciu. Aby som uviedla príklad, privatizácia v Spojenom kráľovstve viedla k okamžitému prudkému zvýšeniu cien a mnohé domácnosti boli odstavené od dodávok vody. Je to katastrofa. Som toho názoru, že dodávka pitnej vody má byť naďalej súčasťou verejného sektora.
<SPEAKER ID="244" NAME="Johannes Blokland" LANGUAGE="NL">
Vážený pán predsedajúci, nedostatok vody a sucho postihujú najmä južné oblasti Európskej únie a vznikajú v dôsledku zmeny klímy, ale aj v dôsledku zásahov človeka. Cestovný ruch je tiež veľkou záťažou na vodné zdroje v mnohých krajinách, kde už teraz majú vážne problémy. Výsledky štúdií IPCC (Medzinárodný panel o zmene klímy) ukázali, že riziká sa v nasledujúcich rokoch ešte zvýšia. Preto musíme dbať o to, aby sa situácia s vodou naďalej nezhoršovala.
<P>
Preto podľa môjho názoru táto správa vysiela pozitívny signál. Efektívne využívanie vody je v boji proti nedostatku vody a suchu mimoriadne dôležité. Zvlášť by som chcel zdôrazniť, že v správe sa uvádza aj spôsob stanovenia cien vody. Niektoré členské štáty s tým majú pozitívne skúsenosti. Vítam tiež spojenie správy s rámcovou smernicou o vode. Myslím, že toto je správne miesto na riešenie problémov nedostatku vody a sucha. V závere chcem pochváliť spravodajcu, pána Seebera, za dobre vykonanú prácu.
<SPEAKER ID="245" NAME="Andreas Mölzer" AFFILIATION="NI">
(DE) Vážený pán predsedajúci, pokiaľ bude garantovaná skutočnosť, že vodné zdroje zostanú vo výhradnej správe členských štátov a EÚ ani ESD (Európsky súdny dvor) nemôžu do tejto skutočnosti žiadnym spôsobom zasiahnuť, spoločná stratégia boja proti nedostatku vody má určite svoj význam.
<P>
Avšak iba vtedy, ak problém budeme riešiť komplexne a zameriame sa na zásadné otázky, ako sú napríklad populačná explózia a zmena klímy. Poľnohospodársky sektor, ktorý je zodpovedný za 70 % spotreby vody vo svete, má určite enormný potenciál na znižovanie spotreby vody. Avšak aj EÚ prispela svojím dielom k plytvaniu vodou tým, že žiadala napojenie na kanálové systémy a ich využívanie.
<P>
Navyše, súčasný nedostatok vody sa ešte zhoršuje prijímaním nesprávnych rozhodnutí. Napríklad na Cypre, kde obyvatelia musia znižovať spotrebu vody, aby sa - napriek jej chronickému nedostatku - mohli budovať nové golfové ihriská.
<P>
Preto pokiaľ ide o vodu, ktorá je základným zdrojom potrebným pre život, musíme byť uvedomelejší a zodpovednejší, ale v žiadnom prípade nie tým spôsobom, že budeme v členských štátoch zavádzať pochybné príspevky, ako je pre EÚ typické.
<SPEAKER ID="246" NAME="Antonio De Blasio" AFFILIATION="PPE-DE">
(HU) Ďakujem, pán predsedajúci. Dámy a páni, problematika nedostatku vody a sucha je jedným z najnaliehavejších problémov, pred ktorými Európska únia stojí. Je to komplexná problematika, úzko spojená s ďalšími ekologickými otázkami, a tak ju musíme aj chápať. Využívanie vody sa nevzťahuje na konkrétne geografické územia. Keďže využívanie vody nie je obmedzené hranicami, vyžaduje si nariadenie na úrovni Európskej únie. Musíme zdôrazniť tento dôležitý aspekt cezhraničného hospodárenia s vodou. Stav súvisiaci so záplavami, ktoré spôsobujú vážne škody, je úzko prepojený s veľmi rozšírenou metódou klčovania lesov, inými slovami, odlesňovanie spôsobuje na jednej strane ariditu a devastáciu krajiny, na druhej strane vznik ničivých povodní.
<P>
Je dôležité zdôrazniť, že v oblasti hospodárenia s vodou musíme dodržiavať princíp subsidiarity. Úloha miestnych a regionálnych orgánov a zvolených rád sa musí posilniť a tieto orgány musia výrazne prispieť k zlepšeniu problémov v súvislosti s nedostatkom vody a suchom, a to najmä nariadeniami o využívaní pôdy a v stavebníctve.
<P>
Regionálne a miestne orgány a rovnako ani my nesmieme zabúdať na občianske organizácie. Tie sú dôležitým prvkom vo výchovných a informačných kampaniach a ich úlohu by sme mali v budúcnosti podporovať. Je nevyhnutné organizovať stimulujúce a mediálne kampane, keďže na týchto fórach sa vyzdvihuje nielen existencia spomínaných problémov, ale ľudia môžu navyše vidieť, ako sa myšlienky a návrhy zavádzajú do praxe.
<P>
Chcel by som upriamiť pozornosť na to, že pre členské štáty je dôležitá určitá flexibilnosť, aby vedeli prispôsobiť na vlastné pomery aj ďalšie otázky súvisiace so zavlažovaním a s hospodárením s vodou. Regulačné úrady na rôznych úrovniach musia spolupracovať, aby vytvorili rámec udržateľného hospodárenia s vodou. Chcem sa taktiež poďakovať pánovi Seeberovi za všetko úsilie, ktoré vložil do prípravy tejto správy a ďakujem vám za pozornosť.
<SPEAKER ID="247" NAME="Cristina Gutiérrez-Cortines" AFFILIATION="PPE-DE">
(ES) Vážený pán predsedajúci, vítam skutočnosť, že existuje dokument o problematike vody, hoci si myslím, že tento dokument bol, bohužiaľ, pre otázky zmeny klímy, zredukovaný na neúplný a veľmi špecifický pohľad na problematiku úspory vody.
<P>
Napriek tomu oceňujem niektoré skutočnosti, ktoré pán Seeber vyzdvihol a rozšíril na základe dokumentu Komisie, a vysvetlil, že na vodu má právo každý, že voda je pre všetkých a že musíme brať do úvahy potrebu užšej spolupráce medzi regiónmi, čo je jav, ktorý nepovažujem za niečo nové, a ktorý je dobrou lekciou pre všetkých tých, čo si myslia, že voda v rieke za domom patrí každému.
<P>
Musím však vyjadriť svoj názor, že v otázke vody a zmeny klímy by sme mali začať rozmýšľať z celkovej perspektívy. V súčasnosti existujú vo svete tri problémy: jedným je hlad a nedostatok potravy, ďalším zmena klímy a posledným je sucho, problém, s ktorým bojujeme už dlhé stáročia.
<P>
Zvýšenie zdrojov je nevyhnutné, a to sa tu nerieši. Potrebujeme znásobiť množstvo existujúcich zdrojov, a to sa spomína iba v pozmeňujúcich a doplňujúcich návrhoch Parlamentu. Nie je to len otázka odsoľovania, budeme musieť znovu regulovať rieky a rozmýšľať o nových technických riešeniach a nových modeloch, ktoré urobia maximum pre to, aby voda zostala v zemi: ide napríklad o zalesňovanie, používanie cisterien na odčerpávanie vody počas povodní, napájanie zvodnencov počas povodní a iné opatrenia.
<P>
Musíme mať na mysli aj poľnohospodársku stratégiu na výrobu produktov, ktorá nám umožní vytvoriť množstvo rastlinnej masy porovnateľné so súčasnosťou, ale so stratégiou pre novú úrodu, ktorú bude možné vyprodukovať s minimálnym množstvom vody. Z rovnakého dôvodu musíme hovoriť o vodohospodárstve, pretože to nie je len otázka zvyšovania cien alebo reálnych cien, ako sa tu už spomínalo, ale skôr potrebujeme oveľa komplexnejšie vodohospodárstvo.
<P>
Preto je potrebná poľnohospodárska a spotrebiteľská stratégia, ošetrovanie pôdy a regulovanie riek. Ak si to situácia vyžaduje, mali by sme odkláňať vodné toky. Je dôležité, aby svet vo vzťahu k obyvateľstvu a hospodárstvu pokračoval v udržateľnom rozvoji.
<SPEAKER ID="248" NAME="Inés Ayala Sender" AFFILIATION="PSE">
(ES) Vážený pán predsedajúci, predovšetkým by som chcela poďakovať Komisii za to, že konečne predložila dokument o probléme sucha a nedostatku vody, ktorý sme v Parlamente už dlhšie žiadali. Najmä, keď vidíme, koľko prípadov veľkých povodní sa riešilo spôsobom, o ktorom sme si mysleli, že je správny a postačujúci, ale vždy sa zabúdalo na to, že inde sa sucho stáva štrukturálnym problémom a že problém nedostatku vody má nielen sociálne, ale aj hospodárske dôsledky, a ešte väčší vplyv má na všetky aspekty udržateľnosti.
<P>
Musím zablahoželať spravodajcovi, pánovi Seeberovi, k vynikajúcej práci a chcem mu tiež poďakovať za prítomnosť a aktívnu účasť na diskusiách počas Európskeho dňa životného prostredia na výstave International Expo 2008 v mojom meste, Zaragoze.
<P>
Musím mu poďakovať aj za to, že na výstave Expo mohla Európska únia prostredníctvom pána Seebera vyjadriť záujem o udržateľnosť vody a záujem riešiť potreby a problémy, ktoré postihujú Európsku úniu, z pohľadu Únie a Európskeho parlamentu.
<P>
Musím povedať aj to, že teraz vieme, ako je nedostatok vody veľmi úzko spojený s cyklom boja proti zmene klímy, keďže vieme, že v tomto cykle prispieva k zvyšovaniu nedostatku vody najmä neobmedzené odlesňovanie a rozvoj miest, a preto by príslušné orgány mali pri plánovaní využívania pôdy zohľadňovať aspekty týkajúce sa vody, najmä v súvislosti s rozvojom hospodárskych činností v stále zraniteľnejších povodiach riek.
<P>
Z tohto hľadiska, ako Komisia v princípe navrhuje, podporujeme vytvorenie hierarchie využívania vody a, ako pán Seeber uvádza vo svojej správe, samozrejme sme toho názoru, že distribúcia vody na dlhé vzdialenosti v žiadnom prípade nerieši problém nedostatku vody.
<P>
Naopak, naším orientačným bodom by vždy mala byť správne uplatňovaná rámcová smernica o vode ako rámec pre dosiahnutie "priaznivej situácie" v oblasti vody vo všetkých európskych krajinách, pokiaľ ide o povodia riek a ciele zlepšenia kvality.
<P>
Ako sa v správe pána Seebera správne uvádza, straty vody sú v mestách až 50 % a celkovo sa v Európe pohybujú na úrovni okolo 20 %. Použitím rôznych mechanizmov, technológií a nových spôsobov úspory vody a efektívnym využívaním vody je možné ušetriť 40 % vody.
<P>
Aby sme to dokázali, musíme podporovať trvalo udržateľné využívanie vody, ochranu dostupných vodných zdrojov a ich efektívne a trvalo udržateľné využívanie.
<P>
Preto vítame návrhy na zriadenie Európskeho monitorovacieho strediska pre sucho v rámci štruktúry Európskej environmentálnej agentúry a na vytvorenie siete miest na podporu udržateľného využívania vody.
<SPEAKER ID="249" NAME="Rolf Berend" AFFILIATION="PPE-DE">
(DE) Vážený pán predsedajúci, pán komisár, dámy a páni, zaradenie problematiky vody do všetkých oblastí politiky a vypracovanie komplexného plánu v súvislosti s problematikou je skutočne úloha, ktorú musíme úspešne zvládnuť, ako to veľmi jasne naznačuje aj táto rozprava. Do tohto procesu by sa mali zapojiť všetky politické úrovne - štátna, regionálna i miestna.
<P>
Ako spravodajca fondu solidarity a z hľadiska skutočnosti, že tento Parlament prijal stanovisko už v máji 2006, znovu vyzývam Radu, aby urýchlene prijala rozhodnutie o návrhu na nariadenie o Fonde solidarity EÚ, aby sa doplnilo ustanovenie príslušných kritérií a opatrení na financovanie tým, že sa do neho doplnia prípady výskytu sucha, takže škody spôsobené prírodnými katastrofami sa môžu riešiť efektívne, pružne a vhodnejším spôsobom.
<P>
Obraciam sa však aj na regionálne a miestne orgány, aby čo najlepšie využili možnosti, ktoré im ponúkajú štrukturálne fondy v oblasti investovania do infraštruktúry na efektívne využívanie vody a prevenciu vzniku nepriaznivých vplyvov pri ochrane vodných zdrojov. Je pravda, že táto skutočnosť vždy so sebou prináša aj druhú výzvu - výzvu k občanom žijúcim v mestách i na vidieku - aby brali opatrenia na úsporu vody vážne. To nemusíme zdôrazňovať, považujeme to za samozrejmosť.
<P>
Chcel by som tiež poďakovať pánovi spravodajcovi.
<SPEAKER ID="250" NAME="Zita Pleštinská" AFFILIATION="PPE-DE">
(SK) Voda znamená život. Život na zemi nemôže existovať bez vody. Dážď je boží dar, o ktorý sa treba zodpovedne starať. Z toho dôvodu nesmieme boží dar odkanalizovávať. Treba ním nasycovať krajinu, aby prinášal nový život.
<P>
Z európskych miest sa odpadovými kanalizáciami do morí a oceánov odvádza viac ako 20 miliárd m3 dažďovej vody ročne. To je pravá príčina vysušovania európskeho kontinentu, pretože dažďové vody v akejkoľvek forme vytvárajú všetky vody na kontinentoch.
<P>
Oceňujem zaangažovanosť spravodajcu Richarda Seebera v hľadaní riešení pri problémoch s nedostatkom vody a sucha v EÚ. Očakávala som však trošku ambicióznejšiu správu. Správa iba v bode 48, ktorý sa dostal do správy aj prostredníctvom môjho pozmeňovacieho návrhu vo výbore REGI, sa len okrajovo dotýka potreby vytvárania nasycovania krajiny dažďovou vodou.
<P>
Verím, že nová vodná paradigma, ktorú prinášajú slovenskí a českí vedci v tíme Michala Kravčíka, osloví aj nášho pána spravodajcu a v budúcnosti zmení podstatu rámcovej smernice EÚ o vode. Mám vedomie, že aj pán komisár Špidla vyslovil podporu tomuto návrhu a tomuto programu.
<SPEAKER ID="251" NAME="Avril Doyle" AFFILIATION="PPE-DE">
Vážený pán predsedajúci, chcela by som poďakovať pánovi Richardovi Seeberovi za angažovanosť v tejto veľmi dôležitej problematike. Plne podporujem posun smerom k hospodárstvu založenom na efektívnom využívaní a šetrení vody. Podporujem samozrejme aj vykonávanie rámcovej smernice o vode, na ktorej som sa pred niekoľkými rokmi, keď bola spravodajkyňou moja bývalá rakúska kolegyňa Marilies Flemmingová, veľmi intenzívne podieľala.
<P>
Obsah článku 9 rámcovej smernice o vode, na ktorý chcem dnes upozorniť, bol v podstate výsledkom pozmeňujúceho a doplňujúceho návrhu, ktorý som predložila k pôvodnému predbežnému návrhu. Bola by som rada, keby ma Komisia ubezpečila, že akékoľvek návrhy týkajúce sa cien vody alebo povinného merania vody, ak by sa malo realizovať, budú v súlade s článkom 9 rámcovej smernice o vode, ktorý umožňuje naďalej postupovať podľa írskej metódy založenej na princípe bezplatného používania vody v domácnostiach na domáce účely.
<P>
Nežiadajte ma, prosím, aby som vám tu teraz dokazovala udržateľnosť tejto metódy, ale verte mi, prosím, že toto je vec vnímavej politickej ohľaduplnosti. Myslím si, že je to jedno z najlepších riešení írskej vlády a je lepšie ako smernica EÚ. Náš ostrov sa nachádza mimo územia západnej Európy a má dostatok vlahy, ale aj my stojíme pred problémom nedostatku vody, keď zoberieme do úvahy vplyv zmeny klímy na vodu.
<SPEAKER ID="252" NAME="Csaba Sándor Tabajdi" AFFILIATION="PSE">
(HU) Potrava a voda získali rovnakú strategickú hodnotu ako ropa a plyn. Raz trpíme nedostatkom vody, inokedy nás trápia zátopy a povodne vo vnútrozemí. Toto je vážny európsky problém a správa pána Seebera je v tejto chvíli mimoriadne dôležitá. Chcel by som zmeniť návrh pani Esther Herranzovej Garcíovej v tom zmysle, že nepotrebujeme spoločné európske stanovisko k povodniam, ale k hospodáreniu s vodou, keďže zátopy a povodne vo vnútrozemí spôsobujú rovnako vážne problémy ako sucho a ľudia vo výbore vedia veľmi dobre, že neexistuje žiadny základ európskeho riadenia rizík. V tejto súvislosti musíme bojovať s problémom sucha, a to nielen v krajinách Stredozemia. Môj kolega Péter Olajos spomenul, že úroveň terénu v Homokhátságu ležiacom medzi riekami Dunaj a Tisa za posledné štyri desaťročia poklesla o štyri metre. Rozširovanie púšte sa už dostalo aj do Maďarska a strednej Európy. Je to celoeurópsky problém. Veľa sa môžeme naučiť od svojich izraelských kolegov - ja sa učiť nehanbím - ktorí majú vynikajúce zavlažovacie metódy. Ďakujem vám za pozornosť.
<SPEAKER ID="253" NAME="Andrzej Jan Szejna" AFFILIATION="PSE">
(PL) Vážený pán predsedajúci, ochrana vodných zdrojov, vodných ekosystémov a pitnej vody je jedným z hlavných princípov ochrany životného prostredia. Preto je potrebné skoordinovať opatrenia na zabezpečenie ochrany tohto vzácneho prírodného zdroja na úrovni EÚ. Sú tri hlavné problémy, pred ktorými stojí Európa v oblasti spotreby vody: nadmerná, neudržateľná a neefektívna spotreba vody.
<P>
Zmena klímy nie je jediným problémom, ktorému musí Európa čeliť. Napriek zvyšujúcemu sa tlaku na vodné zdroje nadmerná, neudržateľná a neefektívna spotreba vody pretrváva a rastie takmer dvakrát rýchlejšie ako svetová populácia. Samotná Európa vyplytvá minimálne 20 % vodných zdrojov v dôsledku neefektívneho riadenia. Prostriedky regulovania dopytu by mali mať prioritu pred bežným zvyšovaním dodávok vody. Prostriedky regulovania dodávok by sa mali zvažovať až po tom, keď sa vyčerpajú možnosti v oblasti efektívnejšieho hospodárenia s vodou, zlepšenia riadenia dopytu a informovanosti. Významnú úlohu môže zohrávať aj regionálna spolupráca a využívanie štrukturálnych fondov.
<SPEAKER ID="254" NAME="Vladimír Špidla" LANGUAGE="CS">
Vážený pán predsedajúci, dámy a páni, ďakujem vám za rozpravu o hospodárení s vodou a o problémoch týkajúcich sa vody. Rozprava poukázala na skutočnosť, že k danej problematike existuje množstvo rôznych názorov. Hoci sa nebudem vyjadrovať ku všetkým príspevkom, chcel by som sa dotknúť niektorých otázok, ktoré sú podľa môjho názoru v predloženej správe obzvlášť dôležité. Po prvé, správa uznáva význam rámcovej smernice o vode. Úplné vykonávanie tejto smernice je prioritou, ktorá pomôže vyriešiť zlé hospodárenie s vodnými zdrojmi. Správa ďalej pripomína, že by sa mali upresňovať prístupy strán dopytu a víta skutočnosť, že úspora vody je prvou prioritou Komisie pri riešení tohto problému. V Európe existuje obrovský potenciál úspory vody: 33 % v domácnostiach a 43 % v poľnohospodárstve.
<P>
Správa zdôrazňuje aj vzťah medzi nedostatkom vody, suchom a zmenou klímy, a potrebou zohľadniť otázky týkajúce sa vody v ostatných politikách, ako je územné plánovanie, kde v minulosti zlé rozhodnutia v niektorých prípadoch problém zhoršili. Správa ďalej vyzýva regionálne a miestne orgány, aby využili príležitosti, ktoré ponúkajú štrukturálne fondy, a zdôrazňuje úlohu, ktorú zohrávajú programy ochrany životného prostredia v rámci druhého piliera spoločnej poľnohospodárskej politiky. Táto integrácia bude prvoradá v posune k návykom zameraným na úsporu vody.
<P>
Správa ďalej uznáva význam vysoko kvalitných informácií a vyzýva Komisiu, aby podporila založenie Európskeho monitorovacieho strediska pre sucho. V nadväznosti na oznámenie Spoločné výskumné centrum Komisie v súčasnosti vyvíja jeho prototyp.
<P>
Nakoniec správa zdôrazňuje potrebu presných opatrení a konkrétnych harmonogramov na ich vykonanie. Môžem vás ubezpečiť, že Komisia sa zaviazala k ďalšiemu prehĺbeniu cieľov oznámenia a pracuje na správe, ktorá posúdi pokrok smerom k riešeniu problémov uvedených v správe. Komisia je okrem toho plne odhodlaná pokračovať v riešení týchto otázok na medzinárodnej úrovni, najmä prostredníctvom Dohovoru Organizácie Spojených národov o boji proti rozširovaniu púšte a Rámcového dohovoru Organizácie Spojených národov o zmene klímy.
<P>
V závere by som chcel uviesť, vážený pán predsedajúci, vážené dámy poslankyne a páni poslanci, že voda zostane aj naďalej ústrednou témou nášho politického programu a že vaša správa je veľmi užitočným a aktuálnym príspevkom k pokračujúcemu úsiliu Komisie v prispôsobení sa zmene klímy.
<P>
Dámy a páni, myslím si, že z rozpravy skutočne vyplynulo, že hospodárenie s vodou je komplexná otázka, a myslím si, že môžem len súhlasiť s vašou myšlienkou, že táto problematika sa musí riešiť vo všetkých politikách a že má tiež veľký význam na medzinárodnej úrovni.
<SPEAKER ID="255" NAME="Richard Seeber">
spravodajca. - (DE) Vážený pán predsedajúci, pán komisár, dámy a páni, ďakujem vám za podnetné príspevky. Predovšetkým by som chcel povedať, že suverenita v otázke vodných zdrojov musí zostať národnou záležitosťou. Predsa však musíme prejaviť solidaritu, hoci táto solidarita musí byť dobrovoľná.
<P>
Poslanci predložili množstvo dobrých a veľmi podrobných návrhov. Zohľadnil som však iba niektoré z nich, a to z jednoduchého dôvodu. Ide o správu z vlastnej iniciatívy, ktorá musí zostať relatívne všeobecná a musí uplatňovať všeobecné zásady. Veľmi sa teším na dokument, ktorý Komisia predloží zrejme v priebehu niekoľkých týždňov. Ide o zelenú knihu o prispôsobení sa zmene klímy, na ktorú všetci netrpezlivo čakáme, pretože vieme, že kapitola "Prispôsobenie a zmena klímy" súvisí najmä s problematikou vody. Sme veľmi zvedaví, aké konkrétne návrhy Komisia predloží.
<P>
Chcel by som vám pripomenúť, že podľa nášho názoru má mimoriadny význam "začlenenie". Pre vodohospodársku politiku je nevyhnutné, aby sa stala súčasťou všetkých ostatných oblastí politiky, ako už spomenul môj kolega pán Berend. Európske fondy sa musia využívať takým spôsobom, aby zabránili vzniku krátkodobého alebo dlhodobého nedostatku vody. Každý z nás si musí uvedomiť, že voda nie je nevyčerpateľný zdroj a my musíme zvýšiť uvedomenie si tejto skutočnosti v politickom i hospodárskom svete, ale tiež medzi občanmi. Kolegyňa pani Doyleová spomínala ceny za vodu. To je úplne jasné: musíme postupovať podľa článku 9, ale v tomto prípade majú členské štáty široký priestor a potrebnú flexibilitu a musia sa brať do úvahy aj vlastné tradície.
<P>
Podporujem aj opatrenia na strane dopytu, hoci, ako povedal náš španielsky kolega, do úvahy musíme brať aj stranu zásobovania. Vyskytujú sa mimoriadne situácie, ktoré jednoducho musíme riešiť prostredníctvom strany zásobovania.
<P>
Na záver by som chcel všetkým úprimne poďakovať za podnetnú rozpravu.
<SPEAKER ID="256" NAME="Predsedajúci">
Rozprava sa skončila.
<P>
Hlasovanie sa uskutoční zajtra.
<P>
Písomné vyhlásenia (článok 142)
<SPEAKER ID="994" NAME="Louis Grech  " AFFILIATION="PSE">
písomne. - Nedostatok vody spôsobuje zvyšujúce sa obavy vo všetkých štátoch, ale vo všeobecnosti dôsledky viac pociťujú najchudobnejšie regióny, čo vedie k veľkým katastrofám v ekologickej i hospodárskej oblasti. Niektoré krajiny sú postihnuté viac ako iné, čo závisí od ich zemepisnej polohy a od kľúčových hospodárskych odvetví priemyslu. To je aj prípad oblasti Stredozemia, kde sa nedostatok vody stane akútnym problémom v dôsledku potenciálneho rozvrátenia cestovného ruchu. Ochrana vody ako vzácneho prírodného zdroja je pre ochranu životného prostredia a hospodársky rozvoj rozhodujúca.
<P>
Na zabezpečenie účinnej a zodpovednej ochrany dodávok vody a životného prostredia v členských štátoch je potrebné zlepšiť politiku súdržnosti vo vzťahu k spotrebe vody, je potrebná informovanosť a integrácia politiky na európskej úrovni. Je tiež potrebné uskutočňovať rozsiahlejší výskum v oblasti zariadení na odsoľovanie a technológií na recykláciu vody, aby sme vypracovali cenovo výhodnejší a účinnejší systém.
<P>
Okrem toho samotná EÚ - alebo aspoň mnohé jej členské štáty - potrebuje lepšie a prísnejšie právne predpisy, ktoré obmedzia zneužívanie a znečisťovanie vodných hladín. Okrem toho by sa malo podporiť pridelenie prostriedkov zo štrukturálnych fondov na podporu projektov súvisiacich s ochranou vody v určitých regiónoch. Je nevyhnutné zabezpečiť, aby všetky zainteresované strany v našej spoločnosti, politici, priemyselné odvetvia i samotní spotrebitelia, boli presvedčení o tejto priorite a schopní prijímať správne rozhodnutia.
<SPEAKER ID="257" NAME="Marian-Jean Marinescu  " LANGUAGE="RO">
Zmena klímy môže mať nezvratný vplyv na vodné zdroje planéty, a preto je dôležité prispôsobiť všetky aspekty sociálno-hospodárskeho života zníženiu dôsledkov nedostatku vody.
<P>
Európske a medzinárodné legislatívne rámce ponúkajú účinné páky, ale my potrebujeme skutočný pokrok v oblasti rýchleho presadzovania všetkých prijatých opatrení, najmä tých, ktoré sa uvádzajú v Dohovore o boji proti rozširovaniu púšte a v rámcovej smernici o vode. Zdĺhavé termíny ich implementácie ohrozujú udržateľnosť zdrojov.
<P>
Vyzývam Komisiu a členské štáty, aby aktívne zapojili všetky príslušné orgány a miestne úrady do urýchleného vytvorenia transparentných a koherentných procesov stanovenia taríf za spotrebu vody, ktoré budú založené na princípe "užívateľ platí" a ktoré odstránia systémové straty.
<P>
Odporúčam tiež, aby sa urýchlilo uplatňovanie konkrétnych opatrení na racionálne využívanie povodí riek, najmä tých, na ktorých sú vybudované vodné elektrárne, a obzvlášť riek, ktoré zabezpečujú chladenie atómových elektrární, pretože nerozumné využívanie v kombinácii s výrazným znížením tokov môže viesť k odstaveniu mnohých ekologických zariadení na výrobu elektriny. V dôsledku toho by sa narušil európsky energetický systém, čo by prinieslo veľké riziká pre bezpečnosť Únie v energetickom sektore.
<SPEAKER ID="258" NAME="Maria Petre  " LANGUAGE="RO">
Aj ja by som sa chcela vyjadriť k danej problematike, pretože som poslankyňou z južného Rumunska, z oblasti, ktorá bola v posledných rokoch vystavená vážnym problémom sucha.
<P>
Posledné sucho v roku 2007 postihlo v Ialomite, v oblasti, z ktorej pochádzam, viac ako 80 % poľnohospodárskych usadlostí. Som presvedčená, že tento jav môžeme zmierniť, a pokiaľ budeme problematiku skúmať aj z pohľadu regionálneho rozvoja, môžeme dosiahnuť očakávané výsledky. Členské štáty musia venovať pozornosť citlivým povodiam riek, ktoré trpia nedostatkom vody, ale najmä musia byť opatrné pri vydávaní povolení na hospodársku činnosť v týchto citlivých oblastiach.
<P>
Pri prideľovaní finančných prostriedkov pre vodohospodársku infraštruktúru musia mať prioritu také projekty, ktoré používajú ekologické technológie, efektívne využívajú vodu a ktorých súčasťou sú aj opatrenia na prevenciu rizík.
<P>
Som presvedčená aj o tom, že Komisia i členské štáty musia v Európe podporiť vznik kultúry založenej na úspore vody a na pravidlách hospodárenia získaných prostredníctvom vzdelávania.
<P>
Nedostatok vody je jedným z nových problémov. Doposiaľ postihuje 11 % európskeho obyvateľstva a 17 % územia Európy. Politika súdržnosti musí čeliť tomuto problému.
<P>
Na záver by som chcela dodať, že ak chceme dosiahnuť výsledky, je veľmi dôležité optimalizovať využívanie Fondu solidarity a mechanizmu spolupráce v oblasti civilnej ochrany.
<SPEAKER ID="993" NAME="Daciana Octavia Sârbu  " LANGUAGE="RO">
Nedostatok vody a sucho sa stali veľmi vážnym problémom nielen v Európskej únii, ale na celom svete, najmä v súvislosti so zmenou klímy, ktorá situáciu ešte zhoršuje. Takéto javy majú škodlivé vedľajšie účinky na biodiverzitu, kvalitu vody a pôdy a zvyšujú riziko lesných požiarov, čoho dôkazom sú aj nedávne ničivé požiare v južnej Európe.
<P>
V juhovýchodnej Európe dotácie zo spoločnej poľnohospodárskej politiky priniesli zvýšenie spotreby vody. To je dôvod, prečo treba nutne presadiť úplné pozastavenie dotácií a podporiť riadenie vodných zdrojov z programov na financovanie rozvoja vidieka. Pretrvávajúci zvýšený dopyt po biopalivách nás núti, aby sme výrobu a iné hospodárske činnosti prispôsobili množstvu vody dostupnému na miestnej úrovni.
<P>
Ak chceme nájsť riešenie tohto problému, hlavnou prioritou je prejsť na efektívne využívanie a úsporu vody. Zavedenie poplatkov za vodu, aby sa podporilo racionálne využívanie vody, dosiahnutie cieľov stanovených v rámcovej smernici o vode a spolupráca v oblasti vodohospodárskej politiky s ostatnými priemyselnými odvetviami - to všetko by sa malo prejaviť v krokoch, ktoré by sme mali v budúcnosti realizovať.
