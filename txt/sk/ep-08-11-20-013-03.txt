<CHAPTER ID="013-03">
3. Prípad rodiny al-Kurd (hlasovanie) 
<P>
- Pred začiatkom hlasovania o odôvodnení B
<SPEAKER ID="289" NAME="Charles Tannock" AFFILIATION="PPE-DE">
Vážený pán predsedajúci, podávam ústny pozmeňujúci a doplňujúci návrh k odôvodneniu B s doplnením textu "o sporných vlastníckych právach". Môžem ho prečítať celý, ak si prajete. Stojí v ňom: "keďže toto vysťahovanie sa vykonalo na základe príkazu, ktorý 16. júla 2008 vydal izraelský najvyšší súd po zdĺhavých a kontroverzných konaniach o sporných vlastníckych právach na izraelských súdoch a úradoch". Inak nedáva zmysel, v čom spočíva kontroverzia. V skutočnosti je potrebné špecifikovať, aká bola kontroverzia v zákone.
<SPEAKER ID="290" NAME="Predsedajúci">
Je evidentné, že štyridsať poslancov neprotestovalo proti zapracovaniu tohto ústneho pozmeňujúceho a doplňujúceho návrhu.
<P>
Preto predkladám odôvodnenie B v zmysle ústneho pozmeňujúceho a doplňujúceho návrhu.
<SPEAKER ID="291" NAME="Marios Matsakis" AFFILIATION="ALDE">
Vážený pán predsedajúci, s cieľom zabezpečiť viac podpory pre toto odôvodnenie by som rád podal ústny pozmeňujúci a doplňujúci návrh k ústnemu pozmeňujúcemu a doplňujúcemu návrhu pána poslanca Tannocka. Spočíva len v doplnení slova "zdanlivo" pred "sporných", takže znenie textu by bolo "o zdanlivo sporných vlastníckych právach". Potom bude vážený pán poslanec Tannock spokojný, že odôvodnenie obsahuje podstatu, a zároveň necháme vec otvorenú.
<SPEAKER ID="292" NAME="Charles Tannock" AFFILIATION="PPE-DE">
Vážený pán predsedajúci, obávam sa, že nepoznám rokovací poriadok do úplných detailov, ale nemyslím si, že je možné podať ústny pozmeňujúci a doplňujúci návrh na ústny pozmeňujúci a doplňujúci návrh doslova v Parlamente, pokiaľ nesúhlasí celý Parlament. Ja osobne s tým nesúhlasím a domnievam sa, že ani väčšina našej skupiny by nesúhlasila.
<P>
Niečo ako "zdanlivý" spor neexistuje: spor je spor. Bol pred súdom a toto je verdikt. Ale chcel som vysvetliť, v čom spočíval spor.
<SPEAKER ID="293" NAME="Predsedajúci">
Dostal som odporúčanie, že precedens je takýto: Ak v prípade ústneho pozmeňujúceho a doplňujúceho návrhu na ústny pozmeňujúci a doplňujúci návrh osoba, ktorá podala prvý ústny pozmeňujúci a doplňujúci návrh, akceptuje druhý ústny pozmeňujúci a doplňujúci návrh ako konsenzus, vezme sa do úvahy. Ak autor prvého ústneho pozmeňujúceho a doplňujúceho návrhu neakceptuje druhý ústny pozmeňujúci a doplňujúci návrh, nebude sa o ňom hlasovať.
<P>
Je mi preto ľúto, vážený pán poslanec Matsakis, ale nemôžeme zohľadniť váš pozmeňujúci a doplňujúci návrh.
<P>
Avšak pozmeňujúci a doplňujúci návrh pána poslanca Tannocka nebol zamietnutý, pretože štyridsať poslancov neprotestovalo, a preto som teraz povinný predložiť ho.
<SPEAKER ID="294" NAME="Kathalijne Maria Buitenweg" AFFILIATION="Verts/ALE">
Vážený pán predsedajúci, je mi ľúto, ale nie som úplne oboznámená s rokovacím poriadkom. Nemôžeme jednoducho hlasovať? Nemôžeme zabrániť hlasovaniu, pretože nemáme 45 alebo neviem koľko poslancov a poslankýň je potrebných. Nemôžeme zabrániť hlasovaniu, pretože toto je požiadavka, keď odídete. Určite môžeme hlasovať o ústnych pozmeňujúcich a doplňujúcich návrhoch? Môžeme hlasovať len o časti o sporných vlastníckych právach a potom zistiť, či má väčšinu alebo nie?
<SPEAKER ID="295" NAME="Predsedajúci">
Presne toto som chcel navrhnúť. Preto budeme hlasovať o odôvodnení B v zmysle pozmeňujúceho a doplňujúceho návrhu pána poslanca Tannocka.
<P>
(Parlament súhlasil s prijatím ústneho pozmeňujúceho a doplňujúceho návrhu)
<P>
- Pred začiatkom hlasovania o odôvodnení D
<SPEAKER ID="296" NAME="Charles Tannock" AFFILIATION="PPE-DE">
Vážený pán predsedajúci, je mi ľúto, že to opäť musím urobiť, ale k odôvodneniu D navrhujem opäť doplniť dve slová s cieľom zaistiť právnu jednoznačnosť, pretože niektoré skoršie zásahy vyjadrovali jednoznačnosť. Toto nie je tento prípad, takže celé odôvodnenie by znelo takto: "S dôrazom na skutočnosť, že k vysťahovaniu došlo napriek námietkam medzinárodného spoločenstva; keďže USA riešili tento problém s izraelskými úradmi; keďže toto rozhodnutie môže pripraviť pôdu zabratiu ďalších 26 domov v štvrti východného Jeruzalema Šajch Džarra, čo povedie k vysťahovaniu ďalších 26 rodín; keďže táto záležitosť má politické dôsledky na budúci štatút východného Jeruzalema."
<P>
Je to veľmi jasné. Nemôže sa povedať "pripraví", ale "môže pripraviť", a potrebujeme, aby to bolo v rukách súdov a nie rozpráv, ako predtým predniesli niektorí moji kolegovia.
<SPEAKER ID="297" NAME="Marios Matsakis" AFFILIATION="ALDE">
Vážený pán predsedajúci, obávam sa, že by som chcel protestovať proti ústnemu pozmeňovaciemu a doplňujúcemu návrhu môjho sčítaného kolegu pána Tannocka, na základe dôkazu, ktorý v skutočnosti poskytla pani Galit Pelegová, prvá tajomníčka izraelskej misie v EÚ. Mám tu e-mail, ktorý poslala mnohým poslancom a poslankyniam vrátane, domnievam sa, váženého pána poslanca Tannocka.
<P>
V prvom riadku stojí: "Počas vlády Otomanskej ríše dve židovské mimovládne organizácie kúpili pozemok a postavili budovy v susedstve", čo znamená celú oblasť - nielen jeden dom, ale všetky budovy v susedstve. Mám ho tu, keby sa chcel ktokoľvek vrátane pána poslanca Tannocka, pozrieť.
<SPEAKER ID="298" NAME="Predsedajúci">
Chcel by som vám pripomenúť, vážený pán poslanec Matsakis, že je len jeden spôsob, akým sa dá protestovať proti ústnemu pozmeňujúcemu a doplňujúcemu návrhu, a to povstať, nie začať diskusiu.
<P>
Potvrdzujem, že štyridsať poslancov nepovstalo.
<SPEAKER ID="299" NAME="Kathalijne Maria Buitenweg" AFFILIATION="Verts/ALE">
Vážený pán predsedajúci, mysleli ste, že sme úplne zajedno a rozumieme si, ale moja otázka bola iná. Rozumiem, že nemôžeme zabrániť hlasovaniu o pozmeňujúcom a doplňujúcom návrhu, pretože nemáme dostatočný počet poslancov, ale určite by sme mali byť schopní hlasovať o častiach, ktoré navrhuje pán Tannock. To znamená, že by sme mali hlasovať len o texte "môže viesť" a až potom, keď sa tak stane, by sme mali rozhodnúť o zvyšku odôvodnenia D. Je to trochu zvláštne, že iba kvôli tomu, že tu nie je 45 ľudí, musíte zohľadniť niečo, s čím nemusí súhlasiť väčšina v Parlamente.
<SPEAKER ID="300" NAME="Predsedajúci">
Mrzí ma, že vám opäť musím vysvetľovať náš mechanizmus hlasovania. Ak väčšina bude hlasovať proti odôvodneniu D v znení ústneho pozmeňovacieho a doplňujúceho návrhu, vrátime sa k odôvodneniu D pred pozmeňujúcim a doplňujúcim návrhom. Preto ak si želáte protestovať proti tomuto pozmeňujúcemu a doplňujúcemu návrhu, musíte hlasovať proti. Ak nebude väčšina hlasovať proti, odôvodnenie D sa prijme v znení ústneho pozmeňovacieho a doplňujúceho návrhu. Jediný spôsob, ako sa zbaviť ústneho pozmeňovacieho a doplňujúceho návrhu, s ktorým nesúhlasíte, je hlasovať proti teraz, pretože otváram hlasovanie.
<P>
(Parlament súhlasil s prijatím pôvodného pozmeňujúceho a doplňujúceho návrhu)
<SPEAKER ID="301" NAME="Véronique De Keyser" AFFILIATION="PSE">
(FR) Mám stručnú poznámku, vážený pán predsedajúci, a bola by som rada, keby bola zachytená v zápisnici.
<P>
Toto je spoločné uznesenie, o ktorom sme viedli rozpravu nanajvýš zmierlivým spôsobom. Každý urobil ústupky. Nanešťastie vidím, že Skupina Európskej ľudovej strany (kresťanských demokratov) a európskych demokratov závažne zmenila podstatu uznesenia prostredníctvom ústnych pozmeňujúcich a doplňujúcich návrhov, na ktoré má právo, a prostredníctvom oddeleného hlasovania. Preto uvažujem, či procedurálni zástupcovia, ktorí robili kompromisy, majú skutočný mandát svojej skupiny, a budem na to pamätať pri budúcich rokovaniach.
<SPEAKER ID="302" NAME="Predsedajúci">
Samozrejme, že zohľadníme vaše stanovisko, ktoré bude súčasťou zápisnice.
<SPEAKER ID="303" NAME="Marios Matsakis" AFFILIATION="ALDE">
Vážený pán predsedajúci, iba v krátkosti by som chcel zablahoželať skupine PPE-DE, pretože sa im podarilo dostať väčšinu svojich poslancov do tohto Parlamentu vo štvrtok popoludní a získať to, čo chceli, v otázkach porušovania ľudských práv. Blahoželám im.
<SPEAKER ID="304" NAME="Proinsias De Rossa" AFFILIATION="PSE">
Vážený pán predsedajúci, rád by som vás požiadal, aby ste do zápisnice zahrnuli moje pripomienky k zneužitiu systému ústnych pozmeňujúcich a doplňujúcich návrhov dnes popoludní.
<SPEAKER ID="305" NAME="Luisa Morgantini" AFFILIATION="GUE/NGL">
(IT) Vážený pán predsedajúci, dámy a páni, rada by som povedala, že je veľmi smutné, že sa robia kompromisy a potom sa nerešpektujú, čo je veľmi smutné najmä vtedy, ak pomyslíte na to, že rodina al-Kurd nie je iba meno, ale sú to ľudia, ktorí sú nútení žiť - a tu sa obraciam na vás, pán poslanec Casaca - nútení žiť dokonca ani nie v stane, pretože im nebolo umožnené ostať dokonca ani vo svojom stane. Je to skutočne smutný deň, keď páni poslanci a panie poslankyne nemyslia na tieto ľudské bytosti, ale len na politiku.
<SPEAKER ID="306" NAME="Bernd Posselt" AFFILIATION="PPE-DE">
(DE) Vážený pán predsedajúci, chcel by som sa poďakovať pánovi Matsakisovi za jeho férovosť. Všetky skupiny už využili ústne pozmeňovacie a doplňujúce návrhy, ktoré sú veľmi dôležité v naliehavých prípadoch, pretože chyby môžu vznikať rýchlo, a niekedy si vyžadujú opravu. Toto je to, čo sme urobili v tomto prípade a Skupina sociálnych demokratov, Skupina zelených a všetky ostatné skupiny často robili to isté. Je dôležité necítiť sa dotknutý jednoducho preto, že v jednom prípade ste nemali väčšinu.
<SPEAKER ID="307" NAME="Marcin Libicki" AFFILIATION="UEN">
(PL) Vážený pán predsedajúci, súhlasím s názorom, že dnes bol zneužitý rokovací poriadok. Napriek tomu rokovací poriadok funguje, a článok požadujúci 40 namietajúcich je článkom rokovacieho poriadku, hoci vieme, že ho vo štvrtok popoludní nikdy nebudeme môcť naplniť. Chcel som sa vás opýtať, vážený pán predsedajúci, aký je váš názor a či si myslíte, že by sme mali zmeniť článok vyžadujúci 40 poslancov protestujúcich proti ústnemu pozmeňovaciemu a doplňujúcemu návrhu, keď je v Parlamente tak málo poslancov, že neexistuje spôsob, akým by sa to dalo dosiahnuť?
<SPEAKER ID="308" NAME="Paulo Casaca" AFFILIATION="PSE">
(PT) Vážený pán predsedajúci, musím povedať, že rešpektovanie ľudskej dôstojnosti kohokoľvek, v tomto prípade rodiny al-Kurd, bez ohľadu na to, aké náboženstvo vyznávajú, odkiaľ pochádzajú a akú majú farbu pleti, je mojím prvoradým záujmom. Považujem za hlboko urážlivé, že o tom niekto vyslovil pochybnosti jednoducho preto, lebo mám iný názor na konkrétny legislatívny úkon ako táto osoba.
<SPEAKER ID="309" NAME="Predsedajúci">
Na záver tejto zaujímavej výmeny názorov by som navrhol, aby prípady z dnešného popoludnia boli odovzdané kompetentným orgánom, aby sme videli, čo je potrebné urobiť.
<P>
Pokiaľ ide o mňa, dnes popoludní som použil články nášho rokovacieho poriadku čo najrozvážnejšie a čo najdôslednejšie. Myslím si, že ako poukázali viacerí poslanci, problém by nevznikol, keby naše lavice boli v štvrtkové popoludnia o čosi plnšie.
