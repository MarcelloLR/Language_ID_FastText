<CHAPTER ID="021">
Používanie sexuálneho násilia v konfliktoch v severnej Afrike a na Blízkom východe
<SPEAKER ID="728" NAME="Predsedajúca">
Ďalším bodom programu je vyhlásenie Komisie o používaní sexuálneho násilia v konfliktoch v severnej Afrike a na Blízkom východe.
<SPEAKER ID="729" NAME="Štefan Füle">
člen Komisie. - Musíme čo najjednoznačnejším spôsobom odmietnuť akékoľvek násilie páchané na ženách, od zastrašovania až po sexuálne útoky. Sú to odporné zločiny, ktoré sa často páchajú na tých najzraniteľnejších a najbezbrannejších ľuďoch.
<P>
V skutočnosti, bohužiaľ, mnohé krajiny sveta, nielen krajiny v severnej Afrike a na Blízkom východe, stále nemajú primeraný právny rámec na ochranu žien a dievčat pred násilím. Nič nenapomáha ohlasovanie takýchto útokov. Musí sa urobiť oveľa viac na odradenie útočníkov a pre to, aby museli niesť zodpovednosť za svoje činy. Ženy naďalej čelia diskriminačným zákonom a hlboko zakorenenej kultúrnej nerovnosti. Napríklad v prípade Egypta sú členmi národného výboru vytvoreného s úlohou napísať novú ústavu iba muži, a dokonca aj nová vláda má iba jednu ženu ministerku.
<P>
To nie je udržateľné, čo jasne preukázala odvaha tuniských a egyptských žien počas nedávnych udalostí v ich krajinách. Ak sa polovica populácie nemôže zúčastňovať na politickej a inštitucionálnej reforme, len ťažko môže táto reforma uspieť.
<P>
V tomto kontexte dôrazne odsudzujeme zvyšujúci sa počet správ o vážnych porušeniach ľudských práv vrátane znásilňovania, sexuálnych útokov a hrubého ponižovania žien aktivistiek. Európska únia sa zaviazala k posilneniu úlohy žien v politickej, občianskej, sociálnej, hospodárskej aj kultúrnej sfére, ako aj k boju proti diskriminácii a beztrestnosti. Práve preto výslovným cieľom jedného z ôsmich usmernení EÚ o ľudských právach je "podporovať rodovú rovnosť a bojovať proti diskriminácii žien". A barcelonské vyhlásenie z roku 1995, ktorým bolo zriadené euro-stredozemské partnerstvo, špecificky posilňuje záväzok pre euro-stredozemský región.
<P>
Rodová rovnosť je jednou z priorít päťročného pracovného plánu prijatého vedúcimi predstaviteľmi štátov v roku 2005 na barcelonskom samite, ktorý sa konal pri príležitosti 10. výročia založenia euro-stredozemského partnerstva.
<P>
V kontexte týchto záväzkov začala euro-stredozemská ministerská konferencia o posilnení úlohy žien v spoločnosti, ktorá sa konala v novembri 2006 v Istanbule, inovatívny a priekopnícky proces. Ministri (vrátane tých z Alžírska, Jordánska, Libanonu, Maroka, okupovaného palestínskeho územia, Sýrie a Tuniska) súhlasili s prijatím holistického prístupu založeného na vzájomne previazaných prioritách: po prvé, na politických a občianskych právach žien, po druhé, na sociálnych a hospodárskych právach žien a udržateľnom rozvoji a nakoniec na právach žien v kultúrnej oblasti a úlohe hromadných oznamovacích prostriedkov a masmédií.
<P>
Od konferencie v roku 2006 pokračovalo úsilie v oblasti uplatňovania spoločného rámca opatrení, predovšetkým prostredníctvom sledovania priorít krajín pomocou monitorovacieho mechanizmu a správ, ktoré zverejnila Európska komisia. Partneri v Únii pre Stredozemie znovu potvrdili svoje záväzky v tejto oblasti na druhej ministerskej konferencii v Marakéši v novembri 2009. Občianska spoločnosť sa plne zúčastňovala na diskusiách. Zvyšovanie povedomia o procese a jeho lepšie zviditeľnenie boli jednou z veľkých úloh, s ktorou súhlasili takmer všetci účastníci procesu.
<P>
Okrem tohto regionálneho rámca je dôležitou metódou na riešenie týchto naliehavých otázok bilaterálny dialóg Európskej únie vrátane dialógu prostredníctvom podvýborov, ktoré sa zaoberajú otázkami rodovej rovnosti.
<P>
Dovoľte mi na záver povedať, že Európska únia nebude tolerovať násilie páchané na ženách v akejkoľvek podobe a použijeme všetky spôsoby, ktoré máme k dispozícii, na to, aby sme mu zabránili.
<SPEAKER ID="730" NAME="Edit Bauer">
v mene poslaneckého klubu PPE. - Skutočne oceňujem silný záväzok Komisie odsudzovať využívanie násilia páchaného na ženách ako vojenskej zbrane, ktorá sa systematicky využíva v ozbrojených konfliktoch s rôznymi účelmi vrátane ponižovania, zastrašovania, politického útlaku, získania informácií, odmeňovania vojakov a aj etnických čistiek. Násilie páchané na ženách v ozbrojených konfliktoch je prevažne založené na tradičných názoroch, že ženy sú majetkom. Keďže ženy vo viacerých kultúrach zohrávajú úlohu sprostredkovateliek kultúry a symbolov národov, násilie páchané na ženách sa využíva aj ako prostriedok napadnutia hodnôt a dôstojnosti spoločenstva.
<P>
Rímsky štatút Medzinárodného trestného súdu považuje sexuálne násilie ako súčasť útoku na civilné obyvateľstvo - proti ľudskosti - za vojnový zločin. Rôzne podoby sexuálneho násilia pri ozbrojených konfliktoch vrátane sexuálneho otroctva, svadby z donútenia a núteného tehotenstva sú vojnovými zločinmi a mali by sa považovať za vážne porušenia Ženevského dohovoru. Páchatelia činov sexuálneho násilia počas vojny príliš často nie sú potrestaní, príliš často sa násilie páchané na ženách akceptuje ako nevyhnutná súčasť vojny a príliš často jeho páchatelia dostanú amnestiu v rámci mierových dohôd.
<P>
Je načase odsúdiť tieto neľudské aktivity vo všetkých častiach sveta a naším odkazom by dnes malo byť, že páchatelia týchto vojnových zločinov už nesmú ostať nepotrestaní.
<SPEAKER ID="731" NAME="Ana Gomes" LANGUAGE="PT">
Na rozdiel od správ, ktoré dnes dostávame z Líbye, kde vidíme len mužov bojujúcich v prvej línii, obrázky asi spred mesiaca z hlavného námestia v Benghází, z námestia Tahrír a z demonštrácií v Tunisku, Bahrajne, Sýrii, Jordánsku a Maroku ukazovali ženy všetkých vekových kategórií, ktoré vyzývali na slobodu, spravodlivosť a demokraciu. Ženy a najmä mladé ženy mali a naďalej majú kľúčovú úlohu pri vzburách v severnej Afrike a v arabskom svete. Ich osud v týchto krajinách poznačených silnými patriarchálnymi a náboženskými tradíciami bude nielen naznačovať cestu, ktorou sa tieto krajiny v nasledujúcich mesiacoch a rokoch vydajú pri hľadaní demokracie a rešpektu pre ľudské práva, ale bude pre túto cestu aj určujúci. EÚ preto musí určiť ako prioritu podporu žien, ktoré statočne začali protesty arabskej jari, napríklad prostredníctvom financovania organizácií občianskej spoločnosti a prostredníctvom politickej, technickej a finančnej pomoci pre ženy, ktoré sa chcú aktívne angažovať, podpory ich angažovania vo všetkých demokratických inštitúciách a orgánoch politickej a hospodárskej moci ako členiek, kandidátok politických strán a podobne.
<P>
Okrem toho je nevyhnutné, aby EÚ zmobilizovala všetko úsilie na najvyššej úrovni, aby bojovala proti pokusom o zastrašovanie a odvetné opatrenia proti ženám a páchaniu sexuálneho násilia na ženách, ktoré sa odvážia prehovoriť. Príklady, ako sú nútené testy panenstva u žien, ktoré protestovali na námestí Tahrír 8. marca, alebo znásilnenie a uväznenie Imán al-Ubajdíovej v Líbyi, sú, ako povedal pán komisár Füle, absolútne neospravedlniteľné zločiny. Očakávame, že pani vysoká predstaviteľka a pán komisár budú žiadať okamžité a nezávislé vyšetrovanie týchto prípadov a že z nich urobia precedensy, aby sa už neopakovali.
<SPEAKER ID="732" NAME="Antonyia Parvanova">
v mene skupiny ALDE. - Aliancia liberálov a demokratov za Európu (skupina ALDE) navrhla a iniciovala túto rozpravu, pretože chceme dnes večer vyjadriť znepokojenie nad situáciou žien v severnej Afrike a na Blízkom východe vzhľadom na súčasné politické zmeny a nepokoje. Počas niekoľkých posledných týždňov sme boli svedkami vážnych porušení ľudských práv v Líbyi a v Egypte, ktoré sa zvlášť týkali žien. Nebudem rozoberať podrobnosti všetkých týchto prípadov, ale dovoľte mi spomenúť aspoň dve symbolické a znepokojujúce situácie, ktoré by sa mali okamžite odsúdiť.
<P>
Líbyjčanka Imán al-Ubajdíová povedala medzinárodným médiám, že bola obeťou hromadného znásilnenia a následne ju zadržali vojaci verní Kaddáfímu a vypočúvali 72 hodín pred tým, než ju prepustili. Ako už spomenuli naše kolegyne, v Egypte viaceré demonštrantky tvrdia, že museli podstúpiť takzvané testy panenstva, pričom tiež boli znásilnené vojakmi, a teraz niektoré z nich súdia za negatívny výsledok takýchto testov. Tieto prípady poskytli ďalšie dôkazy o tom, že znásilnenie sa stále využíva ako zbraň v období konfliktu s cieľom terorizovať a ponižovať civilné obyvateľstvo.
<P>
Bolo by neprijateľné, keby sme sa nepostavili proti týmto hrozným zverstvám, ktoré sa páchajú na ženách. Vyzývame Komisiu a Radu, aby sa dôrazne postavili proti používaniu sexuálnych útokov, zastrašovania a všetkých ostatných foriem zneužívania žien, ktoré sa odohrávajú v súvislosti so súčasnými udalosťami v severnej Afrike a na Blízkom východe, a aby ich odsúdili. Okrem toho musíme použiť všetky politické nástroje, ktoré máme k dispozícii, aby sme zabezpečili, že po prechode týchto spoločností k demokracii budú zaručené a dodržiavané ľudské práva.
<P>
Včera sme prijali našu správu o politickom rámci EÚ zameranom na boj proti násiliu páchanému na ženách a bolo by neprijateľné, aby sme mali dvojaký meter, keď ide o politické opatrenia mimo Únie. V tejto súvislosti musí byť podpora práv žien plne začlenená do európskej susedskej politiky, jej programov a projektov a zároveň sa musia prijať špecifické politiky pre práva žien a posilnenie ich postavenia.
<SPEAKER ID="733" NAME="Barbara Lochbihler" LANGUAGE="DE">
Nútené takzvané testy panenstva, ktoré vykonávajú egyptskí vojaci na demonštrantkách zatknutých na námestí Tahrír, a viacnásobné znásilnenie Líbyjčanky vojakmi sú hroznými zločinmi, ktoré viedli k vzniku dnešného návrhu uznesenia. Nemôžeme vylúčiť možnosť, že v konfliktoch v severnej Afrike a na Blízkom východe budú všetky zúčastnené strany ďalej páchať sexuálne násilie.
<P>
Vlani v novembri sme v Európskom parlamente vyzývali členské štáty EÚ a samotnú EÚ, aby konečne zobrali situáciu žien vo vojnách a ozbrojených konfliktoch vážne. V tejto otázke vysoká predstaviteľka Únie pre zahraničné veci barónka Ashtonová informovala o dosiahnutom pokroku. Už existuje lepší medzinárodný rámec na zabránenie násiliu páchanému na ženách v konfliktných oblastiach a viaceré krajiny už prijali aj národné akčné plány. Výmena osvedčených postupov je veľmi dôležitá.
<P>
EÚ už poskytla 300 miliónov EUR na opatrenia vrátane poskytovania lekárskej starostlivosti a ďalších 200 miliónov EUR sa odsúhlasilo na vykonávanie uznesenia č. 1325 Bezpečnostnej rady OSN. Existujú zámery zaviesť v roku 2011 miestne stratégie v konfliktných oblastiach. Odborná príprava zamestnancov zohráva v tomto ohľade veľmi dôležitú úlohu. Je preto nutné, aby všetky tieto skúsenosti a opatrenia boli zahrnuté do uplatňovania paktu EÚ pre partnerstvo a demokraciu s krajinami južného Stredozemia a prihliadalo sa na ne. V tomto úsilí určite budete mať podporu Európskeho parlamentu.
<SPEAKER ID="734" NAME="Ilda Figueiredo" LANGUAGE="PT">
Vieme, že ženy sa aktívne podieľali a podieľajú na vzburách, ktorých cieľom je viac demokracie a dodržiavanie práv a slobôd v severnej Afrike a na Blízkom východe. Vieme však aj to, že ženy čelia všeobecnému a systematickému znásilňovaniu a sexuálnemu otroctvu, ktoré sa podľa Ženevského dohovoru považujú za zločiny proti ľudskosti a vojnové zločiny.
<P>
V tomto kontexte sa objavujú znepokojivé správy, či už z Konžskej demokratickej republiky, alebo z Egypta, z Líbye alebo z ďalších krajín. Vyzývame preto na účinné diplomatické opatrenie, ktoré dôrazne odmietne používanie sexuálnych útokov, zastrašovania a obťažovania žien v severnej Afrike a na Blízkom východe alebo kdekoľvek inde.
<P>
Chceli by sme tiež zdôrazniť, že je dôležité uznať úlohu žien v týchto revolúciách a je potrebné zaručiť ich práva vrátane účasti na nových demokratických, právnych, hospodárskych a politických štruktúrach týchto spoločností, čo ukončí storočia trvajúcu diskrimináciu, ktorou trpeli.
<SPEAKER ID="735" NAME="Emine Bozkurt" AFFILIATION="S&amp;D">
(NL) Revolúcie v severnej Afrike a na Blízkom východe priniesli aj príležitosti. Úsilie o rekonštrukciu krajiny a zavedenie demokracie v Tunisku a v Egypte môže teraz skutočne začať. Na námestiach a uliciach Káhiry, Tunisu a Benghází ženy boli a naďalej sú dôležitou súčasťou revolúcií. Je tu toľko príležitostí, ale hrozia aj nebezpečenstvá.
<P>
Tvrdenia mladej Líbyjčanky v televízii, že ju znásilnili vojaci verní Kaddáfímu, otriasli verejnosťou. Takéto správy sa však neobjavili prvýkrát a odvtedy sa už objavili ďalšie. Sexuálne násilie sa používa ako nástroj útlaku žien, ktorý ich má umlčať, napríklad v Káhire, kde vojaci zneužili ženy a potom na nich vykonávali testy panenstva. Vo vojne v Líbyi sa používa násilie voči ženám ako zbraň. V mocenskom vákuu, ktoré sa objavuje v časoch bezprávia, neexistuje kontrola. Ženy strácajú ochranu, ktorú im poskytujú zákony. Musíme preto vyslať jednoznačný signál, že toto sa nesmie stávať a nemalo by sa umožniť, aby sa to stalo! Musíme vyslať jednoznačný signál novým vedúcim predstaviteľom krajín, že takéto zločiny sa musia vyšetriť a potrestať. Nikto, kto má na svedomí tieto zločiny, nesmie ujsť trestu.
<P>
Chcela by som tiež zdôrazniť, že tieto ženy musia byť chránené a že úloha žien pri premene spoločnosti sa nesmie prehliadať. Práva žien musia byť chránené zákonom a s týmto cieľom by ženy mali byť nominované na pozície v ústavných výboroch, v parlamentoch a vo vládach, aby otázky ako sú vzdelávanie žien, ich práva a boj proti škodlivým tradičným praktikám boli medzi prioritami programu. Hospodárska nezávislosť je kľúčovou súčasťou posilňovania úlohy žien a malo by sa podporovať podnikanie, napríklad prostredníctvom využívania mikroúverov.
<SPEAKER ID="736" NAME="Kristiina Ojuland" AFFILIATION="ALDE">
Sexuálne útoky zamerané na ženy a v niektorých prípadoch aj mužov v severnej Afrike a na Blízkom východe sú vážnym problémom a je potrebné, aby sa ním urýchlene zaoberali regionálne orgány, a to nové demokratické sily aj staršie režimy.
<P>
Chcela by som vyzvať pani podpredsedníčku Komisie/vysokú predstaviteľku Únie pre zahraničné veci a bezpečnostnú politiku barónku Ashtonovú, aby v kontexte južnej dimenzie európskej susedskej politiky diskutovala s predstaviteľmi cieľových krajín o hroznej situácii v súvislosti so sexuálnym násilím v tomto regióne s cieľom postaviť páchateľov pred súd a zabezpečiť dodržiavanie ľudských práv žien aj mužov.
<P>
Považujem sexuálne násilie za najhorší spôsob vedenia vojny. Treba mu za každú cenu zabrániť a malo by byť čo najprísnejšie potrestané.
<SPEAKER ID="737" NAME="Seán Kelly" AFFILIATION="PPE">
(GA) Pred dvomi mesiacmi sme hovorili o násilí páchanom na ženách v Európe. Uvádza sa, že až 25 % európskych žien podstúpilo násilie. Teraz hovoríme o sexuálnom násilí páchanom na ženách v konfliktoch v severnej Afrike a na Blízkom východe. Je to smutný príbeh a nemožno ho ďalej tolerovať. Je preto dôležité, aby sme o tomto násilí diskutovali a urobili niečo, aby sme mu zabránili.
<P>
Bohužiaľ, nielen v čase vojny, ale aj v období mieru existuje na celom africkom kontinente veľmi archaický postoj k ženám. Samozrejme, v čase vojny sa to zhoršuje. Súhlasím však s pánom komisárom, že musíme na tieto záležitosti upozorniť, a predovšetkým sa snažiť postaviť pred spravodlivosť ľudí, ktorí páchajú tieto zločiny. Týmto spôsobom by sme možno neskôr mohli dosiahnuť zmenu postoja a odstránenie tohto odporného zvyku.
<SPEAKER ID="739" NAME="Anna Záborská" AFFILIATION="PPE">
(SK) Sexuálne násilie nie je porušením ženských alebo mužských ľudských práv. Také totiž neexistujú. Je to zločin proti ľudskej dôstojnosti, ktorá patrí medzi základné práva každého človeka, ženy aj muža. To platí nielen v Európe, ale aj v Egypte, Líbyi, Kongu a iných krajinách Afriky a Blízkeho východu, o ktorých hovorí táto rezolúcia. Vojnové konflikty nesmú byť poľahčujúcou okolnosťou. V Kongu to začalo znásilňovaním žien a teraz sú znásilňovaní už aj muži. Lenže rezolúcie sú len slová. Treba aj konať. Komisia musí začať podrobne monitorovať porušovanie ľudských práv vo svete a zároveň musí navrhnúť nástroje, ktorými si Európa, v prípade potreby, vynúti ich dodržiavanie. Inak môžeme partnerstvá, do ktorých toľko investujeme, rovno nazvať vyplácaním výpalného.
<SPEAKER ID="740" NAME="Štefan Füle">
člen Komisie. - Chcel by som povedať váženým paniam poslankyniam a pánom poslancom, že otázky a špecifické prípady, na ktoré nás dnes upozornili, sú naozaj veľmi vážne a sú odvrátenou stránkou vývoja, ktorý sa v posledných týždňoch odohral v severnej Afrike a na Blízkom východe. Vzal som na vedomie problémy, ktorým sa v tejto rozprave venovali, a podané návrhy.
<P>
Európska únia, ako som povedal, má k dispozícii množstvo nástrojov a urobí všetko pre to, aby podporila väčšiu účasť žien na občianskom a politickom živote bez toho, aby museli čeliť hrozbám, zastrašovaniu a násiliu.
<P>
Chcel by som tiež vážené poslankyne a vážených poslancov upozorniť na niektoré nedávne pozitívne udalosti, akou je napríklad zriadenie Úradu pre ľudské práva v rámci sekretariátu Rady pre spoluprácu v Perzskom zálive. Mali by sme takéto opatrenia privítať. Naša podpora medzinárodným organizáciám - v neposlednom rade Organizácii Spojených národov Ženy - a občianskej spoločnosti bude napomáhať podporu zmeny zvnútra. To tiež ukazuje, prečo je naša politika dialógu a zapojenia taká dôležitá a musí pokračovať, v neposlednom rade s našimi novými partnermi.
<SPEAKER ID="741" NAME="Predsedajúca">
V súlade s článkom 110 ods. 2 rokovacieho poriadku som dostala päť návrhov uznesení.
<P>
Rozprava sa skončila.
<P>
Hlasovanie sa uskutoční vo štvrtok 7. apríla.
<P>
Písomné vyhlásenia (článok 149)
<SPEAKER ID="742" NAME="Filip Kaczmarek" LANGUAGE="PL">
Sexuálne násilie je mimoriadne odpudivý spôsob vedenia vojny a odporný nástroj boja s protivníkom v konflikte či jeho ponižovania. V prípade severnej Afriky a Blízkeho východu sú tieto praktiky mimoriadne kruté, pretože odhaľujú obrovskú mieru cynizmu a morálneho úpadku, keďže dominantné náboženstvo v regióne pristupuje veľmi obmedzujúco k sexuálnym záležitostiam. Tí, ktorí páchajú sexuálne násilie, porušujú obrovské množstvo pravidiel a zásad správania. Vojna a konflikt často vyvolajú v týchto ľuďoch nepredstaviteľné zlo. Budeme proti tomu bojovať a nikdy neprestaneme odsudzovať toto barbarstvo.
