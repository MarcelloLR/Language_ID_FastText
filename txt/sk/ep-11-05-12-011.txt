<CHAPTER ID="011">
Vyčistenie Európy a akcia Let's do it World 2012 (písomné vyhlásenie) 
<SPEAKER ID="118" NAME="Predseda">
Písomné vyhlásenie 0003/2011 o vyčistení Európy a akcii Let's do it World 2012, ktoré predložili pani Jordanová Cizeljová, pani Gomesová, pani Lepageová, pani Morkūnaitėová-Mikulėnienėová a pán Tarand, podpísala väčšina všetkých poslancov Parlamentu. V súlade s článkom 123 rokovacieho poriadku bude postúpené svojim adresátom a uverejnené spolu s menami podpísaných poslancov medzi textami prijatými na tejto schôdzi. Pokiaľ viem, pani Jordanová Cizeljová k tomu chcela niečo povedať. Pani Jordanová Cizeljová, máte slovo.
<SPEAKER ID="119" NAME="Romana Jordan Cizelj" AFFILIATION="PPE">
(SL) Predovšetkým vám chcem poďakovať za podporu, ktorú ste prejavili tomuto písomnému vyhláseniu. Týmto vyhlásením preukazujeme svoj záväzok zabezpečiť čisté životné prostredie v tomto Európskom roku dobrovoľníctva. Rada by som vás však vyzvala, aby ste neskončili pri tomto podpise, ale aby ste pomohli zabezpečiť, že v budúcom roku, v roku 2012, sa táto akcia, teda jednodňová akcia na vyčistenie životného prostredia, stane úspešnou v čo najvyššom počte krajín, v ešte vyššom počte než doteraz, a aby ste tak podporili ekologické skupiny vo svojich krajinách.
<SPEAKER ID="120" NAME="Indrek Tarand" AFFILIATION="Verts/ALE">
Chcem všetkým poďakovať za podporu tejto iniciatívy. Budem veľmi stručný. Bolo mi potešením pracovať pod dohľadom pani Jordanovej Cizeljovej a v spolupráci s pani Gomesovou, pani Morkūnaitėovou-Mikulėnienėovou a pani Lepageovou. Ide o skutočnú občiansku iniciatívu, ktorá ukáže, ako môžu občania viesť Európu k lepšej budúcnosti.
<P>
Keďže však viem o kontroverziách týkajúcich sa písomných vyhlásení a o rozdielnych názoroch na ich užitočnosť, rád by som sa ospravedlnil tým poslancom, ktorých sa naša kampaň dotkla. Chcel by som tiež zopakovať sľub, ktorý som dal predsedovi nášho podvýboru pánovi Danjeanovi: sľubujem, že počas tohto volebného obdobia už nezačnem ďalšie písomné vyhlásenie.
<P>
Dúfam, že mi pomôžete splniť môj sľub, a rovnako dúfam, že sa všetci znova stretneme v Deň akcie v roku 2012.
