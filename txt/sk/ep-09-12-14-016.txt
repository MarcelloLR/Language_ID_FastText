<CHAPTER ID="016">
Perspektívy rozvojového programu z Dauhy (DDA) po 7. ministerskej konferencii WTO (rozprava) 
<SPEAKER ID="109" NAME="Predsedajúci">
Ďalším bodom programu je otázka na ústne zodpovedanie o perspektívach rozvojového programu z Dauhy po siedmej ministerskej konferencii WTO (B7-0232/2009), ktorú Komisii predkladá pán Moreira v mene Výboru pre medzinárodný obchod.
<SPEAKER ID="110" NAME="Vital Moreira" LANGUAGE="PT">
Pred niekoľkými týždňami som mal tú česť viesť delegáciu parlamentného Výboru pre medzinárodný obchod, ktorá sa zúčastnila siedmej ministerskej konferencie Svetovej obchodnej organizácie v Ženeve. Hoci kolo rokovaní v Dauhe - teda rozvojový program z Dauhy - nebol oficiálnym bodom programu tejto ministerskej konferencie, veľká väčšina oficiálnych delegácií členských štátov WTO využila príležitosť oznámiť svoje stanoviská k tejto téme a vyhlásiť, že kolo rokovaní v Dauhe chcú uzatvoriť do konca roku 2010.
<P>
Je však verejne známe, že v poslednej dobe sa v rokovaniach nedosiahol žiadny pokrok. Je mi preto cťou položiť Komisii nasledujúce otázky v mene Výboru pre medzinárodný obchod, ktorému predsedám:
<P>
Po prvé, môže Komisia poskytnúť zhodnotenie stavu situácie v hlavných oblastiach rokovaní v Dauhe, najmä v poľnohospodárstve, NAMA (prístupe na nepoľnohospodárske trhy) a službách? Aké boli hlavné úspechy Komisie na siedmej ministerskej konferencii WTO? O ktorých otázkach je podľa názoru Komisie potrebné ešte rokovať a ktoré sú najťažšie témy rokovaní?
<P>
Po druhé, aký vplyv bude mať ministerská konferencia WTO na prebiehajúce kolo rokovaní v Dauhe? Ako zabezpečí Komisia, aby sa hlavné rokovania zameriavali na rozvoj? Môže Komisia poskytnúť hodnotenie pravdepodobnosti úspešného ukončenia kola rokovaní o rozvoji v Dauhe do konca budúceho roku?
<P>
Moja tretia a posledná otázka znie: ako plánuje Komisia zahrnúť členov delegácie Európskeho parlamentu do prebiehajúceho kola rokovaní v Dauhe a do štruktúry WTO?
<P>
Keďže sa pýtam v mene Výboru pre medzinárodný obchod, chcel by som na záver zdôrazniť, že tento parlamentný výbor prikladá veľký význam plneniu nových povinností a využívaniu nových právomocí, ktoré má podľa Lisabonskej zmluvy. Výbor by tiež chcel nadviazať bližšiu a lepšiu spoluprácu s Komisiou v oblasti medzinárodného obchodu. Samozrejme, to si za odplatu vyžaduje ochotu Komisie spolupracovať s Parlamentom, počnúc odpoveďami na otázky, ktoré sme jej položili.
<SPEAKER ID="111" NAME="Mariann Fischer Boel">
členka Komisie. - Vážený pán predsedajúci, siedma ministerská konferencia WTO v Ženeve bola dôležitou príležitosťou vymeniť si názory so všetkými členmi WTO o svojich prioritách pre organizáciu. Myslím si, že je dôležité zdôrazniť, že siedma ministerská konferencia nebola rokovacou. Bola to skôr diskusia na rôzne témy.
<P>
Samozrejme, zoznam našich priorít začína rozvojovým programom z Dauhy. Ak sa tento program uskutoční, Dauha prinesie dobrý výsledok nielen pre európske, ale aj pre svetové hospodárstvo. Ak sa zvýši protekcionizmus, doplatíme na to všetci. Takisto všetci získame, ak sa hospodárstvo pozbiera. Dauha je najlepším nástrojom obchodnej politiky, ktorý je dostupný na obidvoch frontoch.
<P>
Rokovania v Dauhe tiež zabezpečia rozvoj, v ktorý dúfa tak veľa najchudobnejších krajín vo svete. Zabezpečia ho najmä prostredníctvom nových pravidiel prístupu na trh, poľnohospodárskej reformy a colného uľahčovania. Vo všetkých oblastiach rokovaní v Dauhe sa prihliadalo na rozvojový prvok pre zainteresované krajiny.
<P>
Samozrejme, rokovania v Dauhe môžeme uzavrieť len vtedy, ak sa zapoja všetky členské štáty WTO. V skutočnosti majú Spojené štáty vážne obavy a zábrany, o ktorých rokujú s veľkými rozvíjajúcimi sa ekonomikami. O niekoľko mesiacov uvidíme, ako sa vyvíjajú tieto diskusie, keďže skupine G20 sa blíži termín ukončenia rokovaní v Dauhe v roku 2010.
<P>
Myslím si, že všetci súhlasíme s tým, že ak chceme dosiahnuť ukončenie rokovaní v Dauhe pred koncom roka 2010, musíme v praxi vidieť návrhy prístupu na poľnohospodárske a nepoľnohospodárske trhy (NAMA) pred koncom marca 2010. To je konečný termín. Medzitým budeme naďalej presadzovať, aby sa zahrnuli záujmy Európskej únie v oblastiach, ako sú obchod a služby, a ochrana zemepisných označení.
<P>
Okrem rokovaní v Dauhe sa ministerská konferencia zaoberala niektorými dôležitými otázkami pre členov WTO. Naše priority zahŕňali potrebu posilniť úlohu WTO v oblasti monitorovania a analyzovania protekcionizmu; vstup do WTO - ako napríklad vstup najmenej rozvinutých krajín do WTO, ktorý si určite myslíme, že sa musí podporovať; rastúci počet regionálnych dohôd o voľnom obchode - musíme zabezpečiť, aby tieto dohody skutočne dopĺňali mnohostranný obchodný systém; a nakoniec prínos obchodnej politiky k boju proti zmene klímy. Členské štáty WTO sa zhodli na tom, že Svetová obchodná organizácia môže a mala by pracovať v mnohých z týchto oblastí. Takže očakávam, že sa to pohne ďalej.
<P>
Čo sa týka vašej poslednej otázky, samozrejme, Parlament budeme naďalej podrobne informovať o tomto vývoji, najmä o rokovaniach v Dauhe. Lisabonská zmluva v skutočnosti ponúka vynikajúcu príležitosť posunúť našu spoluprácu s Parlamentom o krok ďalej a to bude v nasledujúcich rokoch kľúčovou prioritou obchodnej politiky Komisie.
<SPEAKER ID="112" NAME="Georgios Papastamkos" LANGUAGE="EL">
Vážený pán predsedajúci, podporujeme mnohostranný obchodný systém a Svetovú obchodnú organizáciu ako ochrancu obchodného systému založeného na pravidlách a systému, ktorý zaručuje účinnejšie riadenie globalizácie a spravodlivejšie rozdeľovanie jej výhod.
<P>
Presne acquis WTO urobilo veľa pre ochranu svojich členov počas súčasnej hospodárskej krízy, a to počnúc zavedením reštriktívnych obchodných opatrení a zároveň ponechaném dostatočného priestoru na riadenie cieľa hospodárskej obnovy.
<P>
Ako Skupina Európskej ľudovej strany (kresťanských demokratov) podporujeme integráciu rozvojového programu z Dauhy na základe integrovaného, ambiciózneho a vyváženého výsledku rokovaní. Naliehame na Komisiu, aby si udržala silnú rokovaciu pozíciu s cieľom skutočne posilniť prístup európskym tovarom a službám k trhom rozvinutých a rozvíjajúcich sa hospodárstiev.
<P>
Čo sa týka poľnohospodárstva, vyzývam Komisiu - a bol by som rád, keby ste to zaznamenali, pani Boelová - aby prísne dodržiavala rokovací mandát získaný od Rady, ktorý tiež určuje hranice rokovacej pozície na základe rovnakých ústupkov zo strany našich obchodných partnerov. Chcel by som zdôrazniť potrebu toho, aby sa naša pozícia k zemepisným označeniam silno obhajovala.
<P>
Výsledok rozvojového programu z Dauhy musí zabezpečiť účinnejšiu integráciu rozvojových krajín, najmä menej rozvinutých krajín, do svetového obchodného systému.
<P>
Na záver žiadame, aby sa posilnila práca medzi Svetovou obchodnou organizáciou a inými medzinárodnými organizáciami tak, aby sa zabezpečila vzájomná podpora a súdržnosť medzi obchodnými a neobchodnými oblasťami, ako sú trvalá udržateľnosť životného prostredia, dostatok potravín a bezpečnosti a dôstojné pracovné podmienky.
<SPEAKER ID="113" NAME="Harlem Désir" LANGUAGE="FR">
Vážený pán predsedajúci, pani komisárka, dámy a páni, rokovania v Dauhe sa začali v roku 2001 s cieľom upraviť nerovnováhy, vlastne nespravodlivosti medzinárodného obchodného systému, ktorý sa zaviedol po kole rokovaní v Uruguaji, keď sa založila WTO.
<P>
Tým sa uznalo, že kolo rokovaní v Uruguaji nesplnilo všetky sľuby, ktoré sa týkali rozvojových krajín, a že krajiny juhu boli v nespravodlivej nevýhode, čo sa týka obchodných pravidiel, najmä v oblasti poľnohospodárstva, pretože tieto obchodné pravidlá dovoľujú najbohatším krajinám chrániť svoj trh a pokračovať vo financovaní svojej výroby vrátane tej, ktorá je určená na vývoz, pričom počas tohto procesu spôsobovali krach mnohých poľnohospodárov z juhu. Túto situáciu symbolizovala bavlna.
<P>
Začatím rokovaní o rozvoji sa členské štáty WTO zaviazali doplniť a zmeniť mnohostranné obchodné pravidlá s cieľom zabezpečiť, aby bol obchod skutočne prospešný pre hospodársky a spoločenský rozvoj v každej krajine, na každom kontinente.
<P>
Preto musíme mať vždy na pamäti, že toto kolo rokovaní nie je ako hociktoré iné a že aj keď všetci ako pri všetkých rokovaniach čakajú na to, že sa dosiahne pokrok v otázkach, ktoré sa ich týkajú - čo sa týka industrializovaných krajín, sú to otázky priemyselných výrobkov a služieb - na začiatku sa dohodlo, že toto kolo bolo predovšetkým o obnovení rovnováhy v prospech rozvojových krajín.
<P>
Teraz po siedmej ministerskej konferencii, ako aj pred ňou sa rokovania v podstate zastavili na svahoch Capitol Hill vo Washingtone tak, ako sa v minulosti potopili v púšti Cancún. Vtedy to bolo do veľkej miery dôsledkom požiadaviek Európskej únie.
<P>
Tým, že industrializované krajiny požadovali počas rokovaní príliš veľa, len ohrozili konečný výsledok kola rokovaní a dôveryhodnosť dokonca aj WTO. Všetci sa sústreďujú výhradne na osobné ciele namiesto všeobecného cieľa, ktorým je vytvorenie mnohostranného obchodného rámca, ktorý sa zakladá na spravodlivejších pravidlách s cieľom podporiť spravodlivejší obchod a ktorý podporuje trvalo udržateľný rozvoj a odstránenie chudoby.
<P>
Prvým výsledkom tejto patovej situácie je zvýšenie počtu dvojstranných obchodných dohôd, ktoré sú často ešte nepriaznivejšie pre krajiny juhu. Je to krok späť.
<P>
Európska únia preto musí zaujať jasný postoj. Prioritou je uzavrieť toto rozvojové kolo a nie navzájom sa prekonávať tam, kde ide o priemyselné výrobky a služby. K týmto rokovaniam sa nemôže pristupovať tradičným a úzkoprsým spôsobom, pri ktorom sa všetci jednoducho prenasledujú.
<P>
Vedie to k mŕtvemu bodu a núti pustiť zo zreteľa hlavnú otázku: potrebu vytvoriť nový spôsob regulácie medzinárodného obchodného systému, ktorý bude tvoriť súčasť nového globálneho riadenia, ktorý žiada každý, predovšetkým od G20 s cieľom riešiť skutočné súčasné úlohy, ktorými sú spravodlivý rozvoj na všetkých kontinentoch, odstránenie chudoby, potravinová bezpečnosť, rešpektovanie sociálnych práv a dôstojnej práce, a boj proti zmene klímy.
<P>
Počas týchto rokovaní musí Európska únia ukázať, čo robí na zabezpečenie toho, aby obchodné pravidlá v budúcnosti pomohli zlepšiť túto situáciu. Na základe tohto sa musia brať do úvahy všetky nasledujúce body diskusie:
<P>
o poľnohospodárstve: dodržiavanie záväzkov z júla 2008, ukončenie rokovaní o postupoch, zaručenie najmä zvláštneho a rôzneho zaobchádzania, rešpektovania špeciálnych výrobkov a bezpečnostných mechanizmov, rozvíjanie poľnohospodárskej podpory v súlade s udržateľným poľnohospodárstvom a potravinovou bezpečnosťou,
<P>
o výrobkoch NAMA: žiadať rozvojové krajiny o zníženie taríf - tu končím, - ktoré sú v súlade s ich úrovňou rozvoja,
<P>
a
<P>
o službách: ochrana práv každej krajiny na pokračovanie regulovania svojich verejných služieb.
<SPEAKER ID="114" NAME="Michael Theurer" LANGUAGE="DE">
Vážený pán predsedajúci, pani komisárka, dámy a páni, pred dvoma týždňami sa v Ženeve konalo siedme zasadnutie ministerskej konferencie Svetovej obchodnej organizácie. Mal som príležitosť zúčastniť sa konferencie ako predstaviteľ delegácie Skupiny Aliancie liberálov a demokratov za Európu a ako spoluautor prispieť k súčasnému spoločnému návrhu uznesenia.
<P>
Môžeme a musíme sa poučiť zo štyroch skúseností. Hospodárska a finančná kríza priniesla tiež prudký pokles vo svetovom obchode. Rýchle ukončenie kola rokovaní v Dauhe je preto dôležité, aby dalo nový podnet svetovému hospodárstvu.
<P>
Obnovenie spravodlivého a voľného svetového obchodu je to, čo rokovania v Dauhe môžu a skutočne musia dosiahnuť. Európska únia prešla dlhú cestu, aby vyhovela svojim partnerom, najmä v rozvojových krajinách. Napríklad sme sľúbili zrušiť všetky vývozné dotácie pre poľnohospodárske výrobky.
<P>
Teraz musíme uzavrieť rokovania. Aby sa tak stalo, potrebujeme signál politickej vôle. V skupine ALDE sme odhodlaní dosiahnuť záver rokovaní v Dauhe. Teraz! Preto je nevyhnutné spojiť sily, aby sme doviedli kolo rokovaní k záveru. Európska únia v tom môže a musí hrať vedúcu úlohu. Mali by sme tiež prevziať úlohu premostenia, napríklad spojiť Spojené štáty a krajiny s rozvíjajúcou sa ekonomikou a rozvojové krajiny tak, ako požadujeme v našom spoločnom uznesení.
<P>
Teraz musíme tiež zvyšovať informovanosť verejnosti. Potrebujeme širšiu podporu občanov. Mali by sme zdôrazňovať výhody svetového obchodu, keďže voľný a spravodlivý svetový obchod je dobrý pre nás všetkých.
<P>
Nevidím žiadnu alternatívu k rokovaniam v Dauhe. Alternatívou by bola súťaž o dvojstranné dohody, ktoré by ohrozili prístup pre slabšie krajiny a začlenenie ľudských práv a environmentálnych cieľov. To sa nesmie stať. Preto musíme teraz uzavrieť kolo rokovaní v Dauhe.
<SPEAKER ID="115" NAME="Martin Häusling" LANGUAGE="DE">
Vážený pán predsedajúci, dámy a páni, kolo rokovaní v Dauhe sa ťahá teraz už osem rokov a veľká väčšina rozvojových krajín v skutočnosti v prvom rade nechcela toto kolo rokovaní v Dauhe. Na začiatku chceli Spojené štáty a Európa vnútiť súhlas rozvojových krajín použitím koncepcie rozvoja. Medzitým však rokovania dvakrát zlyhali. Len veľkí poľnohospodárski vývozcovia, Brazília, Argentína a možno India, sa zaujímajú o niečo, čo sa skutočne v tejto oblasti deje. EÚ urobila de facto tiež krok späť, ak sa pozrieme na bežné požiadavky EÚ za posledných niekoľko rokov a tiež na to, čo máme pred sebou na ďalšie roky.
<P>
Skutočne sa však musíme objektívne pozrieť na to, čo vzišlo z posledných niekoľkých rokov, iné ako dvadsať rokov politiky liberalizácie. Táto politika liberalizácie je čiastočne zodpovedná za hospodársku a finančnú krízu, ktorú prežívame. Nemôžeme sa správať, ako keby sme mohli pokračovať tak ako doteraz. Nechcem spomenúť dôsledky na svetovú klímu, ak budeme pokračovať tak ako doteraz a nebudeme mať vhodné pravidlá.
<P>
Teraz sme mali konferenciu v Ženeve, na ktorej uprostred krízy každý vyhlásil, že musíme pokračovať tak ako doteraz a môžeme jednoducho počkať, kým kríza skončí a potom pokračovať tam, kde sme skončili. Znova a znova sa tvrdí, že kolo rokovaní v Dauhe poskytne nový podnet na obnovu hospodárstva. Všetky čísla však nasvedčujú tomu, že to tak nebude a okrem toho časy a obdobia budú príliš dlhé. Ďalším opakujúcim sa tvrdením je, že rozvojové krajiny sa budú môcť potom podieľať na obnove. Ak však objektívne zhodnotíme situáciu, musíme povedať, že to neprinesie obnovu pre väčšinu rozvojových krajín, ale skôr naopak. Namiesto toho bude celkový vplyv na väčšinu rozvojových krajín negatívny. Nemôžeme preto odporučiť mnohým rozvojovým krajinám, aby uprostred krízy s nami spolupracovali.
<P>
Hoci sa žiaden z členských štátov Svetovej obchodnej organizácie alebo žiadna veľká politická skupina v Európskom parlamente neodváži povedať to, my Skupina zelených/Európska slobodná aliancia to povieme: žiadame konečne uzavrieť kolo rokovaní v Dauhe, ktoré už roky viazne v slepej uličke a v súčasnej dobe je úplne nevhodné. Sme presvedčení, že WTO musí pracovať na reforme a že vo svojej súčasnej podobe nie je schopná pomôcť pri riešení celosvetovej krízy. V budúcnosti potrebujeme spravodlivý obchod a nie len obchod, ktorý je v zásade voľný.
<P>
Ak sa pozrieme na odvetvie poľnohospodárstva za posledných dvadsať rokov, čo mu vlastne táto trvalá liberalizácia priniesla? Viedla k obrovskému tlaku na racionalizáciu v priemyselných štátoch. Procesy sa industrializovali a rozvojové krajiny v podstate nemali z toho nič okrem destabilizovaných trhov. Namiesto toho, aby sme dali zásade potravinovej nezávislosti oprávnený význam v diskusiách, sme dali absolútnu prioritu zásade úplne voľného trhu. Z tohto dôvodu uznesenie Zelených žiada, aby sa neinvestoval žiadny ďalší politický kapitál do mŕtveho kola rokovaní v Dauhe. Požadujeme nový začiatok procesu.
<SPEAKER ID="116" NAME="Jan Zahradil">
v mene skupiny ECR. - (CS) Vážený pán predsedajúci, pani komisárka, nachádzame sa, samozrejme, v čase hospodárskej recesie alebo krízy, a to je nepríjemné, ale také krízy prichádzajú a odchádzajú, sú cyklickou súčasťou trhového hospodárstva a nesmú byť zneužité na zavedenie nadmerných regulácií obmedzujúcich hospodárstvo, pretože takéto regulácie nám zostanú aj po skončení samotnej krízy, a to sa týka aj medzinárodného obchodu. Európska únia preto nesmie podľahnúť lákaniu protekcionizmu v obchodných vzťahoch, tým by sme poškodili nielen sami sebe, ale hlavne tým, ktorým chceme pomáhať, teda najmä najmenej rozvinutým krajinám, ktorých plnú hospodársku integráciu do svetového obchodného systému musíme podporovať.
<P>
V mene skupiny Európskych konzervatívcov a reformistov mi dovoľte, aby som ocenil prístup skupiny Európskej ľudovej strany a skupiny ALDE, ktoré spolu s nami pripravili vyvážený návrh uznesenia o rozvojovom programe z Dauhy po siedmej konferencii Svetovej obchodnej organizácie. Práve tomuto rozvojovému programu musí poslúžiť pokrok v medzinárodnom obchode a ak s tým Spojené štáty majú problémy, tak Európska únia musí prevziať vedúcu úlohu v úspešnom dokončení kola rokovaní v Dauhe a tiež v sprostredkovaní plnej účasti týchto najmenej rozvinutých krajín vo svetovom obchode.
<P>
Európska integrácia začala voľným obchodom. Európska únia alebo Európske spoločenstvo začalo ako obchodná zóna a Európska komisia - tak v súčasnom, ako aj v budúcom zložení - si, dúfam, uvedomí, kde sú korene európskej integrácie, a vráti sa k nim. Mali by sme pokračovať v sprostredkovaní plnej účasti týchto najmenej rozvinutých krajín vo svetovom obchode a takisto v uzatváraní ďalších dvojstranných a regionálnych dohôd o voľnom obchode ako doplnku k mnohostrannému rámcu.
<SPEAKER ID="117" NAME="Helmut Scholz" LANGUAGE="DE">
Vážený pán predsedajúci, pani komisárka, otázky, ktoré položil predseda výboru v tejto rozprave, odrážajú celosvetovú situáciu. Rovnováha nášho celosvetového hospodárskeho poriadku je katastrofálna. Dve miliardy ľudí žijú v extrémnej chudobe. Zmena klímy už prinútila viac ako 40 miliónov ľudí opustiť svoje domovy a šírenie globálneho finančného obchodovania viedlo k najhoršej hospodárskej kríze za posledných 80 rokov.
<P>
Pán Zahradil, máme historickú úlohu iniciovať úplne nové nariadenie svetového hospodárstva, a to tak, že sa budeme riadiť cieľmi trvalej udržateľnosti, ochrany životného prostredia, sociálnej spravodlivosti a potravinovej bezpečnosti. Ak sa pozriem na Ženevu, môžem len povedať, že konferencia Svetovej obchodnej organizácie túto úlohu nesplnila. Príležitosť, ktorú mohlo priniesť stretnutie štátov, sa napriek všetkým ubezpečeniam premárnila.
<P>
Sprostredkovatelia rokovaní v Dauhe očividne stále pracujú v rámci úplne zastaraného rámca a - myslím si, že by sme tu mali byť úprimní - nesplnili rokovací mandát. Podľa názoru Konfederatívnej skupiny Európskej zjednotenej ľavice - Nordickej zelenej ľavice sa to nevyhnutne musí zmeniť, pretože neúspech rokovaní v Ženeve a Ríme a komplikované rokovania teraz v Kodani priamo spolu súvisia.
<P>
Preto vyzývam Komisiu, aby priamo pracovala s Európskym parlamentom pri formulovaní predefinovaného rokovacieho mandátu s cieľom ďalej rozvíjať a transformovať WTO. Musí to zahŕňať dôležitosť zostavenia svetového obchodu pri vytváraní svetových kríz a prípadne aj pri boji proti nim a zároveň pri riešení potrebnej opätovnej regulácie obchodných vzťahov.
<SPEAKER ID="118" NAME="Bastiaan Belder" LANGUAGE="NL">
Vážený pán predsedajúci, bezvýchodisková situácia kola rokovaní v Dauhe nevyhnutne vrhla na začiatku tohto mesiaca zlé svetlo na samit WTO. V čase hospodárskej krízy s pochmúrnymi vyhliadkami na rok 2010 je úspešné uzatvorenie kola rokovaní v Dauhe najdôležitejšou politickou prioritou. Odhady týkajúce sa podstatných príjmov z hľadiska obratu obchodu a nárast prosperity mi dávajú dôvod na nádej, že záväzky zo Ženevy sa skutočne naplnia a tak bude rok 2010 zlomový pre kolo rokovaní v Dauhe.
<P>
Ako Holanďan som veľmi zvedavý na stanovisko pani komisárky o dvoch návrhoch, ktoré predložila holandská vláda na samite WTO. Ako vnímate vytvorenie skupiny "zelených predjazdcov" v rámci WTO pozostávajúcej z krajín, ktoré chcú zrušiť obchodné tarify na trvalo udržateľné výrobky s cieľom podporiť ich využitie? A taktiež, pani komisárka, súhlasíte s názorom holandského predstaviteľa, že rast rokovacieho systému WTO nedržal krok s globalizáciou? Mohli by ste hľadať riešenie?
<SPEAKER ID="119" NAME="Marine Le Pen" AFFILIATION="NI">
(FR) Vážený pán predsedajúci, napriek očividnému zlyhaniu liberalizácie obchodu za ostatných 30 rokov, ktoré viedlo k deindustrializácii veľkoobchodu rozvinutých krajín a ochudobneniu menej rozvinutých krajín, napriek finančnej a bankovej kríze a teraz kríze dlhu členských štátov, ktorú spôsobila finančná a obchodná globalizácia, na čom sa zhodli všetci nezávislí ekonómovia, generálny riaditeľ WTO pán Lamy chce naďalej urýchľovať proces plnej liberalizácie medzinárodného obchodu.
<P>
Všetky dostupné štatistiky ukazujú, že globalizácia viedla k masovej nezamestnanosti a zníženiu miezd, ktoré sa skončia vtedy, keď sa európske mzdy prispôsobia mzdám v Číne alebo Indii.
<P>
Je to ten model hospodárskeho rozvoja, ktorý má Európa navrhnúť pre Európanov?
<P>
Existuje iný model: oprávnená ochrana európskych ekonomík pred nespravodlivou konkurenciou z krajín s nízkymi mzdami. Takýto protekcionizmus musí ísť ruka v ruke s vytvorením nového medzinárodného menového systému, ktorý zaručuje spravodlivý obchod. Je to neprijateľné, pretože je nelogické oddeliť obchodné rokovania od menových rokovaní.
<P>
Pán Lamy a všetci tí, ktorí súhlasia s nekontrolovaným voľným obchodom, neobhajujú spoločné dobro, ale skôr záujmy finančných a obchodných inštitúcií, ktoré ich platia. Ak budú európske inštitúcie pokračovať v tomto smere, kríza legitímnosti, ktorá ovplyvňuje WTO a MMF dnes, ich bude nevyhnutne ovplyvňovať aj zajtra.
<P>
Ak je toto vaším cieľom - zničiť európsky priemysel a poľnohospodárstvo a premeniť náš kontinent na menej rozvinutú hospodársku oblasť - tak potom konajte, ako hovorí pán Lamy.
<P>
Ak naopak chcete zachrániť Európu, tak premiestnite pána Lamyho, ako na tom trvá Maurice Allais, nositeľ Nobelovej ceny za ekonomiku. Je to jediné premiestnenie, ktoré by mohla Európa uvítať.
<SPEAKER ID="120" NAME="Béla Glattfelder" AFFILIATION="PPE">
(HU) Obchodný deficit Európskej únie sa v ostatných piatich rokoch alarmujúco 3,5-násobne zvýšil. Zvýšenie obchodného deficitu v takomto rozsahu je neudržateľné. Za polovicu zvýšenia tohto obchodného deficitu je zodpovedný obchod Európskej únie s Čínou. V dôsledku celosvetovej hospodárskej krízy tento obchod výrazne klesol, ale polovica zostávajúceho deficitu a v skutočnosti celý obchodný deficit zaznamenaný v prvej polovici roku 2009 zodpovedá nášmu súčasnému obchodnému deficitu s Čínou.
<P>
Nedávno som čítal knihu od amerického autora, ktorá opisuje nasledujúci scenár. Rybu chytenú na európskom pobreží zmrazia a potom dopravia do Číny. Tam ju rozmrazia, vykostia, znovu zmrazia a dopravia späť do Európy. Robí sa to preto, lebo mzdy v Číne sú o toľko nižšie, že to stojí za obrovskú spotrebu energie rybu zmraziť, prepraviť, zmraziť a prepraviť naspäť do Európy. Každá jedna strata práce v Európe je zodpovedná za zvýšenie emisií CO2 vo výške mnoho stoviek kíl.
<P>
Súčasný obchodný systém podporuje rast emisií CO2. Rast nezamestnanosti v Európe znamená vyššie emisie CO2. Od podpísania Kjótskeho protokolu Čína strojnásobila svoje emisie CO2, pretože sa s tým neviažu žiadne sankcie. Nové nariadenia WTO sú prijateľné len vtedy, ak zahrnú aj aspekty ochrany klímy. Ak chceme, aby tieto nariadenia zabránili rastu emisií CO2 a nie ho podporovali, potrebujeme sankcie.
<SPEAKER ID="121" NAME="Kader Arif" AFFILIATION="S&amp;D">
(FR) Vážený pán predsedajúci, dámy a páni, cieľ kola rokovaní v Dauhe bol jasný. Malo to byť kolo rokovaní podporujúce rozvoj, kolo umožňujúce rozvojovým krajinám napraviť nerovnováhy spôsobené liberálnymi politikami, ktoré sa doteraz uplatňovali v rámci neslávne známeho washingtonského konsenzu.
<P>
Nie je prekvapujúce - hoci odsudzujem túto skutočnosť - že počas tohto krízového obdobia sú stanoviská, ktoré podporujú spravodlivý obchod, na ústupe. Podľa Spojených štátov, ktoré sa nepohnú, kým sa neschváli zdravotná reforma, a v súvislosti s rastúcim odporom zo strany odborov a priemyselných lobistických skupín, Európa nedokáže posunúť hranice, a preto je nepravdepodobné, že sa tak skoro dosiahne dohoda.
<P>
Väčšina v tomto Parlamente preto využíva túto skutočnosť, aby sa vrátila k svojej ideológii o agresívnom obchode založenej výlučne na záujmoch získania väčšieho prístupu na trh. Zvaľte vinu na krízu. Takýmto správaním a predovšetkým snahou otvoriť trhy a odstrániť všetky prekážky obchodu tí v pravom krídle navyše úplne zabúdajú, že je v našom záujme, aby sme mali silných obchodných partnerov, ktorí sú plne integrovaní do systému svetového obchodu. Skutočnosť je taká, že žiadnu rozvojovú krajinu nemôže takáto dohoda posilniť.
<P>
Spolu s pánom Désirom, spravodajcom našej skupiny o tomto uznesení, sme predložili niekoľko pozmeňujúcich a doplňujúcich návrhov k spoločnému kompromisnému textu, ktorý vypracovali európske pravicové politické strany. Samozrejme, chcel by som, aby sa prijalo uznesenie našej skupiny, ale to sa nestane.
<P>
Preto naše pozmeňujúce a doplňujúce návrhy predstavujú niekoľko skutočností. Po prvé, je absolútne nevyhnutné, aby verejné služby ostali mimo rámca rokovaní, pretože sa týkajú základných potrieb ľudí a nemôžu sa ponechať na trhy.
<P>
Ďalej, osobitný prístup by sa mal venovať výrobkom, ktoré sú citlivé pre rozvojové krajiny, najmä v oblasti poľnohospodárstva. Príchod finančnej a hospodárskej krízy vymazal z myslí ľudí potravinovú krízu. Nezabúdajme, že potravinová nezávislosť by mala byť našou najvyššou prioritou, prvý z rozvojových cieľov tisícročia.
<P>
Na záver sme presvedčení, že oblasť verejného zásahu v rozvojových krajinách by sa mala zachovať nielen vylúčením akejkoľvek liberalizácie verejných zmlúv, ale aj ochranou nových priemyselných odvetví.
<P>
Týchto niekoľko bodov, ktoré nie sú dlhým zoznamom, predstavuje absolútne minimum na to, aby sa zabezpečilo, že kolo rokovaní v Dauhe bude skutočne podporovať rozvoj. Ak sa neobjavia v konečnom texte, vyzvem svoju skupinu, aby hlasovala proti.
<P>
(potlesk)
<SPEAKER ID="122" NAME="Niccolò Rinaldi" AFFILIATION="ALDE">
(IT) Vážený pán predsedajúci, pani komisárka, dámy a páni, najskôr by som chcel zdôrazniť, že pred niekoľkými mesiacmi, mimo stretnutia riadiaceho výboru Svetovej obchodnej organizácie, ktorej som členom, jeden kolega z Namíbie vyjadril svoje sklamanie, že ceny určitých európskych poľnohospodárskych a nepoľnohospodárskych výrobkov v Namíbii sú nižšie v porovnaní s miestnymi výrobkami. Je to jedno z mnohých trhových deformácií, pre ktoré musia nájsť riešenie rokovania v Dauhe.
<P>
V tejto súvislosti sme ako Skupina Aliancie liberálov a demokratov za Európu predložili pozmeňujúci a doplňujúci návrh, ktorý vyzýva - nielen pokiaľ ide o Európu, samozrejme, veľmi oslovujeme aj Spojené štáty, ako si pani komisárka dobre uvedomuje - aby sa všetky formy vývozných dotácií úplne zrušili, a to hneď.
<P>
Po druhé, čo sa týka otázky služieb, okrem mnohých vecí, ktoré treba povedať, by som chcel zdôrazniť, že je potrebné robiť jasný rozdiel medzi službami a verejnými službami. V kontexte rokovaní v Dauhe musíme bojovať a prijať záväzok, aby sme dosiahli liberalizáciu služieb, čo často znamená pribrať skutočných národných oligarchov, ktorí potláčajú rozvoj miestnych hospodárstiev. Títo národní oligarchovia existujú v komunikačnom sektore, bankovom sektore, sektore poisťovníctva a iných. Musíme tu skutočne odlišovať od všetkého, čo sa týka verejných služieb, a musí to byť samozrejme zodpovednosť národného štátu.
<P>
Po tretie, bod, ktorý sa ešte nespomenul: nachádzame sa v dobe Lisabonskej zmluvy, a preto vyzývam Komisiu, ako to robí aj naše kompromisné uznesenie, aby prehodnotila medziinštitucionálnu dohodu.
<P>
Musíme dospieť k celkom novému modus vivendi vo vzťahoch medzi Parlamentom a Komisiou, aby mal Parlament úplný prehľad o všetkých rokovaniach a rôznych fázach rokovaní, aby Parlament mohol prijať počas rokovaní odporúčania a aby Parlament mohol zohrávať plnú a zodpovednú zúčastnenú úlohu, ako sa deje aj v prípade iných, aj keď podobných rokovaní s prístupovými štátmi EÚ.
<SPEAKER ID="123" NAME="Jacky Hénin" AFFILIATION="GUE/NGL">
(FR) Vážený pán predsedajúci, ekonóm a nositeľ Nobelovej ceny Maurice Allais 5. decembra povedal, že skutočným pôvodcom krízy je Svetová obchodná organizácia a že je nevyhnutne potrebná reforma. Vo svojej analýze uviedol, že súčasnú masovú nezamestnanosť spôsobila hromadná liberalizácia obchodu - liberalizácia, z ktorej majú úžitok len bohatí.
<P>
WTO, skupina G20 a Komisia zostávajú hluché voči utrpeniu ľudí, aby vyhoveli medzinárodným finančným a veľkým kapitalistickým nadnárodným spoločnostiam, a to tak, že chcú za každú cenu uzavrieť kolo rokovaní v Dauhe a vyhlásiť absurdnú vojnu protekcionizmu. Aby to dosiahli, neváhajú falšovať hospodárske dejiny, a to tak, že pripisujú krízu z roku 1929 a druhú svetovú vojnu protekcionizmu. Dali sa na hanebný cynizmus v najvyššej miere, pričom tvrdia, že to robia v záujme najchudobnejších krajín.
<P>
Ako ukazuje Maurice Allais a inteligentní ekonómovia, úplná liberalizácia obchodu spôsobuje hospodársku súťaž, ktorá stavia každého proti všetkým, ako aj premiestňovanie, pričom vyvoláva obmedzovanie platov, masovú nezamestnanosť a tým krízu v našich ekonomikách. Ak nebudeme reagovať, univerzálny voľný obchod nakoniec zničí našu civilizáciu oveľa rýchlejšie ako globálne otepľovanie.
<P>
Pre nás je naliehavé a nevyhnuté vydať sa cestou primeraného protekcionizmu, ktorý je rozumný, sociálne spravodlivý a poctivý, a ktorý predstavuje vzájomne výhodnú spoluprácu rôznych ľudí a kontinentov.
<SPEAKER ID="124" NAME="Hans-Peter Martin" AFFILIATION="NI">
(DE) Vážený pán predsedajúci, potrebujeme revolúciu v demokracii. Veľmi jasne si spomínam, že rozpravy, ktoré dnes počúvame, sa v tomto Parlamente začali pred desiatimi rokmi. Chcel by som vás vyzvať, pani komisárka, aby ste osobitne brali do úvahy to, čo povedal pán Désir, ale aj to, čo povedala Skupina zelených/Európska slobodná aliancia a niektorí ľavicoví poslanci.
<P>
Nevidíte, že s prístupom, s ktorým vstúpila Európska únia do rokovaní, nemôžeme ako poctiví sprostredkovatelia prekonať nerovnováhu v súvislosti s tým, čo v súčasnosti vidíme v Kodani, a že v skutočnosti potrebujeme nový prístup? V mnohých veciach, ktoré dnes rozvojové krajiny robia, to už nie sú rozvojové krajiny. Sú to krajiny s rozvíjajúcou sa ekonomikou, industrializované krajiny a veľmi sebavedomé. Ak my v Európe nebudeme mať odvahu začať odznovu so spravodlivými požiadavkami, potom skončíme presne tam, kde nechceme byť, a to konkrétne pri protekcionizme a pri opakovaní roku 1933 a následných rokoch v Európe.
<SPEAKER ID="125" NAME="George Sabin Cutaş" AFFILIATION="S&amp;D">
(RO) Vážený pán predsedajúci, pani komisárka, dámy a páni, nechcem sa dostať do sporu s niektorými svojimi kolegami poslancami, ktorí hovorili predo mnou, ale som presvedčený, že úloha Svetovej obchodnej organizácie sa stala o to dôležitejšou, keďže súčasné komplikované situácie, ktoré ovplyvňujú hospodárske prostredie, si vyžadujú, aby mnohostranné inštitúcie dohliadali na obchodné postupy.
<P>
Svetová obchodná organizácia bude cez rozvojový program z Dauhy pokračovať v zlepšovaní podmienok pre svetový obchod a investovanie uplatňovaním jasnejších pravidiel. Vzhľadom na dôležitú úlohu, ktorú zohrával rozvojový program z Dauhy v hospodárskom raste a v znižovaní nezamestnanosti a chudoby, som presvedčený, že program sa musí uzavrieť v priebehu roku 2010 a rozvojové kritérium sa musí zachovať ako jeho hlavný pilier. Program sa potom môže stať spoľahlivým rámcom pre koordináciu aktivít mnohých hospodárskych hráčov, pričom nám pomôže dostať sa z recesie a podujať sa na hospodársku obnovu.
<P>
Na záver by som chcel odporučiť, aby Európska komisia poskytovala Európskemu parlamentu pravidelné aktualizácie o príslušnom stave rokovaní o rozvojovom programe z Dauhy.
<SPEAKER ID="126" NAME="Paul Rübig" AFFILIATION="PPE">
(DE) Vážený pán predsedajúci, pani komisárka, rád by som poďakoval najmä pani komisárke za veľmi jasné predstavenie myšlienok Európskej únie pri rokovaniach v Ženeve, pretože pre nás je kolo rokovaní v Dauhe o poskytnutí nového rámca pre svetové hospodárstvo, ktoré prechádza touto krízou.
<P>
Nemyslím si, že je veľmi jednoduché, aby sa 153 štátov dohodlo na spoločnom riešení, ale zvlášť pre malé a stredné podniky - a tieto tvoria základ európskeho hospodárstva - je, samozrejme, uľahčovanie obchodu jedným z najdôležitejších bodov, ktoré si musíme objasniť, ak chceme v budúcnosti umožniť 2 - 3 % celosvetový hospodársky rast a taktiež preto, aby sme mohli zabezpečiť zamestnanosť nielen tu v Európe, ale aj v mnohých chudobných krajinách sveta.
<P>
Preto je pre nás tiež dôležité chrániť výrobky, ktoré vyrábame, najmä v poľnohospodárstve, prostredníctvom označenia pôvodu tak, aby pridaná hodnota mohla byť náležite využívaná aj miestne.
<SPEAKER ID="127" NAME="Marc Tarabella" AFFILIATION="S&amp;D">
(FR) Vážený pán predsedajúci, v prvom rade by som chcel podať správu o alarmujúcej skutočnosti a navrhnúť možné riešenie.
<P>
Po prvé, alarmujúca skutočnosť, ktorú som zistil, je, že WTO je na ceste žalostne nedosiahnuť cieľ, pre ktorý bola vytvorená a ustanovená, a tým je zníženie chudoby - v najchudobnejších krajinách - ako sa tu už spomenulo pri niekoľkých príležitostiach. Na podvýživu dnes trpí miliarda ľudí, z ktorých 700 miliónov sú paradoxne poľnohospodári.
<P>
Z poľnohospodárskeho hľadiska je riešenie to, že musíme bezpochyby zastaviť monokultúru určenú na vývoz, najmä v Afrike, a namiesto uprednostňovania medzinárodného obchodu uprednostniť samozásobiteľské poľnohospodárstvo v týchto krajinách.
<P>
Buď budeme pokračovať ako doteraz a Afrika bude naďalej krachovať, alebo radikálne zmeníme smer a môžeme začať dýchať, najmä v Afrike, a opakujem, stane sa tak pomocou samozásobiteľského poľnohospodárstva, ktoré musí mať prednosť pred medzinárodným obchodom.
<SPEAKER ID="128" NAME="Ilda Figueiredo" AFFILIATION="GUE/NGL">
(PT) Je čas zmeniť priority medzinárodného obchodu a odmietnuť voľný obchod na základe jeho negatívneho prínosu k finančnej, hospodárskej, potravinovej a sociálnej kríze, ktorú ľudia teraz zažívajú, pri rastúcej nezamestnanosti a chudobe. Voľný obchod slúži iba záujmom najbohatších krajín a hlavných hospodárskych a finančných skupín.
<P>
Je potrebná zásadná zmena v rokovaniach, aby sa uprednostnil rozvoj a sociálna podpora, tvorba pracovných miest s právami a boj proti hladu a chudobe. To znamená zrušiť daňové raje, investovať do potravinovej nezávislosti a bezpečnosti, podporiť kvalitné verejné služby a rešpektovať právo vlád na zachovanie svojich hospodárstiev a verejných služieb, najmä v oblastiach zdravotníctva, vzdelávania, vody, kultúry, komunikácií a energie.
<SPEAKER ID="129" NAME="Mariann Fischer Boel">
členka Komisie. - Vážený pán predsedajúci, chcela by som sa vyjadriť k tomu, čo povedal jeden vážený poslanec - že Európska únia by mala byť poctivým sprostredkovateľom v týchto rokovaniach. Nie som proti tomu, ale nechcem, aby Európska únia bola jediným bankárom v tomto kole rokovaní.
<P>
Všeobecne sa uznáva, že Európska únia hrala kľúčovú úlohu pri udržaní vlaku na správnej koľaji. Dôvodom je, že v predchádzajúcich kolách rokovaní sme boli veľmi zraniteľní pre naše odvetvie poľnohospodárstva a pri týchto rokovaniach to tak nebolo. Predložili sme presvedčivú ponuku a to znamená, že teraz sme vo veľmi priaznivej situácii.
<P>
Ale tiež musím povedať - nielen tu, ale povedala som to aj inde vrátane rokovaní v Ženeve - že Európska únia neurobí ďalšie ústupky v poľnohospodárstve. Natiahli sme to najviac, ako sme mohli, a to sa skutočne uznalo.
<P>
Kolo rokovaní o rozvoji v Dauhe malo byť rozhodne rozvojovým. Myslím si, že rokovací text, ktorý máme dnes pred sebou, ukazuje, že ak uzavrieme toto kolo rokovaní, naozaj sa dosiahne rozvoj. Napríklad povinnosti na otvorenie trhu pre rozvojové krajiny nebudú rovnaké, ako pre rozvinuté krajiny, a najchudobnejšie krajiny - najmenej rozvinuté krajiny - vôbec nebudú musieť otvoriť svoje trhy. Európska únia podporila tento flexibilný prístup.
<P>
Dnes je Európska únia jediným industrializovaným blokom, ktorý úplne otvoril svoje trhy najmenej rozvinutým krajinám, a umožnil im prístup vo všetkých oblastiach bez ciel a bez kvót. Žiadne iné industrializované krajiny neurobili toľko ako my, ale tieto bloky budú nútené urobiť to isté, čo sme urobili my, ak budeme môcť uzavrieť toto kolo rokovaní.
<P>
Pokiaľ ide o to, či je dohoda dosť dobrá, myslím si, že byť schopný dosiahnuť konsenzus medzi viac ako 150 rôznymi krajinami s úplne rozdielnymi prístupmi bude pravdepodobne znamenať, že nikdy nedosiahnete to najlepšie zo všetkého. Ale myslím si, že predložené ponuky z Európskej únie sú presvedčivé a určite budú mať za následok výhody pre svetový obchod.
<P>
Na záver môžem len zopakovať ochotu a otvorenosť Komisie v súvislosti s novou úlohou, ktorú v budúcnosti bude hrať Parlament pri spolupráci a transparentnosti v rámci diskusií, ktoré určite budeme mať k otázkam obchodu.
<SPEAKER ID="130" NAME="Predsedajúci">
Rozprava sa skončila.
<P>
Písomné vyhlásenia (článok 149)
<SPEAKER ID="997" NAME="Filip Kaczmarek  " LANGUAGE="PL">
Dámy a páni, obchod môže byť základom trvalého a spravodlivého rozvoja. Chudobu a hlad neodstránime zo sveta bez pomoci obchodu. Tí, ktorí rozmýšľajú inak, odsudzujú chudobných na neustále využívanie pomoci, neustálu závislosť a neustálu neistotu, čo sa týka budúcnosti. Len ozajstné trhové hospodárstvo vytiahne chudobné krajiny a ich obyvateľov z pasce súčasnej závislosti. Globalizácia môže byť požehnaním a nie kliatbou. Pozastavenie rokovaní Svetovej obchodnej organizácie, pokiaľ ide o kolo rokovaní o rozvoji v Dauhe, uškodilo najviac rozvojovým krajinám. Je to o to smutnejšie, že sa to deje v čase potravinovej a hospodárskej krízy, a krízy na trhu pohonných hmôt. Mali by sme robiť všetko, čo je v našich silách, aby sme obnovili dôveru v mnohostranný systém obchodu. Ak sa nenájde riešenie tohto problému, chudobní, vylúčení a ohrození ostanú tam, kde sú. Veľmi pekne vám ďakujem.
<SPEAKER ID="996" NAME="Tokia Saïfi  " LANGUAGE="FR">
Uzavretie kola rokovaní v Dauhe zostáva problémom a siedma ministerská konferencia, ktorá sa konala v Ženeve na začiatku decembra, nevytvorila podmienky na posilnenie mnohostranného rámca medzinárodného obchodu. Skutočnosťou je, že práca WTO je veľmi dôležitá pre globálnu hospodársku obnovu. Svet po kríze, ktorý bude svetom vzájomných závislostí, sa bude musieť chrániť pred hospodárskym nacionalizmom a prehnaným protekcionizmom, a to tým, že sa bude zameriavať na reguláciu a zachovanie prostredia spravodlivého obchodu. Viac ako kedykoľvek predtým musíme mať teraz na pamäti, že naším cieľom je ambiciózne a vyvážené uzavretie kola rokovaní v Dauhe. Prostredníctvom svojich konštruktívnych návrhov o poľnohospodárskej zložke (početné ústupky a dôkladná reforma SPP), Európska únia významne prispela k tomu, že sa priblížila k dohode. Preto tieto početné ústupky musia zodpovedať pokroku vo vzťahu k prístupu na nepoľnohospodárske trhy (NAMA) a k službám. WTO je medzinárodný orgán, ktorý môže pomôcť v boji proti nerovnostiam a posilniť kapacity obchodu rozvojových krajín. Napriek tomu musí byť schopná sa reformovať a brať do úvahy vzťahy medzi obchodom a trvalo udržateľným rozvojom.
