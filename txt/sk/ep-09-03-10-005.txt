<CHAPTER ID="005">
Požiadavky typového schvaľovania na všeobecnú bezpečnosť motorových vozidiel (rozprava) 
<SPEAKER ID="015" NAME="Predsedajúca">
Ďalším bodom programu je správa pána Schwaba, v mene Výboru pre vnútorný trh a ochranu spotrebiteľa o návrhu nariadenia Európskeho parlamentu a Rady o požiadavkách typového schvaľovania na všeobecnú bezpečnosť motorových vozidiel - C6-0210/2008 -.
<SPEAKER ID="016" NAME="Andreas Schwab">
spravodajca. - (DE) Vážená pani predsedajúca, vážený pán komisár, dámy a páni, rád by som začal - a nie z formálnych dôvodov, ale na základe svojho skutočného pocitu - srdečným poďakovaním pánovi komisárovi Verheugenovi, Komisii, jej pracovníkom, českému predsedníctvu, ktoré tu dnes, žiaľ, nemôže s nami byť, a všetkým vo výbore za ich prínosnú a konštruktívnu spoluprácu na tomto dokumente.
<P>
Ak sa pozriete na to, ako sa v súvislosti s automobilmi prijímajú ekologické opatrenia, niekedy vás môže prekvapiť, že sa tak veľa času venuje skúmaniu iných opatrení. Myslím si, že my, teda Parlament ako európsky orgán, sme urobili krok vpred. Zatiaľ sa však nepodarilo ukázať jeho význam verejnosti alebo v rámci politickej diskusie.
<P>
Nariadenie, ktoré dnes schvaľujeme, je šetrné k životnému prostrediu, pretože ako súčasť balíka o emisiách CO2 je z pohľadu európskej politiky dôležitým príspevkom k zníženiu emisií CO2 z motorových vozidiel. Zároveň tiež, a nazval by som to dômyselnou environmentálnou politikou, umožňuje spotrebiteľom, teda vodičom, platiť menej a súčasne sa správať šetrne k životnému prostrediu, nielen pokiaľ ide o CO2, ale aj vo vzťahu k spotrebe benzínu a nafty. Okrem toho tiež - a to je dôležitý bod, na ktorom zvlášť záleží Parlamentu a jeho poslancom - vedie k zlepšeniu bezpečnosti európskej cestnej premávky nielen vo vzťahu k nákladným vozidlám, ale aj osobným automobilom.
<P>
Nemám v úmysle prechádzať jednotlivými bodmi nariadenia názov po názve. Domnievam sa však, že je tu niekoľko politických signálov, ktoré by sme mali teraz prebrať.
<P>
Prvým bodom je skutočnosť, že zavedením povinného systému monitorovania tlaku v pneumatikách motorových vozidiel dosiahneme stav, keď vďaka lepšiemu tlaku v pneumatikách dosiahnutému ich zdokonalenými jazdnými vlastnosťami, ktoré odvetvie pneumatík dokáže dosiahnuť, vodiči v Európe spotrebujú až o 5 % menej pohonných hmôt, a to bez výraznejšieho zvýšenia nákladov. Systém monitorovania tlaku v pneumatikách, ktorý je už na trhu, stojí okolo 100 EUR a niekedy aj oveľa menej. Výsledná úspora nákladov pre spotrebiteľov bude výrazne vyššia.
<P>
Druhým bodom, ktorý si podľa mňa zaslúži pozornosť, je skutočnosť, že sa nám podarilo dosiahnuť zavedenie povinnej inštalácie elektronického systému riadenia stability, známeho ako ESP, do všetkých vozidiel už v roku 2011. Nebolo to proti vôli európskeho automobilového priemyslu, ale s jeho priamou účasťou a podporou, keďže to prispeje k výraznému zvýšeniu bezpečnosti cestnej premávky v Európe. Žiaľ, vzhľadom na to, že príslušné technické špecifikácie ešte neboli dostatočne pripravené, nepodarilo sa nám zaistiť povinnú inštaláciu systému núdzového brzdenia a systému výstrahy pred vybočením z jazdného pruhu pre nákladné vozidlá do roku 2018. Ospravedlňujem sa za tieto tak trochu technické výrazy, ktoré sa zvyčajne neobjavujú vo verejných diskusiách na túto tému. Toto opatrenie bude viesť k výraznému zvýšeniu bezpečnosti na európskych cestách a najmä na našich diaľniciach. Môžem k tomu dodať len toľko, že počet mŕtvych a zranených by sa mohol znížiť zhruba o 35 000.
<P>
Nakoniec, hoci stále existuje niekoľko rôznych názorov na túto problematiku, sme prostredníctvom nariadenia dosiahli, že pneumatiky budú spôsobovať výrazne menej hluku. Pravdou je, že si to vyžaduje určité náklady. Boli sme preto presvedčení, že je mimoriadne dôležité, aby nariadenie obsahovalo text, ktorý bude uvádzať, že zníženie hlukových emisií spôsobených cestnou premávkou nemôže byť iba zodpovednosťou výrobcov pneumatík a nepriamo spotrebiteľov, ale aj členských štátov, a to pokiaľ ide o povrch ciest, ktorý zabezpečujú. Som nesmierne vďačný Rade, že túto podmienku nakoniec prijala.
<P>
Ďakujem vám za spoluprácu a teším sa na zaujímavú rozpravu.
<SPEAKER ID="017" NAME="Günter Verheugen" LANGUAGE="DE">
Vážená pani predsedajúca, vážení poslanci, tiež by som chcel začal poďakovaním, a to pánovi spravodajcovi Schwabovi a tým poslancom Parlamentu, ktorí sa zúčastnili na príprave správy, za ich vskutku konštruktívnu a intenzívnu spoluprácu umožňujúcu dosiahnuť dohodu hneď v prvom čítaní.
<P>
Môže sa zdať, že to, čím sa tu momentálne zaoberáme, predstavuje len čisto technické nariadenie. Je to však nariadenie, ktoré má veľký a ďalekosiahly politický význam. To, čo máme dnes v úmysle prijať, predstavuje medzník v oblasti zvýšenia bezpečnosti cestnej premávky. Týmto opatrením dosiahneme vyššiu bezpečnosť európskych automobilov. Je to medzník, pokiaľ ide o šetrnosť európskych vozidiel voči životnému prostrediu. Prirodzene, tá sa dá dosiahnuť nielen prostredníctvom výroby úsporných motorov. Automobily tiež ponúkajú iné, úplne odlišné možnosti šetrenia pohonných hmôt a zníženia znečistenia. Napokon to bude tiež dôležitá súčasť našej stratégie zameranej na lepšiu tvorbu právnych predpisov, keďže povedie ku skutočne zásadnému zjednodušeniu celého regulačného prostredia.
<P>
Dovoľte mi začať hľadiskom bezpečnosti, ktoré bolo v tomto projekte najdôležitejším prvkom. Bezpečnosť cestnej premávky v Európe stále zostáva problémom, ktorý si vyžaduje vážnu pozornosť a ktorý nás veľmi znepokojuje. Predpisy, ktoré tu schvaľujeme a ktoré sa budú používať ako norma pre európske automobily od roku 2011, ročne prispejú k zníženiu počtu mŕtvych a zranených na európskych cestách o 35 000. Zavedenie elektronického systému riadenia stability pre osobné automobily a úžitkové vozidlá môže ročne zachrániť takmer 3 000 ľudských životov a zabrániť vážnym zraneniam 25 000 osôb. Napokon je to časť bezpečnostnej výbavy, ktorá bola doteraz len veľmi zriedkavo používaná v úžitkových vozidlách, ktoré často spôsobujú vážne nehody. Celkový hospodársky prínos výrazne preváži náklady výrobcov.
<P>
Tento balík opatrení bude hrať dôležitú úlohu v procese realizácie európskej stratégie zameranej na zníženie emisií CO2 z osobných automobilov a ľahkých úžitkových vozidiel. Zavádza povinné používanie pneumatík s nízkym valivým odporom a vyžaduje montáž systémov monitorovania tlaku v pneumatikách, ako aj ukazovateľov zaraďovania prevodov. Tieto opatrenia prispejú k zníženiu priemerných emisií CO2 o 6 až 7 gramov CO2 na kilometer. Z tohto dôvodu je to skutočne pozoruhodný krok. Nerád by som premeškal príležitosť upozorniť na skutočnosť, že tento návrh bude tiež viesť k výraznému zníženiu hluku z cestných komunikácií, pretože zníženie úrovne hluku spôsobeného pneumatikami prispeje k badateľnému zlepšeniu tejto situácie.
<P>
Dovoľte mi ešte raz zdôrazniť, že udržateľnú mobilitu v Európe môžeme dosiahnuť, ak do uceleného prístupu zaradíme potenciál všetkých zúčastnených činiteľov. Je to teda samotné motorové vozidlo, o ktorom dnes diskutujeme, ale musíme tiež hovoriť o dopravnej infraštruktúre a o spôsobe jazdy účastníkov cestnej premávky. Som veľmi rád, že Európsky parlament to presne tak chápe.
<P>
Čo sa týka zjednodušenia právnych predpisov, toto nariadenie prinesie nesmierne zjednodušenie regulačného prostredia. Samotné nariadenie zruší platnosť 50 súčasných smerníc a všade, kde to bude možné, ich nahradí medzinárodnými predpismi. Nižšie administratívne náklady, lepšia transparentnosť a výraznejšia medzinárodná harmonizácia budú znamenať významné úspory pre priemysel, čo umožní upevniť jeho konkurencieschopnosť. Zároveň budú mať členské štáty prospech zo znížených výdavkov na administratívu.
<P>
Keď hovoríme o automobiloch, je ťažké nespomenúť skutočnosť, že európsky automobilový priemysel sa momentálne nachádza vo vážnej kríze, najvážnejšej za posledné desaťročia. Je preto prirodzené zamyslieť sa, či je teraz správny čas na vykonávanie technických nariadení. Moja odpoveď bude jasná, keď poviem, že to, čo sa dnes usilujeme schváliť, je jedným z výsledkov procesu CARS 21. V rámci neho sme spolu s výrobcami, členskými štátmi a občianskou spoločnosťou intenzívne pracovali na tom, ako má vyzerať rámec európskeho automobilového priemyslu v budúcnosti a ako si predstavujeme európsky automobil budúcnosti. Chcel by som zdôrazniť, že aj počas tejto krízy - a výslovne počas tejto krízy - nesmú európski výrobcovia poľaviť v oblasti vývoja a uvádzania na trh takých automobilov, ktoré spĺňajú požiadavky 21. storočia. Tie sú úplne zrejmé. Spotrebitelia chcú vozidlá, ktoré potrebujú menej pohonných hmôt, sú lepšie pre životné prostredie a sú bezpečnejšie.
<P>
Vízia pre európsky automobil budúcnosti, ktorá je výsledkom procesu CARS 21 a spoločného postoja všetkých účastníkov a ktorá sa týka budúcnosti tohto priemyslu, je nasledovná: chceme, aby Európa čelila medzinárodnej konkurencii nielen kvalitatívne najlepšími automobilmi, ale aj takými automobilmi, ktoré budú mať najnižšiu spotrebu, budú najšetrnejšie k životnému prostrediu a najbezpečnejšie. Som stopercentne presvedčený, že s takýmito produktmi si európsky priemysel udrží svoju vedúcu pozíciu na medzinárodnom trhu s vozidlami. Ďakujem veľmi pekne.
<SPEAKER ID="018" NAME="Jorgo Chatzimarkakis" LANGUAGE="DE">
Vážená pani predsedajúca, vážený pán komisár, v prvom rade by som chcel zablahoželať pánovi Schwabovi ku kompromisu, ktorý dosiahol v spolupráci s Radou. Nepokrýva síce všetky otázky, ale tak to v prípade kompromisov býva.
<P>
Zvlášť vítam zavedenie povinných bezpečnostných systémov pre vozidlá. Povinné zavedenie nových bezpečnostných technológií, ako je napríklad ESP (elektronický systém riadenia stability), znamená, že v budúcnosti budú mať z vyššieho štandardu bezpečnosti prospech nielen tí, ktorí si kupujú prvotriedne automobily, ale aj vodiči úžitkových vozidiel. Týmto významne prispievame k bezpečnosti Európy. Musí sa to bezpodmienečne týkať aj bezpečnosti pneumatík.
<P>
Je správne jasne klasifikovať adhéziu pneumatík na mokrom povrchu, a tým aj bezpečnosť ako dôležitejšiu v porovnaní s valivým odporom, ktorý napomáha zníženie emisií CO2. V závislosti od jazdných podmienok a rýchlosti zodpovedá valivý odpor pneumatík za 20 až 30 % spotreby pohonných hmôt. Je teda zrejmé, že vzhľadom na súčasnú diskusiu o ochrane životného prostredia a s cieľom znížiť náklady na benzín je dosiahnutie znižovania spotreby nevyhnutné. Treba si však uvedomiť, že bez valivého odporu, ktorý vzniká v dôsledku deformácie pneumatík a ich pružnosti, by bezpečná a pohodlná jazda nebola možná. Musíme sa preto pozerať na bezpečnosť aj v inom svetle. Nové trendy výrobcov pneumatík ukazujú, že je možné dosiahnuť oboje - bezpečnosť aj nízky valivý odpor. Týmto umožníme, aby európsky automobilový priemysel prevzal a udržal si vedúce postavenie vo svete.
<P>
Kompromisné návrhy, o ktorých budeme zajtra hlasovať, sú jasným znamením odklonu od hystérie týkajúcej sa CO2 v prospech väčšej bezpečnosti cestnej premávky.
<SPEAKER ID="019" NAME="Malcolm Harbour, v">
mene skupiny PPE-DE. - Vážená pani predsedajúca, v mene svojej skupiny by som chcel poďakovať pánovi kolegovi Andreasovi Schwabovi za veľmi šikovné zvládnutie tohto skutočne komplexného materiálu. Možno aj za neprítomnosti Rady by sme mohli spomenúť, že rokovania boli ťažké, ale vecné, a dospeli sme k veľmi dobrému záveru.
<P>
Chcel by som vyzdvihnúť niekoľko bodov v súvislosti s tým, čo povedal pán komisár. Mám tú česť byť od začiatku účastníkom iniciatívy Cars 21 a my práve teraz vnímame vplyv tohto uceleného prístupu. Je to dôležitá terminológia a klasický príklad toho, ako sa množstvo rozličných ustanovení spája počas prebiehajúcej aktualizácie regulačného rámca ovplyvňujúceho motorové vozidlá, ktorú však priemysel očakáva.
<P>
V rámci Cars 21 sme vytvorili plán týkajúci sa úloh v oblasti životného prostredia a bezpečnosti, ktoré by mal priemysel splniť. Základom je poskytnúť mu stabilitu a znalosti pre rozumné a postupné plánovanie a tiež návrhy nových produktov, hoci aj stanovením náročných termínov a cieľov. Nechceme upustiť od týchto odvážnych cieľov, ale chceme im poskytnúť stabilitu. Ako zdôraznil pán Günter Verheugen, v tomto období, keď sa v dôsledku poklesu dopytu priemysel nachádza v nepriaznivej situácii, je regulačná stabilita mimoriadne dôležitá.
<P>
Chcel by som upozorniť na dva body. Po prvé, dohoda o zavedení elektronických systémov riadenia stability v čo najskoršom termíne je významným príspevkom k bezpečnosti a ja ju veľmi vítam. Tí z nás, ktorí mali možnosť vyskúšať tieto systémy, chápu ich účinnosť. Po druhé, chcem upozorniť na problematiku týkajúcu sa medzinárodného rámca, zrušenia smerníc EÚ a ich začlenenia do vnútroštátnych právnych predpisov. Vítam to. Domnievam sa však, vážený pán komisár, že teraz je dôležitejšie ako kedykoľvek predtým, aby sa tento proces stal transparentnejším, pokiaľ ide o postoj Komisie v rokovaniach týkajúcich sa smerníc, ktoré sa pripravujú v rámci iného orgánu, a to orgánu OSN, a nie v rámci tohto Parlamentu.
<SPEAKER ID="020" NAME="Gary Titley">
v mene skupiny PSE. - Vážená pani predsedajúca, dovoľte mi začať blahoželaním pánovi Schwabovi k tejto správe a poďakovaním za jeho nesmierne kooperatívny prístup k tejto veci.
<P>
Minulý štvrtok večer sa naša kolegyňa Linda McAvanová stala účastníčkou vážnej dopravnej nehody. Jej auto bolo zničené, ale ona vyviazla takmer bez zranení. Bolo to preto, že automobil, ktorý viedla, mal najmodernejšie bezpečnostné prvky, vďaka ktorým nebola vážne zranená. Práve v tomto kontexte o správe diskutujeme. Ako uviedol pán komisár Verheugen, bezpečnosť cestnej premávky chráni životy a je veľmi dôležitá pre blaho mnohých rodín v Európskej únii. Nemali by sme na to zabúdať ani v tejto veľmi ťažkej dobe.
<P>
Bol som preto odhodlaný postaviť sa proti všetkým v tomto Parlamente a v Rade, ktorí chceli návrh Komisie oslabiť. Som presvedčený, že pôvodný návrh Komisie je veľmi dobrý a z toho dôvodu sme boli pripravení odmietnuť jeho zmeny.
<P>
Návrh mal však jednu slabú stránku, ktorou bola skutočnosť, že neobsahoval žiadne ustanovenie týkajúce sa odpredaja pneumatík, ktoré po zavedení nariadenia nebudú spĺňať nové požiadavky. Myslím si, že to bol jeho najväčší nedostatok. Práve preto som výboru predložil - a ten ho prijal - pozmeňujúci a doplňujúci návrh, ktorý uvádza, že pneumatiky, ktoré po termíne implementácie nebudú spĺňať stanovené normy, sa po 12 mesiacoch od tohto termínu prestanú predávať.
<P>
V súčasnej situácii automobilového priemyslu, pri zvážení skutočnosti, že autá sa nepredávajú, bolo z diskusií, ktoré sme mali s Radou, zrejmé, že obdobie 12 mesiacov je v podstate nereálne. Museli sme zobrať do úvahy vážne ekologické dôsledky zbavovania sa dobrých a spoľahlivých pneumatík. Z tohto dôvodu sme boli pripravení v trojstrannom rozhovore prijať 30-mesačnú lehotu plynúcu od termínu implementácie ako dobu, v rámci ktorej je možné vypredať pneumatiky nespĺňajúce požiadavky. Vďaka intervencii pána Schwaba, v prípade, že sa Komisia bude domnievať, že by to mohol byť skorší dátum, uplatní sa komitologický postup. To bolo dôležité posilnenie.
<P>
Chcel by som tiež upozorniť na závažné opatrenia týkajúce sa ochrany životného prostredia, a to najmä na systémy monitorovania tlaku v pneumatikách, ktoré prispejú nielen k zníženiu emisií CO2, ale aj k zvýšeniu bezpečnosti automobilov, pretože nedostatočne nahustené pneumatiky sú príčinou mnohých dopravných nehôd. Znížili sme valivý odpor pneumatík a do tohto návrhu sme zahrnuli aj ukazovatele zaraďovania prevodov, čo pôvodný návrh neobsahoval. Nebude to len na prospech životnému prostrediu, ale ušetrí to aj výdavky motoristom. V súčasnosti sú práve peniaze, ktoré majú ľudia vo vlastnom vrecku, veľmi dôležité.
<P>
Hľadisko bezpečnosti bolo dôkladne vypracované. Ako som spomenul, systémy monitorovania tlaku v pneumatikách sú veľmi dôležité, pretože nedostatočne nahustené pneumatiky sú príčinou dopravných nehôd. Hanbím sa, že Spojené kráľovstvo je v tomto ohľade jedným z najväčších previnilcov. Systémy výstrahy pred vybočením z jazdného pruhu a elektronické systémy riadenia stability majú tiež veľký význam. Blahoželám pánovi Schwabovi k tomu, že dosiahol ich zavedenie v lehote kratšej o jeden rok, pretože z hľadiska bezpečnosti budú veľkou prednosťou.
<P>
Ako už zdôraznili pán Harbour a pán komisár, zjednodušenie je súčasťou tohto návrhu, a to je skutočne dôležité.
<P>
Nakoniec by som upozornil na to, čo sme urobili v oblasti cestných služieb, pokiaľ ide o kladenie väčšieho dôrazu na zníženie hluku. Je to preto, že hluk z cestnej premávky je príčinou stresu, ktorý spôsobuje zdravotné problémy a môže viesť aj k úmrtiam. Z tohto dôvodu je nevyhnutné sa týmto problémom zaoberať.
<SPEAKER ID="021" NAME="Olle Schmidt, v">
mene skupiny ALDE. - (SV) Vážená pani predsedajúca, vážený pán komisár, toto je konštruktívna správa s jasnými cieľmi v oblasti životného prostredia a bezpečnosti cestnej premávky. Pokiaľ ide o hluk a zdravie, výbor sa vyjadril jasne. V súčasnosti je až 210 miliónov Európanov vystavených hluku z cestnej premávky, ktorý podľa Svetovej zdravotníckej organizácie predstavuje priame nebezpečenstvo pre zdravie. Riešenie hluku z pneumatík nie je jediným spôsobom zníženia hluku z cestnej premávky. Najlepšie výsledky možno dosiahnuť kombináciou opatrení, ktorých dôležitou súčasťou je aj zaoberanie sa hlukom spôsobeným pneumatikami.
<P>
Niektorí ľudia, možno aj niektorí v tomto Parlamente, sa domnievajú, že hlukové emisie a bezpečnostné vlastnosti pneumatík sú vo vzájomnom rozpore. Neexistuje o tom dôkaz v žiadnej podrobnej a nezávislej štúdii. Som preto sklamaný, že dohoda neodráža to, o čom sme vo výbore hlasovali. Pokiaľ ide o nákladné autá, 90 % pneumatík už spĺňa úrovne hluku, ktoré sú v dohode uvedené. Bohužiaľ, nemôžeme to považovať za ambíciu vysokého stupňa.
<SPEAKER ID="022" NAME="Seán Ó Neachtain, v">
mene skupiny UEN. - (GA) Vážená pani predsedajúca, vítam túto správu a chcel by som zablahoželať pánovi Schwabovi k jej príprave.
<P>
Musíme privítať každú snahu zameranú na zlepšenie bezpečnosti na cestách. Prirodzene, dôležitým aspektom toho je samotné vozidlo, ako aj potreba zaistenia lepšej kvality bezpečnosti vozidiel.
<P>
Ako povedal pán komisár, ide o zlúčenie alebo kombináciu 50 ďalších predpisov. Vítam toto zjednodušenie, pretože v rámci celej Európy musia mať vyrábané vozidlá vyšší štandard a ich výrobcovia musia niesť zodpovednosť za dosiahnutie tohto štandardu. Netýka sa to len pneumatík, ale aj ďalších aspektov, ktoré tu dnes boli spomenuté, napríklad elektronickej kontroly a iných moderných prvkov zabezpečujúcich najlepší možný štandard osobných áut a ostatných vozidiel, ktoré sa stávajú súčasťou cestnej premávky.
<SPEAKER ID="023" NAME="Heide Rühle, v">
mene skupiny Verts/ALE. - (DE) Vážená pani predsedajúca, aj ja by som chcela poďakovať pánovi spravodajcovi, tieňovému spravodajcovi a najmä pánovi Titleymu a Komisii za tento rozumný návrh.
<P>
Na druhej strane je moje poďakovanie českému predsedníctvu tak trochu váhavé. Musím povedať, že sme v tomto trojstrannom rozhovore boli pod veľkým tlakom Rady a že Rada ukázala málo ambícií. V podstate urobila pravý opak, a to, že nás vopred upozornila, aby sme nestanovili príliš vysoké požiadavky, a teda neohrozili výrobcov v čase hospodárskej krízy. Ja to vnímam úplne odlišne a domnievam sa, že väčšina v tomto Parlamente tiež. Práve v čase hospodárskej krízy sú potrebné jasné normy, ako aj motivácia a stimuly pre európsky priemysel, aby si stanovil vyššie štandardy a vyvíjal produkty pre budúcnosť a nie pre súčasné podmienky. Energetická účinnosť a emisie CO2 v tom zohrávajú dôležitú úlohu.
<P>
Otázka bezpečnosti je nepochybne tiež významná. Nesmieme však zanedbávať ani problematiku znižovania hluku, ktorá bola v tejto rozprave opomenutá. Čoraz viac ľudí má následkom hluku zdravotné problémy, s čím sú spojené vysoké náklady pre spoločnosť. Z tohto dôvodu je dôležité, aby bolo toto nariadenie v súlade s príslušnými normami.
<P>
Dospeli sme vcelku k dobrému kompromisu. Nedosiahli sme dohodu v prvom čítaní, keďže sme boli kritickí k postupu a zároveň aj tlaku českého predsedníctva. Dokážeme sa však zmieriť s týmto kompromisom, a teda ako skupina budeme zaň hlasovať.
<SPEAKER ID="024" NAME="Jim Allister" AFFILIATION="NI">
Vážená pani predsedajúca, počas noci prišlo v mojom volebnom obvode, Severnom Írsku, k ďalšiemu teroristickému útoku. Skôr ako sa budeme venovať našej téme, dovoľte mi, aby som vyjadril svoju sústrasť rodine policajta, môjho voliča, brutálne zavraždeného členmi IRA, a odsúdil tento hrubý teroristický čin.
<P>
Pokiaľ ide o záležitosť, ktorou sa Parlament zaoberá, chcel by som povedať, že v mojom volebnom obvode sa len zriedkavo u mňa lobuje za nejaký právny predpis EÚ. Pripúšťam a musím povedať, že ešte oveľa zriedkavejšie sa o nich nechám presvedčiť. V tomto prípade som sa však s potešením nechal presvedčiť, pretože tento návrh obsahuje ustanovenia, ktoré nielen zvyšujú bezpečnosť cestnej premávky, ale aj podporujú spoločnosť v Severnom Írsku, ktorá je špičkou v oblasti technológie a výroby systémov monitorovania tlaku v pneumatikách. Návrh, ktorý zavádza povinnú inštaláciu týchto systémov je prospešný pre bezpečnosť cestnej premávky a zároveň aj pracovné miesta v mojom volebnom obvode.
<P>
Vzhľadom na šokujúci počet úmrtí na cestách v celej EÚ musia byť opatrenia, ktoré zlepšujú bezpečnosť našich áut, a teda aj našich ciest, vítané. Je to predovšetkým táto oblasť, v ktorej musí regulácia hrať jednoznačnú úlohu. Mala by to byť premyslená, rozumná a potrebná regulácia, nie regulácia pre reguláciu. V tomto prípade si myslím, že správa je veľmi dobre vyvážená, a preto k nej pánovi spravodajcovi blahoželám.
<SPEAKER ID="025" NAME="Zuzana Roithová" AFFILIATION="PPE-DE">
(CS) Vážená pani predsedajúca, vážené dámy a páni, oceňujem vysokú úroveň profesionality, ktorú pán Schwab prejavil pri doplnení opatrení do návrhu nariadenia Komisie. Tie prispejú k zvýšeniu konkurencieschopnosti európskeho automobilového priemyslu a zároveň umožnia členským štátom účinne monitorovať dodržiavanie požiadaviek na typové schvaľovanie v oblasti bezpečnosti motorových vozidiel. Napríklad kontrolou tlaku v pneumatikách znížime spotrebu pohonných hmôt a tým aj emisie, zavedením moderných systémov elektronickej kontroly jazdy v roku 2011 znížime už o rok skôr počet dopravných nehôd na európskych cestách. Zníženie hluku je ďalším prínosom, a to v súvislosti s pneumatikami a tiež budovaním ciest. Toto nariadenie zmierni administratívnu záťaž a zjednoduší právne predpisy v súlade s dohodou OSN o zjednotení požiadaviek na vozidlá. Toto nariadenie je vynikajúcim príkladom integrovanej legislatívy a som veľmi rada, že české predsedníctvo bolo dobre pripravené, a preto už v prvom čítaní dôjde k zhode medzi Parlamentom, pánom Schwabom a Radou.
<SPEAKER ID="026" NAME="Wolfgang Bulfon" AFFILIATION="PSE">
(DE) Vážená pani predsedajúca, dosiahli sme zložitý kompromis a ja som toho názoru, že pán Schwab vytvoril majstrovské dielo, takže odteraz budem o ňom hovoriť ako o veľkom majstrovi Schwabovi.
<P>
Pokiaľ ide o zvýšenie bezpečnosti vodičov na európskych cestách, včasné zavedenie elektronických stabilizačných systémov (ESP) je zvlášť vítané. Okrem toho treba za pozitívny vývoj pokladať skutočnosť, že v budúcnosti dôjde k ďalšiemu zlepšeniu adhézie pneumatík na mokrom povrchu, ako aj fakt, že sa o systémoch monitorovania tlaku v pneumatikách, systémoch výstrahy pred vybočením z jazdného pruhu a zdokonalených systémoch núdzového brzdenia bude uvažovať aj v prípade ostatných vozidiel.
<P>
Kriticky však hodnotím skutočnosť, že stále pokračuje výroba pneumatík s vysokou úrovňou hluku určených pre úžitkové vozidlá. Rovnako nemám radosť z toho, že skôr, ako je navrhované, nebudú okrem ESP zavedené iné bezpečnostné opatrenia.
<P>
Ďalej by som rád zdôraznil, že kompromis s Radou neobsahuje žiadnu presnú špecifikáciu požiadaviek na výkonnosť zimných pneumatík, pokiaľ ide o ich schopnosť uviesť alebo udržať vozidlo v pohybe. Osobne považujem za nepochopiteľné, že nebola vytvorená žiadna špecifikácia týkajúca sa jazdných vlastností, napríklad v prípade námrazy alebo blata.
<P>
Predaj pneumatík triedy C1, C2 a C3, ktoré nespĺňajú ustanovenia tohto návrhu, bude, ako je uvedené v prílohe 1, na základe kompromisu o prechodnom období povolený ďalších 30 mesiacov. Parlament počítal s 12-mesačným prechodným obdobím, čo by bolo v tomto prípade vyhovujúce.
<P>
Na záver by som vám chcel opäť pripomenúť maximálnu konštrukčnú rýchlosť 180 km/h, pretože to považujem za veľmi rozumné opatrenie.
<SPEAKER ID="027" NAME="Toine Manders" AFFILIATION="ALDE">
(NL) Vážená pani predsedajúca, chcel by som poďakovať pánovi Schwabovi za jeho vytrvalosť, pretože v trojstrannom rozhovore bol jednoducho zahnaný do kúta. Keď som študoval európske právo, právomoci spolurozhodovania boli zjavne iné ako v súčasnosti.
<P>
Dohoda dosiahnutá v prvom čítaní, ktorú máme teraz pred sebou a o ktorej rokovali štyria poslanci Európskeho parlamentu - vrátane mňa ako tieňového spravodajcu - sa výrazne líši od textu, ktorý prijal Parlament. Líši sa aj od návrhu Komisie. Hospodárska kríza bola zneužitá na predloženie tohto strašného návrhu. Každý sa vlastne sťažuje, že mu chýba podstata, a napriek tomu bude zjavne prijatý.
<P>
Demokracia a úloha Parlamentu je podľa názoru Skupiny Aliancie liberálov a demokratov za Európu podkopaná. Napokon, ak text prijatý Parlamentom v prvom čítaní nie je súčasťou trojstranných rokovaní, je potrebné druhé čítanie, lebo tak to funguje. Zároveň si myslíme, že keď v trojstrannom rozhovore štyria poslanci odsúhlasia nejaký text a celý Parlament ich potom nasleduje, vysiela to zlý signál.
<P>
Skupina ALDE bude hlasovať proti tomuto návrhu z principiálnych dôvodov. Ide hlavne o procedurálne dôvody a nie o to, že považujeme obsah za nedostatočný, hoci aj tam je priestor na zlepšenie.
<SPEAKER ID="028" NAME="Avril Doyle" AFFILIATION="PPE-DE">
Vážená pani predsedajúca, chcela by som upozorniť na jednu súvislosť. Komisia vie, že fluórované plyny patria k šiestim najťažším skleníkovým plynom. Bola som spravodajkyňou pre smernicu o klimatizačných systémoch v motorových vozidlách, ktorá sa týka ich použitia v týchto systémoch.
<P>
Mohlo by sa zdať, že dochádza k využívaniu medzier medzi týmto právnym predpisom a nariadením týkajúcim sa typového schvaľovania, ktoré má slúžiť ako nástroj na vykonanie smernice. V posledných týždňoch som bola upozorňovaná na plány výrobcov automobilov úplne sa vyhnúť zmene chladiacej látky v roku 2011 alebo neskôr prostredníctvom typového schvaľovania určitých súčastí. Znamenalo by to, že konečným termínom pre zákaz používania R134a by bol rok 2017 a nie 2011, a teda sa nezamedzí tonám emisií podobným CO2.
<P>
Za vykonávanie smernice o klimatizačných systémoch v motorových vozidlách sú zodpovedné vnútroštátne schvaľovacie orgány. Napríklad VCA, schvaľovací orgán v Spojenom kráľovstve, nedávno uviedol, že po januári 2011 schváli nové typy vozidiel s existujúcimi - prostredníctvom noriem v rámci nariadenia (ES) č. 706/2007 už schválenými - mobilnými klimatizačnými systémami, ktoré budú obsahovať fluórované plyny s potenciálom globálneho otepľovania väčším ako 150. Výsledkom je dôkaz o tom, že sa výrobcovia automobilov snažia odložiť, ak nie úplne zastaviť, vývoj a investície v oblasti inovatívnych trvalo udržateľných technológií. Môže sa pán komisár k tomu vyjadriť?
<SPEAKER ID="029" NAME="Günter Verheugen" LANGUAGE="DE">
Vážená pani predsedajúca, dámy a páni, v tomto okamihu nemôžem urobiť nič iné, ako sa všetkým v Parlamente úprimne poďakovať za širokú podporu tomuto návrhu. Prirodzene, to, čo sme dosiahli, je kompromis, a v takom prípade vždy ostáva priestor, aby sme žiadali o trochu viac. Môžem povedať, že ja osobne, ako aj Komisia by rada išla o krok ďalej. Teraz máme to, čo sme dokázali dosiahnuť a je to krok vpred.
<P>
Zvlášť by som chcel ešte raz zdôrazniť to, čo povedala pani Rühleová. Z politického hľadiska je práve v tejto situácii veľmi dôležité zdokonaliť európske motorové vozidlá v oblastiach, ktoré budú v budúcnosti kritické. Je úplne zrejmé, že kríza v súvislosti s dopytom nie je iba dôsledkom celkovej hospodárskej situácie a hospodárskej neistoty. Má tiež niečo spoločné so skutočnosťou, že vozidlá, ktoré ponúkajú európski výrobcovia, v posledných rokoch nespĺňajú požiadavky európskeho trhu, pokiaľ ide o spotrebu pohonných hmôt, šetrnosť k životnému prostrediu a bezpečnosť. Z tohto dôvodu je veľmi dôležité to rýchlo napraviť.
<P>
Dovoľte mi povedať niečo k problematike, ktorú spomenula pani Doyleová. Som si vedomý toho, že v mnohých členských štátoch sa objavuje nesprávna interpretácia požiadaviek týkajúcich sa typového schvaľovania, na čo ste oprávnene upozornili. Táto interpretácia je však mylná a nie je v súlade s platným právnym rámcom. Vážená pani Doyleová, Komisia zabezpečí vydanie potrebných objasnení, aby sa negatívne dôsledky, na ktoré ste upozornili, viac nevyskytovali.
<SPEAKER ID="030" NAME="Andreas Schwab">
spravodajca. - (DE) Vážená pani predsedajúca, dámy a páni, veľmi ma tešia všetky gratulácie, musím však povedať, že v trialógu je človek len taký silný alebo len taký rýchly ako tí, s ktorými spolupracuje. Som preto veľmi rád, že sa s vami všetkými môžem podeliť o uznanie, ktoré vyjadril pán Bulfon.
<P>
Musím tiež povedať, že som od nikoho necítil nátlak, a ani politický nátlak, a myslím si, že je to nesmierne dôležité. Jediným problémom s týmto legislatívnym návrhom bolo, samozrejme, vypracovanie takýchto ambicióznych právnych predpisov tak, aby sme nestrácali pracovné miesta v Európskej únii, ale chránili ich, a tento fakt nechcem skrývať, keďže sa už o tom aj trochu diskutovalo. Nebolo vždy jednoduché dosiahnuť rovnováhu v jednotlivých bodoch, ale myslím, že nakoniec sme našli veľmi rozumné kompromisné riešenie, ktoré uspokojí všetky záujmy.
<P>
Musím však povedať, že pri všetkých procesoch, ktoré sme za posledných niekoľko týždňov alebo mesiacov v trialógu vyriešili, sa objavovala opakovaná kritika, že veci sa pohybujú príliš rýchlo. O tomto sme určite mohli diskutovať na začiatku parlamentného obdobia a potom sa toho počas celého obdobia pridržiavať, ale na konci obdobia, v čase keď sa riešia konkrétne otázky, by nikto nemal tieto procesy kritizovať ako demokraticky nesprávne, keď sa tri roky zúčastňoval na takýchto procesoch tu v Parlamente. Uznávam túto kritiku, ale myslím si, že takúto problematiku je potrebné vyriešiť hneď po voľbách a na celé parlamentné obdobie.
<P>
Je tiež dôležité, aby sme tento návrh dali do súvislosti s návrhom pána Sacconiho, ktorý bol úspešne schválený. Jeho návrh sa týkal znižovania emisií CO2 z motorových vozidiel na 130 gramov, pričom s 10 gramami sa počíta pri dodatočných opatreniach. Časť týchto dodatočných opatrení je už regulovaná. Som zvedavý, ako sa bude postupovať pri zvyšných gramoch, o ktorých sa ešte musí rozhodnúť, a aké návrhy Komisia predloží Parlamentu na rozhodnutie.
<P>
Chcem tiež dodať, že pokiaľ ide o otázku prechodného obdobia, z hospodárskeho hľadiska sme museli nájsť strednú cestu. 30-mesačné obdobie sme nestanovili definitívne, namiesto toho Komisia vykoná ďalšie hodnotenie vplyvu pre každý typ pneumatík a na základe tohto hodnotenia sa potom rozhodneme, dokedy môže trvať lehota pre jednotlivé typy. Podľa môjho názoru je z hospodárskeho hľadiska najrozumnejšie stiahnuť z obehu pneumatiky zákonne vyrobené v Európskej únii, tak rýchlo, ako to pôjde, ale len v prípade, že trh naozaj ponúkne primeraný potenciál na takýto postup. Na záver svojho vystúpenia by som sa chcel ešte raz úprimne poďakovať všetkým zainteresovaným.
<SPEAKER ID="031" NAME="Predsedajúca">
Rozprava sa skončila.
<P>
Hlasovanie sa uskutoční dnes o 12.00 hod.
<P>
Písomné vyhlásenia (článok 142)
<SPEAKER ID="032" NAME="Ioan Lucian Hămbăşan  " AFFILIATION="PPE-DE">
písomne. - (RO) V prvom rade by som chcel zablahoželať pánovi Schwabovi k vypracovaniu vyváženej správy. Táto správa spĺňa potreby priemyslu tým, že vytvára zjednodušené a transparentné právne predpisy, ktoré nahrádzajú najmenej 50 základných smerníc, čím sa znižuje administratívne zaťaženie. Týmto spôsobom pomáhame konkurencieschopnému automobilovému priemyslu.
<P>
Pre nás všetkých je dôležité dosiahnuť vyššiu bezpečnosť na európskych cestách a znížiť počet smrteľných úrazov a vážnych zranení prostredníctvom zavedenia štandardného vybavenia. Systém elektronickej stability (ESP) už nesmie viac byť len nepovinnou nadštandardnou výbavou, ale musí sa stať dostupným pre všetkých. Samozrejme, nesmieme zabudnúť ani na vplyv na životné prostredie a na znižovanie emisií oxidu uhličitého, ktoré bude predstavovať tento nový systém monitorovania tlaku v pneumatikách. Toto bude doplnené znížením hluku a zvukového znečistenia vo všeobecnosti. Nové technológie nám umožnia vlastniť bezpečnejšie a ekologickejšie autá.
