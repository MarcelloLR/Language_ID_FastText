<CHAPTER ID="019">
Európa 2020 - nová európska stratégia pre zamestnanosť a rast (rozprava)
<SPEAKER ID="414" NAME="Predsedajúca">
Ďalším bodom programu je vyhlásenie Rady a Komisie o Európe 2020 - o novej európskej stratégii pre zamestnanosť a rast.
<SPEAKER ID="415" NAME="Diego López Garrido" LANGUAGE="ES">
Vážená pani predsedajúca, s radosťou sa budem venovať tejto téme, ktorá je pre Radu a španielske predsedníctvo mimoriadne dôležitá, a totiž stratégii EÚ do roku 2020 pre rast a kvalitnú zamestnanosť.
<P>
Ako už bolo povedané, spamätávame sa z najhoršej hospodárskej krízy od 30. rokov minulého storočia a musíme urobiť všetko, čo je v našich silách, aby sme zabezpečili obnovu, ktorú v Európskej únii podľa predpovedí, ktoré Komisia dnes predložila, už začíname vidieť, a zároveň zmierniť sociálne dôsledky krízy.
<P>
Avšak aj v prípade tejto krátkodobej práce, ktorú členské štáty a európske inštitúcie vykonávajú, sa musíme pozerať ďalej ako len na toto desaťročie a zaistiť udržateľnosť nášho sociálneho modelu, európskeho sociálneho modelu. Toto je dvojaká úloha stratégie EÚ do roku 2020.
<P>
Ide o to, aby sme opäť neupadli do krízy, ktorá ešte úplne neskončila, a najmä o to, aby sme tak urobili zavedením stratégie pre rast, modelu rastu prispôsobeného novým časom. Musí to byť tiež stratégia pre rast, ktorá je realizovateľná a vykonateľná a ktorá stelesňuje hlavné politické a hospodárske záväzky Európskej únie v nasledujúcich pár rokoch.
<P>
Ako dobre viete, diskusie o stratégii EÚ do roku 2020 začali medzi vedúcimi predstaviteľmi štátov a vlád na neformálnom základe 11. februára. Potom sa o stratégii rokovalo v marci na zasadnutí Európskej rady a diskutovalo sa o nej tiež v mnohých útvaroch Rady počas šiestich mesiacov predsedníctva španielskej vlády.
<P>
V marci Európska rada odobrila spustenie stratégie EÚ do roku 2020, ktoré sa definitívne uskutoční na zasadnutí Európskej rady v júni, a určila prvky, štruktúru a dokonca aj detailný plán pre ďalší vývoj stratégie.
<P>
Stratégia sa zameria na kľúčové otázky Európy: vedomosti a inovácie, udržateľné hospodárstvo, ktoré požaduje Európsky parlament, vysokú zamestnanosť a sociálne začleňovanie.
<P>
Z týchto piatich hlavných cieľov boli kvantifikované zamestnanosť: 75 % pre mužov a ženy, investovať 3 % HDP do vývoja a výskumu a "ciele 20/20/20" pre boj proti zmene klímy. Ešte neboli kvantifikované cieľové hodnoty pre zníženie miery predčasného ukončenia vzdelávania, pre zvýšenie podielu obyvateľstva s vyšším vzdelaním, a ani pre podporu sociálneho začleňovania a najmä pre zníženie chudoby.
<P>
Toto všetko sa zakladá na oznámení prijatom Komisiou, ktoré bolo rozhodujúcim faktorom v následnom rozhodnutí a záveroch prijatých na marcovom zasadnutí Európskej rady.
<P>
Po prvé, štruktúra stratégie EÚ do roku 2020 má niekoľko integrovaných usmernení. Komisia práve predložila svoj návrh o sústredení sa na tieto integrované usmernenia - španielske predsedníctvo sa zaviazalo pracovať vo všetkých príslušných oblastiach činnosti Rady, aby mohli Rada pre hospodárske a finančné záležitosti a Rada pre zamestnanosť, sociálnu politiku, zdravie a ochranu spotrebiteľa v júni informovať Európsku radu - a tiež na usmernenia pre zamestnanosť, ktoré vyžadujú stanovisko Európskeho parlamentu.
<P>
Po druhé, máme hlavné ciele, o ktorých som sa už zmienil.
<P>
Po tretie, nová stratégia obsahuje niečo nové: vnútroštátne ciele. Každý členský štát si musí určiť svoje vnútroštátne ciele, ale tie sa, prirodzene, budú musieť začleniť do európskych cieľov a bude ich musieť podporiť Komisia a Rada.
<P>
Po štvrté, hovorí sa aj o kritických miestach, ktoré sa črtajú na vnútroštátnej úrovni. V súvislosti s lisabonskou stratégiou je tiež niečo nové: španielske predsedníctvo sa zameria predovšetkým na všetky kritické body, ktoré sa týkajú vnútorného trhu.
<P>
Po piate, existujú pilotné iniciatívy, ktoré vyvíja Komisia. Chceme, aby sa prvá z nich realizovala počas španielskeho predsedníctva: digitálna agenda, ktorou sa bude zaoberať Rada pre dopravu, telekomunikácie a energetiku v máji po oznámení, ktoré Komisia sľúbila vydať 18. mája.
<P>
Vážená pani predsedajúca, na záver by som chcel tiež povedať, že v niektorých útvaroch Rady budú prebiehať konkrétne diskusie o novej stratégii, a pokiaľ to bude možné, chceli by sme, aby tieto diskusie boli verejné, ako napríklad diskusia na nasledujúcom zasadnutí Rady pre vzdelávanie, mládež a kultúru, ktoré sa bude konať budúci týždeň.
<P>
Chcel by som zdôrazniť, že práca nebude v júni, samozrejme, ešte dokončená. V júni sa spustí stratégia EÚ do roku 2020, ale v tom čase nebude práca ešte hotová. Zavádzať a presadzovať sa bude musieť prostredníctvom národných reformných programov.
<P>
Napokon by som chcel povedať, že z hľadiska "riadenia" stratégie bude Európska rada zohrávať dôležitú úlohu. (Dôležitú úlohu hrala od začiatku a túto myšlienku opakovane podporili španielske predsedníctvo a predseda Európskej rady pán Van Rompuy, ktorý hral veľmi osobitú úlohu.) Európska rada bude mať veľký význam a ujme sa veľmi dôležitej úlohy spoločne s Európskou komisiou rozvíjať a usmerňovať túto stratégiu. Budú to dve kľúčové inštitúcie pre implementáciu tejto stratégie, ktorá už má špecifické nástroje, ktoré všetci chceme využívať.
<SPEAKER ID="416" NAME="José Manuel Barroso">
predseda Komisie. - Vážená pani predsedajúca, Európe bola predložená neúprosná voľba. K hospodárskej a finančnej kríze sme mohli zaujať prístup získania výhod na úkor druhých, postoj "zachráň sa, kto môžeš", ktorý by ohrozil všetko, čo sme za posledných 60 rokov dosiahli. Alebo sme mohli pomocou všetkých nástrojov, ktoré máme k dispozícii, efektívnym spôsobom zvýšiť mieru európskej spolupráce.
<P>
Udalosti posledných pár mesiacov - pretrvávajúca nestabilita trhu, potreba ďalších reforiem finančného trhu a potreba ráznej konsolidácie verejných financií - len zvýšili jasnosť tejto voľby. Viac ako kedykoľvek predtým musíme zdôrazniť dôležitosť európskej dimenzie a s cieľmi stratégie EÚ do roku 2020 máme príležitosť presne to urobiť.
<P>
Pozvali ma porozprávať vám teraz o stratégii Európa 2020, ale venovať sa len balíku opatrení určených na inteligentný, trvalo udržateľný a inkluzívny rast nemá ozajstný význam, pretože jeden z hlavných záverov, ktoré z krízy, ktorú teraz prežívame, vyplývajú, je, že musíme pracovať spoločne na všetkých úrovniach a vo všetkých oblastiach, aby sme zaplnili medzery v rámci pre riadenie finančných trhov a dohľad nad nimi, aby sme obnovili makroekonomickú stabilitu a stabilné verejné financie, aby sme zaviedli štrukturálne reformy, ktoré Európu povedú na cestu trvalo udržateľného rastu a pracovných miest.
<P>
Všetky tieto tri prvky majú rovnaký význam - ak máme splniť naše ciele, musíme uspieť vo všetkých troch oblastiach. To všetko si teda vyžaduje holistický prístup, reformy finančných trhov, silnejšie hospodárske riadenie, stratégiu Európa 2020 pre trvalo udržateľný, inkluzívny, inteligentný rast a dôležité globálne reformy prostredníctvom skupiny G20, pretože mnohé z týchto vecí majú vonkajšie rozmery. Musíme inteligentným spôsobom používať všetky dostupné nástroje a pochopiť, že všetky sa navzájom ovplyvňujú. Dovoľte mi krátko sa zmieniť o väčšine z nich. Nevrátim sa k finančným otázkam, o ktorých som sa zmienil v predchádzajúcom prejave, ale dovoľte mi na začiatok sa venovať skupine G20.
<P>
Skupina G20 pomohla pri riešení finančnej hospodárskej krízy a pri zlepšení riadenia na globálnejšej úrovni. Komisii prináleží veľký podiel zásluh za to, že skupine G20 dala podnet a zásobovala ju nápadmi. Komisia k tomu osobitne prispela tým, že v našej práci zaistila náležité zohľadnenie záujmov všetkých 27 členských štátov. Budeme tvrdo pracovať na tom, aby sme v júni na samite v Toronte a v novembri na samite v Soule zabezpečili udržanie vodcovského postavenia Európskej únie.
<P>
Hlavným cieľom bude získať jasný odkaz od skupiny G20 v súvislosti s východiskovou stratégiou na podporu obnovy - v čom zohrávajú svoju úlohu všetky veľké hospodárstva. Musíme sa globálne venovať niektorým nerovnováham, ktoré stáli za vznikom krízy. Musíme tiež zaistiť, že bremeno opätovného vyváženia rastu na celosvetovej úrovni budú niesť všetci členovia skupiny G20. V tejto súvislosti bude dôležité zvýšiť informovanosť o našej stratégii EÚ do roku 2020 a zlepšiť hospodársku koordináciu v EÚ všeobecne a predovšetkým v eurozóne. Je dôležité, aby Európa prejavila koordinovaný prístup ku skupine G20.
<P>
Ďalším cieľom bude pokročiť v reforme finančných trhov. Musíme naďalej tlačiť na našich medzinárodných partnerov, aby za rovnakých podmienok čoskoro a dôkladne splnili existujúce záväzky skupiny G20.
<P>
Navyše si myslím, že je správny čas na to, aby skupina G20 vyslala silný signál, ako môže finančný sektor prispieť k financovaniu ozdravenia bánk. Mali by sme sa usilovať o koordinovaný a silný prístup. Silný signál by vyslala celosvetová dohoda o poplatkoch na bankovú stabilitu spojená s konkrétnymi opatreniami na riešenie problémov. Ako Medzinárodný menový fond nedávno navrhol, mohla by to doplniť daň z finančných transakcií alebo ziskov. Bude to mimoriadne náročná diskusia. Musím vám povedať, že z prípravnej práce s našimi partnermi v skupine G20 viem, že mnohí sú proti tejto myšlienke; napriek tomu si myslím, že by sme v nej mali pokračovať. Odkaz Európskej únie bude rozhodne najsilnejší, ak budeme jednotní a ak budeme môcť povedať, že Európska únia si svoju domácu úlohu urobila.
<P>
Preto by sme sa pred Torontom mali snažiť o dohodu o materiáloch týkajúcich sa regulácie kľúčových finančných služieb, o ktorých som sa už dnes popoludní zmienil. Od Parlamentu a Rady si to bude vyžadovať pružnosť a kreatívny pragmatizmus.
<P>
To ma privádza k jadru stratégie Európa 2020 - teraz v správnom kontexte ako súčasť holistického prístupu, o ktorom som hovoril na začiatku. Ako viete, hlavné prvky stratégie EÚ do roku 2020 prijali hlavy štátov a vlád v marci. Mali sme viacero príležitostí diskutovať o nich v tomto Parlamente. Komisia to s vami prebrala ešte pred predložením návrhu. Teraz musíme doplniť detaily stratégie; všetkým je jasná naliehavá potreba konať. Ako bolo zdôraznené v niektorých prejavoch počas predchádzajúcej rozpravy, jedným zo záverov tejto finančnej krízy a problémov eurozóny je viac ako kedykoľvek predtým potreba koordinovaným a rozhodným spôsobom pokračovať v štrukturálnej reforme.
<P>
Jadrom stratégie EÚ do roku 2020 je lepšia koordinácia našich hospodárskych politík. Dokonca ešte pred touto gréckou krízou sme odporúčali a navrhovali väčšiu koordináciu hospodárskych politík. Jednoznačne potrebné je to na vyhnutie sa budúcim krízam. Nevyhnutné to je, ak chceme úspešne prekonať krízu, obnoviť rast, premeniť tento rast na väčší počet pracovných miest a na lepšie pracovné miesta a napokon zaistiť udržateľnú a inkluzívnu budúcnosť pre Európu.
<P>
Päť cieľov navrhnutých Komisiou je teraz z veľkej časti zosúladených; už boli stanovené číselné hodnoty pre ciele v oblasti zamestnanosti, výskumu a vývoja a boja proti zmene klímy.
<P>
O číselných hodnotách pre cieľ vzdelávania - zníženie miery predčasného ukončenia vzdelávania a zvýšenie podielu obyvateľstva s vysokoškolským alebo rovnocenným vzdelaním - sa Európska rada dohodne v júni 2010, pričom zohľadní návrh Komisie.
<P>
Som tiež pevne odhodlaný získať cieľovú hodnotu vyjadrenú v číslach pre boj proti chudobe a sociálnemu vylúčeniu. Jednoducho nemôžeme akceptovať pretrvávajúci škandál, že 80 miliónom ľudí v Európskej únii hrozí chudoba. Práca v Rade na tejto záležitosti pokračuje a ja urobím všetko možné, aby som členské štáty presvedčil o dôležitosti tohto cieľa, a viem, že tento Parlament sa s naším odhodlaním stotožňuje.
<P>
Stratégia EÚ do roku 2020 musí byť vyváženým programom. Sociálnu spravodlivosť nemôžete, samozrejme, mať bez konkurencieschopného trhu, nie sme však ani ochotní akceptovať hospodársky efektívnu Európu bez spravodlivosti.
<P>
Vnútroštátne ciele umožnia lepšie a účinnejšie sledovanie pokroku členských štátov, aby sme zaistili, že dosiahneme ciele stanovené na úrovni EÚ. Členské štáty momentálne v spolupráci s Komisiou stanovujú tieto vnútroštátne ciele. Dúfam, že ciele sa dohodnú na júnovom zasadnutí Európskej rady, aby sa ich realizácia mohla začať bezprostredne potom.
<P>
Komisia vydala minulý týždeň návrh o integrovaných usmerneniach. Odrážajú priority stratégie EÚ do roku 2020. Počet usmernení je skromnejší ako naposledy - teraz máme 10 a nie 24 -, čo podporí vlastníctvo nástrojov jednotlivými aktérmi. Považujem to za pokrok.
<P>
Júnové zasadnutie Európskej rady by malo politicky podporiť princípy týchto integrovaných usmernení, ale, samozrejme, budú prijaté až po prerokovaní s vami - s Európskym parlamentom -, čo bude, dúfam, čím skôr.
<P>
Stratégia EÚ do roku 2020 nie je len inšpirujúca, nepredstavuje len zoznam cieľov, nie je to len vízia - je to reformný program. Uskutočňovať sa bude na európskej úrovni, ale rovnako dôležitá je aj skutočnosť, že reformy sa budú musieť urobiť v každom z našich 27 členských štátov, pričom sa musí plne dodržiavať zásada subsidiarity. Vysvetlíme, čo sa musí urobiť na európskej úrovni a čo na vnútroštátnej úrovni. Kľúčom bude implementácia, ako povedal vážený zástupca Rady pán López Garrido, na úrovni členských štátov je teraz omnoho silnejšie povedomie o potrebe posilnenia európskeho riadenia. Dúfam, že členské štáty sa poučili z niekoľkých nedostatkov lisabonskej stratégie, v ktorej boli v skutočnosti mnohé, ak nie všetky ciele dobré a smerovali správnym smerom, ale, buďme úprimní, chýbal tam náležitý pocit vlastníctva a dostatočná sila na realizáciu programov. Preto musíme preklenúť túto realizačnú priepasť, ktorá v lisabonskej stratégii prevládala. Preto zohrávate pri zabezpečení úspešnej realizácie stratégie EÚ do roku 2020 dôležitú úlohu.
<P>
Vy, Európsky parlament - popri vašej úlohe spoločného zákonodarcu - môžete tiež veľmi efektívne mobilizovať občanov a tiež - prečo nie? - národné parlamenty. Ak vám to môžem povedať, je veľmi dôležité, aké vzťahy nadviaže Európsky parlament s národnými parlamentmi. Aby sme si boli istí, že tieto reformy nebudú vnímané len ako reformy, ktoré robia "oni" v Bruseli alebo niekedy v Štrasburgu, ale ako reformy, ktoré robíme na všetkých úrovniach európskej spoločnosti. S pocitom naliehavosti, s potrebou reforiem sa musia stotožniť všetci kľúčoví sociálno-ekonomickí a politickí aktéri; na všetkých úrovniach vlády, ale tiež sociálni partneri. Myslím si, že to je veľmi dôležité, a vítam všetky vyhlásenia premiéra Zapatera týkajúce sa potreby zapojiť týchto sociálnych partnerov. Musíme preto zaistiť silnejšie, spoločné riadenie tým, že všetky naše koordinačné nástroje spojíme dokopy: výkazníctvo a hodnotenie stratégie EÚ do roku 2020 a Paktu stability a rastu vykonávané súbežne, aby sme mohli spojiť prostriedky a ciele; prínos Európskeho výboru pre systémové riziká k zabezpečeniu celkovej finančnej stability; štrukturálne reformy; opatrenia na zvýšenie konkurencieschopnosti; makroekonomický vývoj - všetko spoločne, aby sme sa dostali z krízy na cestu k inteligentnému, udržateľnému a inkluzívnemu rastu.
<P>
Ak to s hospodárskym riadením myslíme vážne, je to jediný spôsob, ako to dosiahnuť. Nemôžeme hovoriť o skutočnom hospodárskom riadení na európskej úrovni a oddeľovať makroekonomiku od mikroekonomiky, oddeľovať vnútorné veci od vonkajších.
<P>
Preto potrebujeme, aby sa členské štáty a európske inštitúcie na tieto veci pozerali z holistického hľadiska a spojili všetky tieto nástroje - to je jediný spôsob, ako tiež dodať určitú dôveru v našu stratégiu.
<P>
Na začiatku tohto prejavu som hovoril o neúprosnej voľbe a Komisia vie, akými cestami sa chce ubrať. Verím, že tento Parlament s touto voľbou súhlasí - s odhodlanou voľbou, voľbou pre Európu -, a počítam s vaším prínosom, ako budeme v našej práci pokračovať.
<SPEAKER ID="417" NAME="Corien Wortmann-Kool" LANGUAGE="NL">
Vážená pani predsedajúca, pán predseda Barroso, pán López Garrido, tejto rozprave o stratégii EÚ do roku 2020 správne predchádzala rozprava o kríze v eurozóne a kritickým bodom v každej rozprave je, ako posilniť európske riadenie. Hovoríte o koordinácii hospodárskej politiky, ale podstatný problém je, že toto všetko sa interpretuje príliš voľne a členské štáty ignorujú dohody. Takto to skutočne nemôže ďalej pokračovať. Platí to pre Pakt stability a rastu a je to tiež hlavné ponaučenie vyplývajúce z lisabonskej stratégie. Preto sa so stratégiou EÚ do roku 2020 musia veci robiť inak.
<P>
Naša skupina Poslanecký klub Európskej ľudovej strany (kresťanských demokratov) očakáva pred touto stratégiou EÚ do roku 2020 ambiciózny záväzok Komisie pre európske hospodárske riadenie. Očakávame, že Rada prijme v júni rázne rozhodnutia a tiež že sa rozhodne pre ambiciózne ciele pre členské štáty a pre pevné hospodárske riadenie. Ak to bude potrebné, Parlament vás vyzve, aby ste tak urobili. Rozpočtové plány pre budúci rok musia byť v súlade s touto stratégiou EÚ do roku 2020 a aj v iných bodoch bude tento Parlament v záujme udržateľného hospodárskeho rastu a pracovných miest pre našich občanov úplne presne plniť svoju úlohu.
<P>
Vážená pani predsedajúca, turbulencia v eurozóne je ďalším dôkazom významu stabilných verejných financií z hľadiska stability eura, finančnej a hospodárskej stability, a preto, aby sme bremeno nepreniesli na budúce generácie, na naše deti. Preto je reforma verejných financií dôležitou podmienkou pre úspešnú stratégiu EÚ do roku 2020 a pre obnovenie našej konkurencieschopnosti. Pán komisár Rehn, preto je také dôležité, aby ste budúci týždeň predložili návrhy na posilnenie Paktu stability a rastu. Kľúčové je posilniť jeho preventívny účinok a stabilizovať verejné financie v členských štátoch. Z tohto dôvodu by som vás v mene našej skupiny chcela povzbudiť, aby ste prevzali zodpovednosť, ktorá na vás ako Komisiu pripadá, a predložili ambiciózne plány. Môžete počítať s našou podporou.
<P>
My Parlament musíme - spoločne s vami - preskúmať, ako môžeme Radu vyzvať, aby naozaj súhlasila s posilnením Paktu stability a rastu. Musíme uvítať, že Rada zriadila pracovnú skupinu. Dúfam však, že Rada do konca roku dá svoj súhlas s návrhmi Európskej komisie.
<P>
Musíme plne využiť príležitosti, ktoré Lisabonská zmluva poskytuje na krátkodobé posilnenie európskeho riadenia. Nesmieme strácať čas.
<SPEAKER ID="418" NAME="Pervenche Berès" LANGUAGE="FR">
Vážená pani predsedajúca, pán predseda Komisie, pán úradujúci predseda Rady, súvislosť medzi dvoma rozpravami, ktoré sme práve mali, je logická. Naozaj v praxi táto súvislosť niečo znamená? V Skupine progresívnej aliancie socialistov a demokratov v Európskom parlamente máme pár pochybností, pretože nevidíme žiadnu súvislosť medzi textom v podobe, v akej nám ho Komisia predložila, a strategickým partnerstvom, ktoré chcete v júli zriadiť bez toho, že by mal Parlament príležitosť dať jasné stanovisko k usmerneniam pre "zamestnanosť".
<P>
Ako si môže niekto myslieť, že sa chceme zaviazať na nasledujúcich 10 rokov? Po prvé, bez toho, aby sa posúdilo, ako dopadla lisabonská stratégia, nám hovoríte, že všetko sa zmenilo, že už nemáme 27 usmernení; ale že teraz máme 10. Pán Barroso, to má byť zmena?
<P>
Koherencia je o myslení na to, že ak máme so stratégiou EÚ do roku 2020 dosiahnuť úspech, musíme začať odtiaľ, kde sme, až potom sa pozerať, kam smerujeme. Tiež si musíme premyslieť to, kam chceme ísť. Skutočnosť je, že teraz sme v najhoršej kríze, akú Európska únia ako celok zažila od svojho vzniku; žiadna nebola horšia ako táto. Nemôžeme to ignorovať. Na prekonanie krízy nemôžeme zaviesť stratégiu, pretože to by znamenalo, že verejné orgány žiadame, aby sa vyhli svojim hospodárskym záväzkom s cieľom dať trhu voľnú ruku.
<P>
Nemôžeme uvažovať o tej stratégii bez použitia dostupných nástrojov. Pán Barroso, ako dobre viete, nie sme takí bohatí. Máme nástroj s názvom Pakt stability a rastu; máme ďalší nástroj s názvom finančný výhľad. Ak sa jasne neprepoja, nedostaneme sa nikam.
<P>
Okrem toho, keď sa pozrieme na východiskový bod, máme zopár obáv. Po prvé, my v skupine S&D naliehavo žiadame, aby členské štáty už ďalej neboli vystavované špekulácii na trhoch. Tu nejde o Grécko ani o žiadny iný členský štát. Ide tu o domino efekt a o nedostatočné obmedzenie špekulácií.
<P>
Preto navrhujeme zavedenie mechanizmu finančnej stability, pomocou ktorého sa členské štáty ochránia pred takýmito špekuláciami, aby mohli robiť, to čo majú, totiž dostať sa späť na cestu obnovy a ochrániť tak sociálny model. Pretože to každý vie, všetci počas tejto krízy hovorili, že keď ide o globalizáciu, je náš sociálny model našou najväčšou výhodou.
<P>
Ak vaša stratégia EÚ do roku 2020 bude mať za následok konsolidáciu rozpočtu, ktorá úplne zničí tento sociálny model, bude Európa v budúcnosti v medzinárodnej hospodárskej súťaži porazeným. Stratí tak svoju schopnosť dôrazne presadzovať tento model, ktorý stelesňujeme, a naše miesto prepustíme ostatným kontinentom, ibaže by sme ho vydali samotným trhovým silám. Naša predstava o budúcnosti je iná.
<SPEAKER ID="419" NAME="Lena Ek">
v mene skupiny ALDE. - Vážená pani predsedajúca, dlhé mesiace sme vedeli, že Grécko je v ťažkej situácii. Vieme, že hodnota eura pred našimi očami rýchlym tempom klesá a že emisie vládnych dlhopisov stúpajú. Nikto už nemôže pochybovať o tom, že Európa je vo vážnej kríze, práve keď sme si už mysleli, že sme opäť v poriadku.
<P>
Musíme sa vážne zaoberať otázkami konkurencieschopnosti, produktivity a udržateľného hospodárskeho rastu, ale vedúci predstavitelia Európy sa stále hádajú o tom, aké opatrenie prijať. Teraz na to nie je vhodný čas. Potrebujeme ozajstné konanie a potrebujeme ho okamžite. Pretože je zrejmé, že tlak okolia v Rade nefunguje, potrebujeme záväzné ciele a nové transparentné prostriedky na preskúmanie správ o každom členskom štáte. Potrebujeme zásadné rešpektovanie Paktu stability a rastu a potrebujeme spoľahlivé a pravdivé čísla, na ktorých môžeme zakladať naše rozhodnutia.
<P>
Aby sa vyvinul na vlády ďalší tlak, musia byť štrukturálne fondy a ostatná európska podpora viazané na schopnosť vlád poskytovať nám správne čísla. Dovoľte mi uviesť prirovnanie. Keď malý poľnohospodár urobí chybu na pol hektári, stratí na viacero rokov podporu na všetko, čo robí. Takéto prirovnanie musíme urobiť. Preto sme v parlamentných uzneseniach v súvislosti s riadením takí tvrdí.
<P>
Taktiež je veľmi trápne, že Komisia nepredkladá návrhy, o ktorých roky diskutujeme. Aby sme vytvorili priestor pre budúci rast, musí byť strategický politický program súčasťou stratégie EÚ do roku 2020. Dovoľte mi uviesť pár príkladov. Dohodli sme si plán hospodárskej obnovy. Väčšina z neho sa nepresadila. Parlament požadoval plán B, takže je zahrnutý vo výsledkoch, ale plán B sa ešte nezačal realizovať. Rozhodli sme o pláne SET, o novej energetickej technológii. Stále nemáme 50 % financovania pre plán SET, ktorý je skutočným strategickým nástrojom. Nákladovo najefektívnejším prostriedkom na zníženie skleníkových plynov je presadiť stratégiu pre energetickú účinnosť. Preto vyzývam Komisiu a členské štáty, aby sa energetická účinnosť stala prioritou aktuálneho programu.
<P>
Existujúca legislatíva sa musí posilniť, pretože nie je dostačujúca. Potrebujeme sľúbený akčný plán pre energetickú účinnosť, ktorý sa sľubuje už tak dlho. Potrebujeme energiu v infraštruktúre, energetický ekvivalent rýchlych vlakov, potrebujeme supersiete a inteligentné siete na špičkovej úrovni a peniaze na to máme.
<P>
Musíme zabezpečiť technické inovácie a potrebujeme tiež podporiť a presadiť stratégiu na boj proti sociálnemu vylúčeniu a proti zohľadňovaniu pohlavia. Vzhľadom na súčasnú krízu musí Komisia prevziať svoju zodpovednosť a dokončiť to, čo sme spolu začali. Rada musí byť odvážnejšia a musí sa prestať hašteriť. Predložíme odvážne uznesenie o druhom kroku stratégie EÚ do roku 2020.
<SPEAKER ID="420" NAME="Rebecca Harms" LANGUAGE="DE">
Vážená pani predsedajúca, dámy a páni, mierne to hraničí s politickou provokáciou, keď je tento program Európa 2020 predstavovaný ako úžasná stratégia, ktorá nás ešte viac dostane z krízy. Stačí len, keď sa pozrieme na predchádzajúcu politiku pre reguláciu finančných trhov, aby sme videli - ak budeme dostatočne úprimní -, že už mesiace - v skutočnosti roky - sľubujeme regulovať tieto trhy, ktoré zdivočeli, ale doteraz sa nám podarilo dosiahnuť len maličký pokrok. Pokiaľ ide o Grécko, teraz sme nútení pozrieť sa do zrkadla.
<P>
Na kríze v Grécku môžeme vidieť, že to, čo sa stalo doteraz, je absolútne nepostačujúce. Naši občania počúvali, ako vyhlasujeme, že zachraňujeme banky. Zaťali zuby a akceptovali to. Teraz za to platia cenu. Verejné financie sú pre tieto opatrenia už preťažené. Teraz zachraňujeme Grécko a musíme to urobiť, o tom niet absolútne žiadnych pochýb. V mnohých krajinách Európskej únie to bude pre verejné financie opäť ďalší problém.
<P>
Banky sú v pluse a už sa im tlieska, keď vyjde najavo, že Grécku dobrovoľne trošku prispejú. Pán Barroso, v Európskej únii, ktorá predstavuje trh s 27 štátmi, nemáme inú možnosť, len naozaj zaviesť daň z finančných transakcií či iný nástroj, ktorý zníži hlad špekulantov tvoriť zisk v tejto oblasti. Veľmi potrebujeme nástroj, pomocou ktorého môžeme čisto regulárnym spôsobom prinútiť tých, ktorí na tejto kríze zarábajú a špekulujú proti euru, aby prispeli na to, čo teraz musíme financovať. Pokiaľ ide o verejné financie, nemôžeme pokračovať tak, ako sme začali.
<P>
V dokumente, ktorý ste predložili, stále nevidím víziu toho, čo sa má teraz stať. Výrok, že sa to musí regulovať na celosvetovej úrovni, je dôverne známy z diskusie o klíme. V tej súvislosti sme po dlhé roky nedosiahli žiadny pokrok.
<P>
Pre mňa je klíma v poradí druhou najdôležitejšou otázkou. V žiadnom prípade nie sme vonku z krízy, ale padáme do nej ešte hlbšie, pretože sme neuspeli v prijímaní primeraných opatrení. Považujem vlastne za odsúdeniahodné, že dnes krátko pred touto rozpravou sa ukázalo, že Connie Hedegaardová sa v Komisii silno snaží o presadenie čo najnižšieho cieľa pre Európsku úniu. Keď sa pozrieme na súčasnú situáciu, vidíme, že je najvyšší čas, aby sme naše cieľové hodnoty zvýšili na 30 %. Ak túto cieľovú hodnotu nezvýšime, potom môžeme zabudnúť napríklad na naše slávne európske obchodovanie s emisiami. Ak CO2 nemá primeranú cenu, pretože naše ciele sú príliš nízke, potom sme dlhé roky búrlivo diskutovali, a napriek tomu sme stále veľmi vzdialení od dosiahnutia cieľa, ktorý sme si sami stanovili. Pokiaľ ide o premenu európskeho hospodárstva, aby sa stalo udržateľnejšie - ako je vyjadrené v nadpisoch programu Komisie -, všetci z nás by povedali, že sa do toho chceme zapojiť. Pán Barroso, pokiaľ však ide o tento program, vaša Komisia stále nepovedala, ako sa tieto ciele v európskom hospodárstve majú dosiahnuť. Aké nástroje a aké stimulačné programy sa majú použiť na ich dosiahnutie?
<P>
Pani Eková spomenula niekoľko špecifických oblastí. Na tomto programe je ešte mnoho nevykonanej práce. Na základe toho, čo teraz máme v rukách, podľa mňa Európsky parlament ešte nemôže povedať, že po Lisabone je táto stratégia úspešná. Možno povedať, že táto stratégia EÚ do roku 2020 bola sformulovaná takým spôsobom, aby nás z neúspechu lisabonskej stratégie dostala do ďalšieho neúspechu.
<SPEAKER ID="421" NAME="Michał Tomasz Kamiński" LANGUAGE="PL">
Vážená pani predsedajúca, myslím si, že pán Barroso má dnes skutočne mimoriadne ťažkú úlohu. To, čo musí robiť, je jedna z najnáročnejších prác v Európskej únii. Musí svoj čas rozdeliť medzi presviedčanie ľavice a presviedčanie pravice - ľudí, ktorí majú najlepšie odpovede na najťažšie problémy. Pán Barroso musí medzi týmito návrhmi obratne manévrovať. Myslím si, že najlepším z nich je stratégia EÚ do roku 2020, ktorú navrhla Komisia. Prekvapili ma návrhy, ktoré padli v tomto Parlamente, podľa ktorých je spôsob, ako napraviť súčasnú veľmi zložitú situáciu, opakovať naše chyby.
<P>
Chcel by som povedať, že som strávil 18 rokov svojho života v krajine s názvom Poľská ľudová republika, kde existovalo ministerstvo vnútorného obchodu a kde boli regály v obchodoch prázdne. Existovalo ministerstvo vnútorného obchodu, ale žiadny vnútorný obchod neexistoval. Dnes a už 20 rokov, za čo ďakujem bohu, nemáme v Poľsku ministerstvo vnútorného obchodu a máme vnútorný obchod.
<P>
Chcel by som povedať, že liek na súčasnú krízu určite nie je vo väčšej regulácii, ani vo vyšších daniach, či väčšej intervencii. Samozrejme, nie som fanatikom bojujúcim za voľný trh. Myslím si, že úlohou štátu je korigovať trhové mechanizmy, malo by sa to však robiť veľmi opatrne. Ak chceme otvorene hovoriť o vývoji v Európe, nezabúdajme na to, ako sme v predchádzajúcom volebnom období hlasovali o smernici o službách. Spomeňme si, čo sa v tomto Parlamente stalo so smernicou o službách. Pretože bez voľného pohybu osôb, služieb a kapitálu nebude Európa schopná účinne konkurovať ostatným kontinentom sveta.
<P>
Počúvame tu dnes, že nemôžeme konkurovať ostatným regiónom politickej a hospodárskej integrácie, ale rozhodne sme to my samotní, kto podnikateľov na našom kontinente núti pre prílišnú reguláciu a nadmernú záťaž podnikov odchádzať niekam inde. Preto sa pýtajme sami seba, ako môžeme ešte viac podporiť stratégiu EÚ do roku 2020, pretože nemáme žiadnu inú stratégiu a z krízy sa, samozrejme, musíme dostať.
<P>
Taktiež niet pochýb o tom, že musíme pomôcť Grécku. Pre nás Poliakov, ktorých tu zastupujem, má slovo "solidarita" veľký význam. Preto musíme teraz prejaviť našu solidaritu s Gréckom. Chcel by som opäť zdôrazniť, že musíme urobiť všetko možné, aby sa Európa spamätala z hospodárskej krízy, pretože to nie je len problém miliónov rodín, je to tiež problém dôvery v našu budúcnosť. Dôverujem v budúcnosť Európy, verím v náš úspech.
<SPEAKER ID="422" NAME="Gabriele Zimmer" LANGUAGE="DE">
Vážená pani predsedajúca, ak porovnám rozpravu o poslednom bode programu s terajšou rozpravou, hovoríme jednoznačne o dvoch paralelných svetoch. Na jednej strane máme Európsku úniu, v ktorej sa štáty ako Grécko, Taliansko, Španielsko a Portugalsko nachádzajú v hlbokej kríze a v ktorej iné štáty ako Nemecko a Francúzsko prijímajú blokovacie opatrenia, pričom na druhej strane máme Európsku úniu, pre ktorú bola vypracovaná stratégia, ktorá tieto ťažké úlohy vôbec nezvláda.
<P>
Touto stratégiou sme neurčili nový smer vývoja Európskej únie, ani sme neposkytli odpovede na otázky týkajúce sa nástrojov, ktoré nefungujú. Rovnako sme sa nepokúsili vyjasniť rozdelenie kompetencií medzi členskými štátmi a Európskou úniou ani vzťah medzi eurozónou a krajinami v Európskej únii, ktoré do eurozóny nepatria. Nezahrnuli sme tam žiadnu z týchto problematík, ktoré sa vynorili počas posledných pár rokov v súvislosti s lisabonskou stratégiou, a neposkytli sme žiadne výhľadové odpovede. Neobjasnili sme budúci vývoj Európskej únie. To, samozrejme, umožnilo vznik nezhodám, ktoré teraz zaznamenávame.
<P>
Pokiaľ ide o diskusiu o európskom hospodárskom riadení a tiež o Európskom menovom fonde, nemôžeme sa jednoducho správať, ako keby bolo možné s touto stratégiou takto ďalej pokračovať. Pred diskusiami o realizácii stratégie EÚ do roku 2020 musíme túto stratégiu nutne pozastaviť a dopriať si viac času na rozhodovací proces a musíme vykonať analýzu skutočných problémov, ktorým čelíme. Občiansku spoločnosť a predovšetkým Parlament musíme do toho zapojiť vo výrazne väčšej miere, ako to bolo v minulosti. V opačnom prípade sa budeme prizerať, ako smerujeme ku katastrofe.
<SPEAKER ID="423" NAME="Godfrey Bloom">
v mene skupiny EFD. - Vážená pani predsedajúca, je hanba, že pán Barroso z rokovacej sály ušiel. Myslím si, že by sa dnes večer odo mňa mnoho naučil.
<P>
Vám všetkým by som poradil, aby ste sa príliš netrápili pre EÚ v roku 2020, pretože mám taký dojem, že v tom čase už nebude existovať. Dopadne rovnako ako Sovietsky zväz, na ktorý sa tak podobá, a to z rovnakých dôvodov: je centralizovaná; je skorumpovaná; je nedemokratická a nekompetentná; poháňa ju neprirodzené spojenectvo veľkých podnikov a zazobaných byrokratov; sponzoruje ju ekologicko-fašistická agenda z platformy zvrátenej biednej vedy nazývaná "zmena klímy".
<P>
Vždy, keď európski občania dostanú možnosť referenda, odmietnu ju. Briti, samozrejme, nedostali šancu vyjadriť sa vďaka podvodu jediných troch strán, ktoré majú v našej krajine prístup do televíznej diskusie, pričom im pomáhal verejný vysielateľ podplácaný EÚ známy ako BBC.
<P>
EÚ sa už rozpadá. Dnešné scény z Grécka sa do ostatných stredozemských krajín rozšíria rýchlejšie ako si vieme predstaviť, a nakoniec to zasiahne krajiny severnej Európy, na ktorých to ostane zaplatiť. Naše deti a naše vnúčatá nás budú preklínať, keď na nich zostane upratať tento neporiadok, ktorému sa dalo vyhnúť.
<SPEAKER ID="424" NAME="Franz Obermayr" AFFILIATION="NI">
(DE) Vážená pani predsedajúca, inteligentný, udržateľný rast, akcionizmus, reformy, hospodárske riadenie - mnoho pekných slov a ušľachtilých cieľov. Mám však v tejto súvislosti zopár otázok, ktoré mi dávajú dôvod na znepokojenie. Dopadne oznamovaná nová stratégia podobne ako jej predchodkyňa? Ako môžeme zapojiť regióny a miestne orgány, aby bola táto stratégia skutočne úspešná, a najmä ako môžeme lepšie podporiť a sledovať reorganizáciu vnútroštátnych rozpočtov? V každom prípade musíme byť s našimi modelovými riešeniami veľmi opatrní, aby sme zaistili, že centralistická forma európskeho hospodárskeho riadenia sa nevkradne cez zadné dvierka a nenaruší posledné zvyšky národnej zvrchovanosti.
<P>
Zvrchovanosť tiež znamená prevziať zodpovednosť, takže prevziať zodpovednosť aj za chybnú finančnú politiku. Je neprijateľné, že niektoré členské štáty žijú nad svoje pomery na úkor ostatných členských štátov. Musíme, prirodzene, prejaviť solidaritu, ale nesmie byť jednostranne výhodná. Centralistické hospodárske riadenie z Bruselu, ktoré by diktovalo európsky štandard, by bolo určite nesprávnou cestou.
<SPEAKER ID="425" NAME="Gunnar Hökmark" AFFILIATION="PPE">
Vážená pani predsedajúca, považujem za dôležité, aby sme hovorili o dobrom riadení v tom zmysle, že je, samozrejme, dôležité, aby sme vyvinuli na nás všetkých tlak zaviesť potrebné reformy, ale nezabudnime, že základné dobré riadenie v našich rukách je zabezpečiť, aby Európska únia robila to, čo Európska únia robiť má.
<P>
Urobili sme zopár chýb; jednou z nich je to, ako sme presadili Pakt stability a rastu. Nezabudnime, že pred zostavením nových pravidiel musíme dodržiavať tie najzákladnejšie, ale dovoľte mi tiež upozorniť na niekoľko ďalších vecí. Pokiaľ ide o finančné trhy, musíme o nich hovoriť ako o súčasti hospodárstva, a nie ako o samostatnom odvetví, pretože ak ich budeme považovať za samostatnú oblasť, nikdy nevytvoríme investície ani nové pracovné miesta.
<P>
Mierne ma znepokojilo, keď som si všimol, že predseda Bazilejského výboru II sa domnieval, že nové pravidlo pre kapitálovú požiadavku zníži hospodársky rast o 1 %. To je od neho dosť nízka úroveň. Zvýšenie kapitálovej požiadavky by mohlo viesť k menším investíciám, a to skutočne nepotrebujeme, keď chceme vybudovať novú dôveru v európske hospodárstvo pri súbežnom odstránení rozpočtových deficitov, ktoré máme.
<P>
Dovoľte mi upozorniť na jednu z vecí, ktoré môžeme urobiť spoločne, a totiž vytvoriť znalostné hospodárstvo. Je paradoxné, že čím viac sa naše spoločnosti a hospodárstva menia na znalostné, tým menej je náš trh vnútorný, pretože zákony týkajúce sa vnútorného trhu boli vypracované pre priemysel a staromódne hospodárstvo a menej pre odvetvie služieb, kde musíme v súvislosti so smernicou o službách zájsť ďalej. Dovoľte mi tiež povedať, že by sme mali zaviesť reformu, ktorá by európske univerzity urobila nezávislejšími a európskejšími, otvorenými pre študentov a výskumníkov a spôsobila by dynamický rozvoj v znalostnej spoločnosti.
<P>
Držme sa všetkých tých vecí, ktoré môžeme robiť spoločne na európskej úrovni. To je najlepšie dobré európske riadenie, aké máme.
<SPEAKER ID="426" NAME="Marita Ulvskog" AFFILIATION="S&amp;D">
(SV) Vážená pani predsedajúca, pochádzam z rovnakého členského štátu ako predchádzajúci rečník, patrím však k politickej ľavici. Zjavné je to aj v návrhoch, za ktoré sme my sociálni demokrati zodpovední.
<P>
Vidíme situáciu vo svete. Vidíme situáciu v Grécku: boje na uliciach, hroziaci generálny štrajk, zúfalstvo, hnev, hnev pre trhové hry so všetkými krajinami. Situáciu, samozrejme, ešte zhoršila skutočnosť, že kľúčové krajiny eurozóny nesplnili očakávania partnerského členského štátu, Grécka. Krízy sa však môžu rozšíriť. Je to nebezpečné obdobie pre všetky krajiny. Málo krajín môže počítať s tým, že zostane v bezpečí. Z tohto dôvodu sa my všetci musíme sústrediť na prekonanie krízy a predloženie dobrých návrhov. Musíme si však vybrať cestu, ktorá nebude zahŕňať len dosiahnutie krátkodobých riešení a krátkodobých úspechov a zahasenie ohňa, ktorý potom opäť vzbĺkne ešte väčším plameňom.
<P>
Po prvé, musíme investovať do niečoho, čo udrží vysoký dopyt. Čo ma pred samitom v júni znepokojuje je, že si vyberáme cestu, o ktorej hovoril predchádzajúci rečník. Pre samit je dôležité jasne sa zaviazať, že Európa neprejde do šetriaceho režimu so zníženým výkonom. Dôležité je udržať vysoký dopyt a stimulovať investície. Musíme znížiť mieru nezamestnanosti žien, mužov, mladých a starších ľudí. Osobne ma veľmi sklamalo zdanie rovnosti, ktoré posledná Rada predstavila po svojom zasadnutí.
<P>
Po druhé, musíme sa začať meniť na klimaticky inteligentné spoločnosti. V každej kríze je tiež určite možnosť vývoja: zmeniť trasy, prehodiť výhybku. Pre Komisiu je neuveriteľne dôležité, aby pani Hedegaardovej poskytla priestor, aby sa naozaj stala političkou v oblasti klímy, ktorá na stretnutí v Cancúne môže napomôcť zmeny v Európe.
<P>
Tretí bod sa týka finančných trhov. Pred pár týždňami nás v Osobitnom výbore pre finančnú, hospodársku a sociálnu krízu navštívil americký profesor, ktorý to vyjadril takto: "V Spojených štátoch hovoríme, že nemôžeme regulovať finančný trh, pretože to v Európe nerobia. Musíme to urobiť, ale nemáme na to odvahu. Čo teda hovoríte vy v Európe? Nuž, hovoríte, že nemôžete regulovať finančný trh, pretože to nerobia v Spojených štátoch." Takto pokračujeme, takto si navzájom pohadzujeme tento horúci zemiak. V takejto politike sú víťazi, ale tiež mnoho porazených. Musíme v tejto Európe nájsť odvahu zmeniť to.
<SPEAKER ID="428" NAME="Wolf Klinz" AFFILIATION="ALDE">
(DE) Vážený pán predsedajúci, dámy a páni, na základe svojich skúseností z hospodárstva viem, že stratégie sú len také dobré, aké sú ich konkrétne vykonávacie opatrenia a spôsob ich kontroly. Komisia je v tejto súvislosti dlžná odpoveď. Dozvieme sa o cieľoch, s ktorými sa môžeme celkom stotožniť, vypočujeme si vznešené zámery, ale nedozvieme sa vlastne nič konkrétne o tom, ako sa tieto ciele majú dosiahnuť.
<P>
Vychádzal som vlastne z predpokladu, že finančná a hospodárska kríza, najväčšia kríza, ktorú sme zažili od druhej svetovej vojny a ktorú teraz prehlbuje ďalší problém - kríza štátneho dlhu -, bude na prvom mieste úvah Komisie. Podľa môjho názoru to malo byť logické východisko, keďže obe krízy významne zmenili situáciu.
<P>
Ak sa nezastavíme len u vznešených zámerov, ale ak chceme počas nadchádzajúcich desiatich rokov skutočne niečo dosiahnuť, potom sa budeme musieť veľmi konkrétnym spôsobom zaoberať viacerými vecami.
<P>
Po prvé, musíme vykonať kontrolu našich financií nielen v EÚ, ale v každom členskom štáte, a to na základe jednotných kritérií, aby sme zistili, na čom naozaj sme, aký je náš manévrovací priestor z finančného hľadiska a čo si vlastne môžeme dovoliť urobiť.
<P>
Po druhé, musíme vypracovať mechanizmus na riešenie kríz, aby sme zabránili opätovnému vykoľajeniu v budúcnosti, ak by opäť došlo k turbulenciám na trhu.
<P>
Po tretie, musíme dokončiť vnútorný trh v oblastiach, kde ešte nie je dokončený - očakávam veľa od správy pána Montiho -, vrátane služieb.
<P>
Po štvrté, musíme presvedčivo preukázať, ako doplníme spoločnú menovú politiku spoločnou, úzko prepojenou hospodárskou a finančnou politikou, ba dokonca aj fiškálnou politikou.
<P>
Po piate, musíme veľmi konkrétne stanoviť, ako nahradíme divergenciu medzi členskými štátmi narastajúcou konvergenciou zameraním sa na hospodárske projekty, ktorých povaha bude naozaj európska. Tých je veľmi veľa: energetická politika, energetické prepojenia, vysokorýchlostné železničné a cestné siete, navigačné systémy a mnoho podobných projektov.
<SPEAKER ID="429" NAME="Emilie Turunen" AFFILIATION="Verts/ALE">
(DA) Vážený pán predsedajúci, chcela by som začať tým, že práca na stratégii EÚ do roku 2020 je veľmi dôležitá, pretože musíme vážne zohľadniť, ako sa budeme v budúcnosti v Európe navzájom podporovať. Musíme sa vážne zamyslieť nad tým, čo bude 23 miliónov nezamestnaných európskych občanov robiť v budúcnosti. Celkovo si však my v Skupine zelených/Európskej slobodnej aliancii myslíme, že stratégii chýbajú konkrétne ciele v mnohých dôležitých oblastiach, ktoré majú z projektu sociálnej Európy počas nasledujúcich 10 rokov urobiť hlavnú prioritu.
<P>
Po prvé, nevidíme jasný cieľ zameraný na zníženie nezamestnanosti mladých ľudí, ktorá je vo všetkých členských štátoch alarmujúco vysoká. Prvým krokom by tu mohlo byť zavedenie európskej záruky pre mladých ľudí, ktorá by im umožnila uchytiť sa na trhu práce. Po druhé, mali by sme zabezpečiť konkrétne ciele boja proti chudobe. Myslím si, že je hanbou, ak sa členské štáty Európy v najbohatšom regióne sveta nedokážu dohodnúť na konkrétnych cieľoch zníženia chudoby. Niektorí ľudia hovoria, že sa im nepáči definícia. Týmto ľuďom by som povedala, že by nemali dovoliť, aby sa technické záležitosti stali prekážkou. Iní hovoria, že nemáme právny základ v zmluvách. Týmto ľuďom by som povedala, že máme novú Lisabonskú zmluvu.
<P>
Po tretie, musíme dôsledne pracovať na záväznom pláne zamestnanosti. Musíme prepojiť ekologické investície s novými pracovnými miestami. Musíme rekvalifikovať a zaškoliť pracovníkov, aby boli schopní nastúpiť na tieto pracovné miesta. Napokon, hlavy štátov a predsedovia vlád musia zabezpečiť, aby existoval jednoznačný cieľ rozvíjať sociálnu Európu, v ktorej sa rovnaké ambície budú uplatňovať v oblasti zamestnanosti a sociálneho zabezpečenia a ktorá sa nebude zameriavať len na kvantitu, ale aj na kvalitu vytvorených pracovných miest. Stratégia EÚ do roku 2020 tieto parametre zatiaľ nezohľadňuje, preto máme pred sebou ešte veľa práce.
<SPEAKER ID="430" NAME="Malcolm Harbour" AFFILIATION="ECR">
Vážený pán predsedajúci, chcem hovoriť o nedostatku ambícií, ktorý vnímam v tejto stratégii EÚ do roku 2020, pre spôsob, akým môžeme využívať nástroje, ktoré teraz máme - jednotný trh -, aby sme dosiahli jeho veľmi efektívne fungovanie a vytvorili nové pracovné miesta a príležitosti: to, o čom hovorila pani Turunenová. Nestačí - a toto hovorím pánovi predsedovi a Rade, ak pán komisár počúva - zahrnúť jednotný trh a jeho dosiahnutie pod hlavičku: "Chýbajúce články a nedostatky". Ide o dôležitejšie veci, dámy a páni. Jednoducho nestačí povedať, že Komisia navrhne postup, pretože ide o spoločný projekt Komisie a členských štátov.
<P>
Náš výbor, Výbor pre vnútorný trh, tento týždeň s obrovskou väčšinou schválil správu, ktorá obsahuje niekoľko skutočne ambicióznych myšlienok o spoločnom postupe na dokončenie jednotného trhu. Dostanete ju na budúci týždeň spolu so správou profesora Montiho. Všimnime si pritom niekoľko základných rozdielov, obe strany. Chceme právny predpis o jednotnom trhu, súbor jasných politických cieľov na dokončenie jednotného trhu, a chceme vidieť aj verejné obstarávanie, úplne nedostatočne využívaný nástroj na dosiahnutie týchto cieľov inovácie a ekologickej technológie. V tomto dokumente sa to v podstate nespomína. Prečo, preboha, hovoríme o týchto iných cieľoch, keď sa vlastne nehýbeme v tom, čo už máme?
<SPEAKER ID="431" NAME="Ilda Figueiredo" AFFILIATION="GUE/NGL">
(PT) Vážený pán predsedajúci, táto stratégia nedáva odpoveď na vážne problémy, ktorým čelíme, a už vôbec nie na naozajstnú hospodársku a sociálnu katastrofu, ktorú zavedenie politík slobodnej hospodárskej súťaže spôsobuje v niektorých členských štátoch so zraniteľnejšími hospodárstvami. Je chybou trvať na politikách, ktoré sú totožné s liberálnou lisabonskou stratégiou, ktorá cestou hodila cez palubu ciele plnej zamestnanosti a odstránenia chudoby vyhlásené pre 10 rokmi a namiesto toho dala prioritu záujmom hospodárskych a finančných skupín, z čoho tieto profitovali, ale bolo to na úkor zhoršenia sociálnej situácie a zamestnanosti.
<P>
Stačí sa pozrieť na dôsledky uplatňovania slepých kritérií Paktu stability a liberalizácie a privatizácie strategických odvetví verejných služieb vrátane energetiky, dopravy a poštových služieb. Stačí sa pozrieť na to, čo sa deje v oblasti práce, kde sa znižuje istota pracovných miest a zvyšuje nezamestnanosť, ktorá v súčasnosti dosahuje vyše 23 miliónov, k čomu možno prirátať 85 miliónov ľudí v chudobe.
<P>
Na rozdiel od toho, o čom sa nás snažia presvedčiť, všetky ukazovatele naznačujú, že ak sa bude pokračovať v doterajších stratégiách, miera hospodárskeho rastu bude veľmi nízka a nižšia než v iných častiach sveta, čo bude znamenať, že nezamestnanosť sa zvýši, istota pracovných miest sa zníži a práca bude platená menej a prehĺbia sa aj chudoba a sociálne vylúčenie. Rozpočet Únie, žiaľ, nereaguje na potrebu hospodárskej a sociálnej súdržnosti, čo sa prejavilo v prípade situácie v Grécku.
<P>
Je preto načase, aby sme zhodnotili a uznali dôsledky politík, ktoré sme presadzovali. Je načase, aby sa sociálna trvalá udržateľnosť stala prioritou. Je načase zabrániť finančným špekuláciám a dominancii finančníctva v hospodárstve. Je načase skončiť s Paktom stability a dať Európskej centrálnej banke iné funkcie, zaviesť účinné kontroly finančného sektora a dať prioritu skutočnému paktu pokroku a sociálneho rozvoja.
<SPEAKER ID="432" NAME="Mario Borghezio" AFFILIATION="EFD">
(IT) Vážený pán predsedajúci, dámy a páni, skutočnosť, že tu diskutujeme o obsahu tejto stratégie EÚ do roku 2020 a skúmame ho, zatiaľ čo v Aténach umierajú pracujúci a krajina, národ je na okraji priepasti, vykresľuje príznačný, alebo by som dokonca povedal groteskný obraz európskej politiky.
<P>
Je mimoriadne pozoruhodné, že v takejto situácii Komisia nemá pocit, že by sa mala poriadne zamyslieť sama nad sebou, ako keby si neuvedomovala, že táto kríza, ktorá v určitých ohľadoch teraz dosiahla, povedal by som, dramatické rozmery, je dôsledkom mnohých vážnych chýb, čo sa prejavilo zlyhaním lisabonskej stratégie. Mnohé chyby a jeden páchateľ na lavici obžalovaných: euro.
<P>
Prišli ste sem a vo všetkých svojich vyjadreniach hovoríte, že Grécko je výnimočným prípadom, ale poviete to, keď dôjde - aj keď dúfame, že sa tak nestane - k ďalšej podobnej situácii napríklad v Španielsku? Bude to ďalšia výnimka? Už sme trochu unavení, keď stále počúvame výhovorku o výnimke: kríza s rizikovými hypotékami bola tiež výnimkou. Je ťažké uveriť tomu a je veľmi ťažké prijať, keď Komisia hovorí, že Európska únia sa ešte nerozhodla upratať v európskych bankách a povedať sporiteľom, výrobcom a reálnemu hospodárstvu, koľko špiny ešte stále je v európskych bankách, aby mohla vypracovať nejakú stratégiu.
<P>
Musíme si tieto veci zapamätať a pripomenúť si, že seriózna stratégia sa musí zakladať na reálnom hospodárstve, na systéme malých a stredných podnikov, a že musí dať, samozrejme, zodpovednú úlohu aj pracujúcim prostredníctvom ich účasti.
<SPEAKER ID="433" NAME="Csanád Szegedi" AFFILIATION="NI">
(HU) Vážený pán predsedajúci, dámy a páni, najväčším problémom EÚ je nepochybne nezamestnanosť. Za túto situáciu však nemôžeme viniť pracujúcich, roľníkov alebo podnikateľov. Jediným vinníkom je politická a hospodárska filozofia, ktorá sa spojila s nadnárodnými spoločnosťami proti pracujúcim, roľníkom a malým miestnym podnikateľom. Nadnárodné spoločnosti bez koreňov a zamerané výlučne na zisk si chcú utrhnúť leví podiel na zisku, pričom k verejným nákladom prispievajú čo najmenej.
<P>
Každé strategické rozhodnutie, ktoré je v prospech miestnych záujmov, je dobré pre členské štáty Európskej únie a každé rozhodnutie, ktoré presadzuje hegemóniu nadnárodných spoločností, je zlé. Strana Jobbik by chcela ukončiť hospodársky monopol nadnárodných spoločností a vrátiť Európu roľníkom a rodinným podnikom, aby sme s ich pomocou eliminovali nezamestnanosť v Európskom spoločenstve.
<SPEAKER ID="434" NAME="Herbert Reul" AFFILIATION="PPE">
(DE) Vážený pán predsedajúci, pán úradujúci predseda Rady a pán predseda Komisie, pán predseda Komisie práve povedal, že v časoch, ako sú tieto, nemôžeme zaujať prístup podľa hesla "zachráň sa, kto môžeš", ale potrebujeme predovšetkým dobrú spoluprácu a rozhodný prístup. To je pravda. Preto potrebujeme stratégiu na ďalší postup. Mám však dojem, že tento projekt stratégie do roku 2020 a najmä spôsob, ako ho tu máme prerokovať a dokončiť, nie je v skutočnosti žiadnou stratégiou. Ide skôr o úvahu hodenú na papier, ktorá sa má teraz pretlačiť v rámci zrýchleného postupu. Či možno takto zabrániť problémom, ktoré celkom správne opísal pán Barroso, je otázne. Povedal napríklad, že najväčším problémom lisabonskej stratégie bola skutočnosť, že do nej neboli zapojené zainteresované strany, že sa s ňou nestotožnili a že sa preto nezapojili do jej realizácie. Presne to sa stalo.
<P>
Ak je to však pravda, potom si na novú stratégiu musíme vyhradiť čas a dôsledne pracovať na tom, aby sme do nej zainteresované strany skutočne zapojili, a potom ju musíme pokojne prediskutovať. Chápem, že v tomto čase, keď nám finančná kríza a situácia v Grécku prinášajú každý deň nové problémy, to nemôžeme vyriešiť takto. Toto nie je ani žiadna kritika. Moja kritika spočíva v tom, že si v Parlamente necháme predpisovať, ako máme postupovať s týmto programom.
<P>
Na Konferencii predsedov výborov sme niekoľkokrát vyjadrili želanie, aby bol harmonogram naplánovaný starostlivejšie, aby sme mohli postupovať dôkladnejšie. Namiesto toho sa konanie urýchľuje a dnes vedieme rozpravu a ďalšiu budeme viesť na májovom zasadnutí, potom v júni pôjde návrh do Rady a tým sa to skončí. Nebuďte, prosím, prekvapení, keď prijaté opatrenia nakoniec nepovedú k žiadnej hmatateľnej zmene. To by ma neprekvapilo, pretože týmto spôsobom nemôžeme dosiahnuť zmenu. Potrebujeme dôkladnú analýzu a nie také povrchné závery, ktoré v uplynulých dňoch predložila komisárka pre opatrenia na ochranu klímy - ktoré sú odvodené z krízovej situácie a skutočnosti, že sa teraz produkuje menej CO2 - s tým dôsledkom, že si teraz môžeme stanoviť cieľ vo výške 30 % alebo 40 %.
<P>
Kríza nemôže byť meradlom. Tým musí byť perspektíva do budúcnosti. Musíme dôkladne vyhodnotiť situáciu a poriadne si premyslieť, aké závery môžeme vyvodiť z inovácií, hospodárskeho rozvoja a výskumu. K tomu sa však, samozrejme, nedostaneme.
<SPEAKER ID="435" NAME="Alejandro Cercas" AFFILIATION="S&amp;D">
(ES) Ďakujem vám, pán López Garrido, táto vďaka patrí človeku, ktorý dokáže odovzdať toto posolstvo predsedovi kolégia komisárov.
<P>
Dúfam, že po vašich slovách budú nasledovať činy a že v júni uvidíme veľmi odlišnú Radu v porovnaní s Radou, ktorú sme videli na jar. Je to preto, lebo vaše slová, ktoré od začiatku do konca podporujem, ma neuisťujú ani mi neberú obavy, že uvidím Radu plnú apatie, plnú pochybností, čo niekedy dokonca vyvoláva otázky, ktoré nás naozaj napĺňajú strachom, napríklad, že ciele, naše veľké politické, vykalkulované ciele nemožno odporúčať, ba ani dosiahnuť.
<P>
Ďakujem vám, pán López Garrido, dúfam, že španielske predsedníctvo pomôže vyriešiť všetky tieto neistoty, pretože som presvedčený o tom, že toto obdobie sa bude v budúcnosti vnímať ako dôležitá éra v dejinách Európy. Sú to veľmi chaotické časy, v ktorých sa riešia hlavné úlohy, ako napríklad otázka, či chceme viac Európy alebo menej Európy.
<P>
To je cieľom stratégie EÚ do roku 2020. Budeme o 10 rokov viac či menej zjednotení? Zvíťazia tí, čo veria, že musíme spolupracovať, aby sme vyriešili hospodárske a sociálne problémy, alebo tí, čo robia krok späť a uspokoja sa s nacionalizmom a ničia aj tie základné prvky, ktoré sa vybudovali za posledných 40 rokov? Budeme sa viac podporovať? Budeme pripravení prijať ciele vzájomnej solidarity, deliť sa spravodlivejšie, vytvárať väčšie bohatstvo a deliť sa oň spravodlivejšie, alebo to všetko necháme v rukách trhov?
<P>
Neverím, ako povedali niektorí kolegovia poslanci, že sa to stalo, pretože máme veľa Európy, veľa regulácie alebo veľa sociálnej spravodlivosti. Naopak, práve nedostatok Európy, nedostatok regulácie zapríčinil krízu.
<P>
Chcel by som preto uviesť dve požiadavky, pán López Garrido: zachovajte ciele boja proti chudobe a ciele presadzovania lepšieho vzdelávania, ktoré sú v texte Komisie, ale nie v texte Rady, a stotožnite Parlament s hlasom ľudu, aby sa program ľudí mohol stať programom Európy namiesto toho, aby bol programom technokratov alebo takzvaných trhov, ktoré sú často programom špekulantov.
<SPEAKER ID="436" NAME="Olle Schmidt" AFFILIATION="ALDE">
(SV) Vážený pán predsedajúci, čo sa týka Grécka, týka sa nás všetkých vrátane krajín mimo eurozóny. Európa musí byť dnes jednotná a prijať rozhodné opatrenia, a nie sa ďalej štiepiť. Preto, pán komisár, je obrovským sklamaním, že 11 krajín v piatok nebude prítomných. Bolo povedané, že my v Európe máme spoločný osud, ale to, žiaľ, momentálne nie je pravda.
<P>
Dohľad nad finančnými trhmi treba, samozrejme, sprísniť a potrebujeme, samozrejme, prísnejšie právne predpisy. Toto aj ja ako liberál dokážem pochopiť a akceptovať, ale musí sa to vykonať vyváženým spôsobom a musí sa to koordinovať na globálnej úrovni.
<P>
Zaveďme rozhodné a agresívne opatrenia, ak by to malo byť potrebné, ale nesmieme konať v panike. Musíme si zachovať čo najchladnejšiu hlavu, aby sme nespôsobili ďalšiu škodu hospodárskej obnove, ktorá sa napriek všetkému a napriek situácii v Grécku ukazuje.
<P>
Keď som počúval pána Blooma, bol som naozaj znechutený. Teraz tu nie je, ale porovnávať Európsku úniu so Sovietskym zväzom je urážkou všetkých tých, ktorí trpeli pod sovietskou tyraniou, a všetkých tých miliónov ľudí, ktorí zahynuli. Myslím si, že pán Bloom by sa mal ospravedlniť všetkým ľuďom, ktorých urazil.
<SPEAKER ID="438" NAME="Lajos Bokros" AFFILIATION="ECR">
Vážený pán predsedajúci, keď španielsky premiér José Luis Rodríguez Zapatero inauguroval španielske predsedníctvo v Štrasburgu, predniesol prejav o stratégii EÚ do roku 2020, pričom ani raz nespomenul, prečo vlastne predtým stroskotala lisabonská stratégia. Potom som mu položil otázku: ako je možné uvažovať o novej stratégii a pritom neanalyzovať neúspech predošlej?
<P>
Teraz nemám na výber, ale musím zopakovať svoju otázku, pretože v novom dokumente sa nepíše ani slovo o tom, prečo došlo k tomuto neúspechu. Señor Garrido, môžete prosím zodpovedať moju otázku: ako je možné stanoviť nový, veľmi ambiciózny súbor cieľov bez predošlej analýzy dôvodov neúspechu lisabonskej stratégie?
<SPEAKER ID="439" NAME="Cornelis de Jong" AFFILIATION="GUE/NGL">
(NL) Vážený pán predsedajúci, vyzývam Komisiu a Radu, aby urobili jasné rozhodnutia. Predovšetkým: rozhodnite sa pre demokraciu. Ako Rada zamýšľa urobiť rozhodnutia, ktoré stanovia socioekonomické politiky v členských štátoch na obdobie desiatich rokov, pričom voliči na ne nebudú môcť vyjadriť svoj názor počas tohto obdobia, počas týchto desiatich rokov? Znamenalo by to napríklad, že odchádzajúci holandský premiér by mohol prijať rozhodnutia na desať rokov, a to je jednoducho neprijateľné.
<P>
Po druhé, práca má byť platenou prácou. Cieľ dosiahnuť zamestnanosť 75 % znie dobre, ale Európa nepotrebuje ďalších chudobných pracujúcich. Ako vlastne Rada definuje zamestnanosť?
<P>
Po tretie, rozhodnite sa pre zdravé verejné výdavky. Ako môže Komisia predložiť rozpočet na rok 2011 s prísľubom rastu aspoň 5,8 %, pričom stratégia EÚ do roku 2020 kladie silný dôraz na úsporné opatrenia?
<P>
Po štvrté, rozhodnite sa pre sociálny vnútorný trh. Súhlasia Komisia a Rada s Výborom pre vnútorný trh a ochranu spotrebiteľa, ktorý navrhol, aby mal vnútorný trh sociálnejší étos a aby sa verejné zákazky zameriavali viac na kvalitu a sociálnu spravodlivosť?
<P>
Po piate, rozhodnite sa pre zníženie chudoby. Čo sa týka zníženia chudoby, Rada sa zameriava len na hospodársky rast. V uplynulých rokoch hospodársky rast viedol najmä k vyplácaniu vysokých platov manažérom, ale chudobní ešte viac chudobnejú. Aké opatrenia napríklad prijmete, aby ste zabezpečili, že osoby s najvyššími príjmami a banky, nie chudobní, zaplatia účet za krízu?
<SPEAKER ID="440" NAME="Mara Bizzotto" AFFILIATION="EFD">
(IT) Vážený pán predsedajúci, dámy a páni, na konštruktívne riešenie problému zamestnanosti prostredníctvom opatrení EÚ sú potrebné tri kľúčové slová: reagovať, rozvíjať, zabezpečiť.
<P>
Reagovať: konkrétne vzdať sa oslavného tónu europropagandy a prijať praktické opatrenia na riešenie problémov, ktoré trápia občanov EÚ, a zabezpečiť priame spojenie medzi odborným vzdelávaním a trhom a územnými požiadavkami, ako aj zmeniť vnímanie manuálnych povolaní zo strany mladých ľudí.
<P>
Rozvíjať: konkrétne urobiť zo stratégie EÚ do roku 2020 pozitívnu syntézu požiadaviek podnikov a pracujúcich na podporu pracovného trhu, kde na nestabilitu dopytu na trhu reaguje tzv. flexiistota pracovných zmlúv.
<P>
Zabezpečiť: konkrétne dať prácu tým, ktorí ju stratili, v prvom rade našim občanom. Členské štáty preto musia stanoviť prisťahovaleckú politiku v súlade so súčasnými požiadavkami v oblasti prisťahovalectva a vzhľadom na 23 miliónov nezamestnaných by mali na niekoľko rokov zvážiť zastavenie prisťahovalectva z krajín mimo EÚ. Nevidím iný spôsob, ako ochrániť naše pracovné miesta, náš sociálny systém. Potrebujeme pragmatizmus, odvahu a decentralizáciu.
<SPEAKER ID="441" NAME="Marian-Jean Marinescu" AFFILIATION="PPE">
(RO) Trvalo udržateľný hospodársky rast si vyžaduje obrovské, dlhodobé investície aj do odvetvia dopravy. Odvetvie dopravy vytvára približne 10 % HDP Európskej únie a vytvára viac ako 10 miliónov pracovných miest.
<P>
Využívam túto príležitosť, aby som vyzval Európsku komisiu a Radu, aby pri dokončovaní stratégie EÚ do roku 2020 zohľadnili aj nasledujúce mimoriadne podstatné faktory týkajúce sa odvetvia dopravy: podporu výskumu, vývoja a inovácií s cieľom dosiahnuť ekologickú dopravu, konsolidáciu cieľa EÚ o dekarbonizácii dopravy prostredníctvom využívania alternatívnych zdrojov, elektrických áut, IDS, inteligentného riadenia dopravy, ktoré by sa vzťahovalo aj na leteckú dopravu, zlepšenie koordinácie v rámci infraštruktúry s cieľom posilniť ochranu životného prostredia, sociálne podmienky pracovníkov a bezpečnosť cestujúcich.
<P>
Chcel by som zdôrazniť nasledujúce absolútne podstatné aspekty v konkrétnych oblastiach: naliehavú potrebu zaviesť Jednotné európske nebo v leteckej doprave, naliehavú potrebu zaviesť interoperabilitu v oblasti železničnej dopravy, rozšírenie a zlepšenie stavu cestnej infraštruktúry a bezpečnosti na európskych cestách v odvetví cestnej dopravy, zavedenie komodality vo vnútrozemských prístavoch a rozšírenie tzv. námorných diaľnic na námornú a riečnu dopravu a naliehavú potrebu trvalo udržateľného rozvoja mestskej mobility.
<P>
Európska komisia musí zohľadniť všetky tieto aspekty súvisiace s mobilitou, ktorá musí patriť medzi kľúčové prvky stratégie EÚ do roku 2020. Dobre koordinovaný rozvoj odvetvia dopravy je rozhodujúci pre trvalo udržateľný rozvoj a zachovanie a vytváranie stabilných pracovných miest.
<SPEAKER ID="442" NAME="Anni Podimata" AFFILIATION="S&amp;D">
(EL) Vážený pán predsedajúci, ďakujem vám veľmi pekne. Dovoľte mi, aby som ako Grékyňa začala vyjadrením hlbokej ľútosti v súvislosti s tragickými udalosťami, ktoré sa stali v našej krajine a viedli k smrti troch občanov, ktorí uviazli v banke, keď extrémisti počas veľkej, úplne pokojnej demonštrácie banku podpálili.
<P>
Chcela by som využiť túto tragickú príležitosť, pretože viem, že celá Európa a všetky európske médiá dnes pozorujú Grécko, a chcela by som požiadať svojich kolegov poslancov, aby prejavili zodpovednosť, rozvahu, solidaritu a, čo je najdôležitejšie, rešpekt voči krajine, ktorá prechádza takým ťažkým obdobím. Hovorím to, pretože sa obávam, že určité veľké európske noviny v určitých hlavných mestách budú od zajtra práve na základe týchto tragických udalostí tvrdiť, že ich obavy a pochybnosti, či Grécko bude schopné a je rozhodnuté realizovať veľmi ťažké rozhodnutia, ktoré prijalo v súvislosti s finančnou reformou, sú oprávnené.
<P>
Pretože hneď deň po dohode z minulej nedele sa začal odvíjať ten istý príbeh, ktorý sme počúvali od 11. februára, so sériou komentárov o neefektívnosti gréckych opatrení a o vyhliadkach na reštrukturalizáciu gréckeho dlhu, so špekuláciami, či krajina opustí eurozónu a, samozrejme, s novými útokmi trhov na grécke dlhopisy i na portugalské a španielske dlhopisy.
<P>
Chcela by som vedieť, vzhľadom na to, že tu vedieme rozpravu o vyhliadkach stratégie EÚ do roku 2020, kam toto povedie. Kam smerujeme s absolútnou závislosťou národných hospodárstiev od trhových kríz, od ratingov úverových ratingových agentúr, ktoré sa nikomu nezodpovedajú a ktorých ratingy, či už sú správne, alebo nesprávne, týkajúce sa spoločností alebo štátov, a to najmä v eurozóne, nemajú absolútne žiadne dôsledky a nepodliehajú vôbec žiadnej kontrole?
<P>
(potlesk)
<SPEAKER ID="443" NAME="Ramona Nicole Mănescu" AFFILIATION="ALDE">
(RO) V posledných dvoch rokoch čelíme najvážnejšej globálnej hospodárskej kríze. Z toho vyplýva, že je veľmi dôležité, aby naše úsilie bolo zamerané lepšie a aby stimulovalo konkurencieschopnosť, produktivitu a potenciál pre hospodársky rast.
<P>
Ciele stratégie musia byť realistické. Preto musia byť definované v úzkej súvislosti s národnými cieľmi členských štátov, ktoré sú definované na základe priorít a špecifických daností každého členského štátu. V dôsledku toho by som chcela privítať návrh, aby sa ciele prijaté na úrovni Spoločenstva pretransformovali do rôznych národných cieľov.
<P>
Požiadala som Komisiu, aby ako súčasť uznesenia Parlamentu predložila nové opatrenia, ako napríklad možné sankcie pre členské štáty, ktoré nebudú uplatňovať stratégiu, a stimuly pre tie, ktoré ju uplatňovať budú. Financovanie zo strany Európskej únie by vlastne malo byť podmienené nielen dosiahnutím cieľov, ale aj kompatibilitou s cieľmi stratégie. Nesmieme však ignorovať dôležitosť politiky súdržnosti pri dosahovaní hospodárskych a rozvojových cieľov Európskej únie.
<P>
Musíme preto dôkladne preskúmať návrhy Komisie, pretože návrh, ako je tento, na automatické zastavenie štrukturálnych fondov v prípade členského štátu s veľkým deficitom rozpočtu by bol nerealistickým opatrením a celkom v rozpore s cieľmi politiky súdržnosti, najmä s tými, ktoré sa zameriavajú na znižovanie rozdielov medzi členskými štátmi.
<SPEAKER ID="444" NAME="Oldřich Vlasák" AFFILIATION="ECR">
(CS) Európska únia predstavuje najrozsiahlejšiu geopolitickú entitu na svete z hľadiska obyvateľstva. Náš doterajší úspech, ku ktorému musíme v súčasnom krízovom období pristupovať s veľkou pokorou, spočíva v schopnosti našich hospodárstiev rozvíjať najmä svoje inovačné a exportné schopnosti.
<P>
Toto je osobitne zrejmé vzhľadom na konkurenciu, akou sú napríklad USA, Japonsko, ale aj Čína, India a Brazília. V tejto súvislosti považujem za kľúčové zachovať orientáciu stratégie najmä na hospodársky rast a pracovné miesta. Sociálne problémy a zmena klímy nesmú v tejto súvislosti odvádzať pozornosť od týchto hlavných cieľov.
<P>
Zároveň si musíme uvedomovať, že podstatným predpokladom inteligentného a udržateľného rastu v našich členských štátoch, ich regiónoch a obciach je dostatočná infraštruktúra, a to dopravná, ako aj v oblasti životného prostredia. Tento faktor nie je v stratégii EÚ do roku 2020 dostatočne zohľadnený, a teda celkom chýba potrebné zameranie sa na pokračovanie a posilnenie investícií do dobudovania infraštruktúry najmä v tých štátoch a regiónoch, kde je momentálne nedostatočne rozvinutá.
<SPEAKER ID="445" NAME="Joe Higgins" AFFILIATION="GUE/NGL">
Vážený pán predsedajúci, kľúčová stratégia Európskej komisie pre EÚ do roku 2020 je spoliehanie sa na neoliberálny kapitalizmus a trhový systém - inými slovami na presne tie isté faktory, ktoré uvrhli svet do súčasného hospodárskeho chaosu a ktoré sa prejavili v reakcii Komisie a vlád EÚ na finančnú krízu v Grécku: hanebná kapitulácia pred špekuláciami a honbou žralokov na finančných trhoch za ziskom, požiadavka, aby boli služby a životná úroveň gréckych pracujúcich, dôchodcov a chudobných obetované nenásytnej hrabivosti týchto finančných trhov, ktoré nie sú nejakým všemocným bohom, ako sa nás snažia presvedčiť komentátori v médiách, ale investičné banky, prevádzkovatelia hedžových fondov, držitelia dlhopisov a podobní - paraziti hľadajúci maximálne zisky tým, že zámerne špekulujú s cieľom vytvoriť finančnú nestabilitu a potom to zneužívajú, aby pustili žilou pracujúcim. Je toto Európa, ktorú chceme mať v roku 2020?
<P>
Je dojímavé počúvať pána Barrosa, ako ich vyzýva, aby sa správali zodpovedne: požiadajte žraloka, aby sa vzdal svojej chuti na krv! Reakciu gréckych pracujúcich by mali podporiť všetci pracujúci v celej Európe. Musíme zlomiť diktatúru trhu. To nedosiahnu idioti, ktorí podpaľujú banky, ale vytrvalá a masová mobilizácia a štrajky pracujúcich a náhrada tohto chorého systému demokratickým socializmom a skutočnou humánnou spoločnosťou, ktorú treba vytvoriť do roku 2020.
<SPEAKER ID="446" NAME="Jaroslav Paška" AFFILIATION="EFD">
(SK) Pri všetkej úcte k predloženým materiálom sa nedá prehliadnuť ich podobnosť s päťročnými plánmi, ktoré mali východný blok doviesť k údajnému blahobytu. Aj v tých sa v úvode priznalo, že predchádzajúca stratégia nebola z rozličných dôvodov úspešná.
<P>
Potom sa vytýčili smelé ciele a začalo sa s presviedčaním ľudu, že tentoraz to bude už naozaj všetko lepšie. Lepšie však nebolo. Stratégie sa striedali a hospodárstvo padalo. Aj týmto stratégiám totiž chýbalo rešpektovanie základných pravidiel hospodárskeho života. Európa dnes stráca dych aj napriek tomu, že má v porovnaní s úspešnejšou Čínou či Indiou väčšie percento vzdelanej populácie. Prečo? Lebo na každý nový problém reaguje rovnako ako Európska rada či Komisia, a to zriadením ďalšej novej inštitúcie či ďalšieho úradu. Väčšina vzdelaných Európanov sa potom stráca v útrobách všelijakých úradov a tieto milióny vzdelaných ľudí, ktorí by rovnako dobre mohli kreatívne pracovať v iných oblastiach, napríklad na inováciách a vývoji pre produkčnú sféru, iba v kanceláriách obracia papiere a odčerpáva spoločné zdroje.
<P>
Vážení, ak chceme byť naozaj úspešnejší, musíme predovšetkým zjednodušiť pravidlá súžitia a podnikania a zmenšiť administratívne zaťaženie. Musíme vytvoriť viac priestoru pre uplatnenie samostatnosti, podnikavosti či kreativity ľudí a peniaze, ktoré dnes dávame na administratívu, presmerovať na vývoj, podporu inovácií a rozvoj produkčnej sféry.
<SPEAKER ID="447" NAME="Othmar Karas" AFFILIATION="PPE">
(DE) Vážený pán predsedajúci, dámy a páni, spoločenstvo Európy, dôveryhodná politická únia, trvalo udržateľný rast, trvalo udržateľná zamestnanosť a inovácie, sociálna súdržnosť a trvalo udržateľná konkurencieschopnosť sú našimi cieľmi.
<P>
Stratégia EÚ do roku 2020 nie je naším cieľom. Stratégia EÚ do roku 2020 musí byť nástrojom, ktorý nám umožní dosiahnuť tieto ciele. Musí sa stať našou Schumanovou deklaráciou roku 2010 a musí byť rovnako konkrétna, ako bola deklarácia z 9. mája 1950. Stratégia EÚ do roku 2020 nesmie zdegenerovať na zbierku nesplniteľných želaní do budúcnosti ani na odpadkový kôš plný všetkých našich nevyriešených otázok, problémov a frustrácií. Musí byť konkrétnym, financovateľným, trvalo udržateľným nástrojom, ktorý nám dá odpoveď na krízu, a musí byť motivujúcim, overiteľným projektom Európskej únie, ktorého neplnenie budeme môcť aj sankcionovať. Stratégia EÚ do roku 2020 musí iniciovať konkrétne projekty zamerané na rast, zamestnanosť, výskum, inovácie a trvalo udržateľnú konkurencieschopnosť.
<P>
Musíme vykonať kontrolu našich financií vo všetkých členských štátoch i v Európskej únii, aby sme mali pravdivé východisko pre naše plány do budúcnosti a aj aby sme vedeli, čo musíme financovať a na čo potrebujeme peniaze. Musíme aj preveriť, či je stratégia EÚ do roku 2020 kompatibilná s našimi vnútroštátnymi politikami v oblastiach rozpočtu, daní, výskumu, energetiky, inovácií a sociálnych vecí. Mali by sme plne podporiť opatrenia pána Rehna.
<P>
Stratégia EÚ do roku 2020 musí byť vyjadrením novej, spoločnej politickej vôle a našej odpovede na, žiaľ, narastajúci nacionalizmus, egoizmus a protekcionizmus. Dokončime vnútorný trh a vytvorme popri menovej únii silnú hospodársku úniu, ktorá bude súčasťou dôveryhodnej politickej únie. Toto potrebujeme, nič viac a nič menej.
<SPEAKER ID="448" NAME="Sergio Gaetano Cofferati" AFFILIATION="S&amp;D">
(IT) Vážený pán predsedajúci, dámy a páni, musím vyjadriť svoje obavy v súvislosti s júnovým samitom, pretože v rozprave nevidím nič nové, čo by nám pomohlo napraviť odporúčania jarného zasadnutia Rady. Tieto odporúčania boli sklamaním, pretože sa nezakladali ani na tej najmenšej kritike obmedzení Lisabonu a dôsledkov neúspechu pri realizácii politických a kultúrnych plánov, ktoré patrili v čase, keď boli vypracované, medzi najdôležitejšie.
<P>
Sú sklamaním aj preto, lebo ignorujú krízu: 10 bodov bolo stanovených všeobecne, bez vzájomných logických súvislostí. Sú súhrnom dobrých úmyslov, ktoré však podľa všetkého netvoria politiku. A sme stále na tom istom mieste. Nevidím ani žiadny jasný zámer identifikovať priority. Problémom Európy je úroveň jej konkurencieschopnosti v globálnom systéme. Nemôže preto ignorovať sociálnu súdržnosť, jeden zo základných faktorov konkurencieschopnosti. Bez súdržnosti sa nedokáže žiadna krajina, a už vôbec nie nadnárodná skupina, udržať na svetovom trhu, pretože by mala vnútorné konflikty spôsobujúce, že bude každým dňom menej a menej konkurencieschopná.
<P>
Na druhej strane je tu otázka inovácií. Nestačí o nich len hovoriť, musíme stanoviť konkrétne ciele, ktoré nie sú uvedené v odporúčaniach, o objeme zdrojov, ktoré sa majú vyčleniť na inováciu výrobkov i procesov. Len kvalita, kvalita v občianskom živote, v práci, a na druhej strane vo výrobe tovaru a poskytovaní služieb môže Európu vrátiť späť na konkurencieschopnú úroveň po mimoriadne vážnych dôsledkoch tejto krízy. Napokon by som doplnil, že je tu ešte jedna vec, o ktorej sa nikdy nehovorí: môžeme presadzovať ambiciózne ciele, ak budeme mať aj politickú integráciu. Členské štáty o tom nehovoria, tie túto tému uzavreli: žalostné riadenie gréckej krízy to dokazuje.
<SPEAKER ID="449" NAME="Ivo Strejček" AFFILIATION="ECR">
(CS) Pochádzam z členského štátu, kde som do svojich 28 či 29 rokov žil v systéme založenom na centrálnom plánovaní, kde sa život riadil päťročnicami a každá päťročnica bola vždy nahradená novými plánmi, pretože staré plány neboli nikdy splnené. Prepáčte mi preto, prosím, že som možno citlivý alebo precitlivený na to, keď plánujeme, ako bude vyzerať Európa v roku 2020, a pritom počas tejto isto veľmi zaujímavej rozpravy nevnímame, alebo to vnímame len sčasti, čo sa dnes deje nielen v Grécku, ale v celej eurozóne. Celé popoludnie veľmi pozorne načúvam rozprave v tomto Parlamente a počúvam výzvy na viac Európy, viac centralizácie, viac centrálneho riadenia. V tejto chvíli a v tejto rozprave by som chcel na to odpovedať tým, že potrebujeme menej centralizácie, potrebujeme viac dôvery v trh, potrebujeme viac trhu a trhového mechanizmu, pretože to, čo sa teraz momentálne deje nielen v Európskej únii, nielen v eurozóne, ale aj v Spojených štátoch a v ostatných krajinách tohto typu, je príbeh neuveriteľného zlyhania všetkých štátnych zásahov.
<SPEAKER ID="450" NAME="Pilar del Castillo Vera" AFFILIATION="PPE">
(ES) Vážený pán predsedajúci, mnohí kolegovia poslanci sa pýtali, prečo zlyhal lisabonský program a či by sme nemali v záujme ďalších krokov začať analyzovať toto zlyhanie.
<P>
Podľa môjho názoru bolo problémom lisabonského programu to, že v konečnom dôsledku nebol ničím iným než symbolom uzavretým do bubliny, ktorý v praxi vôbec nebol zrealizovaný. Nakoniec sme zistili, že na jednej strane je teória, lisabonský program, o ktorom sme všetci rozprávali, a na druhej strane je prax, ktorá s teóriou nemala nič spoločné.
<P>
Preto podľa môjho názoru a na základe týchto skúseností stratégia EÚ do roku 2020 musí byť novým programom, ktorý možno presadzovať len vtedy, ak sa prejaví spoločná angažovanosť - to chcem zdôrazniť: spoločná angažovanosť - všetkých inštitúcií: európskych politických inštitúcií a národných politických inštitúcií.
<P>
Je potrebné, aby túto angažovanosť bolo možné overiť a vyhodnotiť, aby sme o nej mali informácie a aby sme mohli kedykoľvek vykonať nápravu, ak sa záväzky nesplnia a objavia sa neúspechy. Ide o to, aby sme sa nedostali do žiadnej extrémnej situácie. Buď všetci pochopíme, že tento spoločný projekt potrebuje tieto nástroje, aby sa pohol dopredu, alebo budeme čoskoro v podobnej situácii.
<SPEAKER ID="451" NAME="Jo Leinen" AFFILIATION="S&amp;D">
(DE) Vážený pán predsedajúci, témou lisabonskej stratégie bola konkurencieschopnosť a bola to veľmi výrazne jednostranne zameraná hospodárska stratégia, ktorá, samozrejme, sčasti stroskotala. Som preto veľmi rád, že témou stratégie EÚ do roku 2020 je teraz trvalá udržateľnosť. To je správna cesta, po ktorej musíme ísť, a to zahŕňa aj lepšiu rovnováhu medzi hospodárskymi, sociálnymi a ekologickými trendmi a potrebami.
<P>
Nevýhodou trvalej udržateľnosti je, že to je veľmi všeobecná koncepcia, ktorej môže chýbať obsah. Preto ju musíme konkretizovať. V tejto súvislosti je dokument Komisie príliš vágny, keďže v celkovej mozaike chýba príliš veľa kamienkov, a preto to nemôžeme zrealizovať. Európa efektívne využívajúca zdroje je správna - máme malé rezervy energetických zdrojov a málo surovinových rezerv -, ale chýbajú ciele a nástroje, ktoré by nás priviedli do tohto bodu efektívnosti zdrojov vo výrobe a v spotrebe. V tejto súvislosti dúfam, že do júna budeme mať niečo konkrétnejšie a že budeme presne vedieť, čo má každý z nás robiť - čo má robiť Komisia, čo má robiť Parlament a čo majú robiť členské štáty.
<P>
Zdá sa, že v súvislosti s touto Európou efektívne využívajúcou zdroje sa akosi zabudlo na životné prostredie, pretože vzduch, voda, pôda a aj ekosystémy sú takisto zdrojmi. To sa úplne stratilo. V tejto súvislosti by som chcel od Výboru pre životné prostredie, verejné zdravie a bezpečnosť potravín počuť konkrétnejšie, čo v tejto veci máme urobiť. Stratégia biodiverzity stroskotala. Bola, samozrejme, vypracovaná nová stratégia až do roku 2020 a tento bod v nej treba zohľadniť.
<P>
Ochrana klímy sa už preberala veľakrát. Myslím si, že musíme zvýšiť náš cieľ zníženia z 20 % na 30 % a potrebujeme záväzné ciele pre energetickú účinnosť. Toto je príliš vágne, musíme z toho urobiť právne záväznú vec.
<SPEAKER ID="452" NAME="Mirosław Piotrowski" AFFILIATION="ECR">
(PL) Vážený pán predsedajúci, stratégia EÚ do roku 2020, o ktorej diskutujeme, má predovšetkým ideologický rozmer. Vyjadruje veľa chvályhodných cieľov, ako napríklad zvýšiť zamestnanosť a dosiahnuť, aby 40 % občanov EÚ získalo vysokoškolské vzdelanie, a zvýšiť aj výdavky na inovácie. Je zvláštne, že pre krajiny, ktoré nesplnia povinnosť zrealizovať tieto krásne myšlienky, sa nezavádzajú žiadne sankcie. Mohol by vzniknúť dojem, že autori stratégie nevenujú ani najmenšiu pozornosť vážnej kríze v Grécku ani tomu, čo by sa čoskoro mohlo stať v Španielsku a Portugalsku - teda udalostiam, ktoré by mohli viesť nielen k rozkladu eurozóny, ale aj k erózii Európskej únie.
<P>
V takom dramatickom momente pre Európu sa neustále predkladá napríklad odporúčanie znížiť emisie skleníkových plynov o 30 %, čo zabrzdí hospodárstva strednej a východnej Európy vrátane Poľska. Tieto krajiny môžu stratiť aj v dôsledku obmedzení uplatnených na politiku súdržnosti. Existuje veľa indícií pre to, že utopický a socialistický projekt stratégie EÚ do roku 2020 postihne osud lisabonskej stratégie. Dúfajme, že medzitým nespôsobí väčšie škody.
<SPEAKER ID="453" NAME="Danuta Maria Hübner" AFFILIATION="PPE">
Vážený pán predsedajúci, aby akákoľvek stratégia bola účinná, je podľa môjho názoru potrebné, aby sa vytvorili silné väzby medzi jej cieľmi a dostupnými politickými nástrojmi. Vidím štyri hlavné politické nástroje ako mechanizmy na realizáciu stratégie EÚ do roku 2020.
<P>
Po prvé, najdôležitejšia je regulácia vnútorného trhu, ktorá bude stimulovať konkurencieschopnosť a hospodársku dynamiku a uzná sociálne záväzky, ktoré vyplývajú z hospodárskej integrácie, a v tomto bode by som chcela jednoznačne podporiť slová pána Malcolma Harboura.
<P>
Po druhé, sú to kapitálové investície do dopravnej, energetickej a telekomunikačnej infraštruktúry. Potrebujeme kapitálové investície bezprecedentného objemu. Je preto potrebné zmobilizovať verejné i súkromné financovanie, musia sa dôrazne presadzovať najmä verejno-súkromné partnerstvá a európske finančné inštitúcie sa musia posilniť, aby sa prekonali prekážky pri financovaní rastu, ktoré boli vytvorené deficitom a subjektmi kupujúcimi dlh národných rozpočtov.
<P>
Po tretie, sú to verejné výdavky prostredníctvom európskeho rozpočtu. Keďže ciele EÚ sú primárne horizontálne, nie odvetvové, výdavky rozpočtu EÚ by sa mali zakladať na jednotnom prístupe k rozvoju v kombinácii s posilnenými finančnými a inžinierskymi nástrojmi a presadzovať otvorenie našich hospodárstiev svetovej hospodárskej súťaži.
<P>
Po štvrté, je to koordinácia výdavkov národných rozpočtov v prioritných oblastiach prostredníctvom otvorenej metódy koordinácie. Mäkké mechanizmy tejto metódy, aj keď sú zlepšené, nás však môžu posunúť vpred k dohodnutým cieľom stratégie EÚ do roku 2020 len sčasti, preto to môže byť len podporný nástroj.
<P>
Európska koordinácia sa musí zamerať na oblasti, kde existuje alebo sa môže vytvoriť skutočná európska pridaná hodnota a kde to nebude deformovať hospodársku súťaž. Dostupné politické nástroje sa musia využívať spôsobom, ktorý zaručí, že sa vyhneme pasci modelu silného protekcionistického rastu prostredníctvom tradičnej odvetvovej priemyselnej politiky. To by mohlo podkopať atraktivitu Európy pre investície a podniky a znížiť jej rastový potenciál. Stratégia EÚ do roku 2020 musí byť stratégiou rastu a pracovných miest, pretože niet inej možnosti.
<SPEAKER ID="454" NAME="Kader Arif" AFFILIATION="S&amp;D">
(FR) Vážený pán predsedajúci, dámy a páni, finančná, hospodárska a sociálna kríza, ktorú zažívame, je bezprecedentná. Tvrdo zasahuje náš kontinent a jeho obyvateľov, spôsobuje obrovské sociálne a ľudské problémy a Grécko je, žiaľ, pre nás toho krutým a zahanbujúcim príkladom.
<P>
Nezamestnanosť sa neustále zvyšuje. Milióny Európanov sú už bez práce a toto číslo narastá zo dňa na deň. Odpoveď musí byť politická, silná, rýchla a koordinovaná a musí zohľadniť vážnu ekologickú krízu, ktorú zažívame a ktorá si vyžaduje nový model rozvoja.
<P>
Tieto mnohé krízy vzbudzujú medzi našimi spoluobčanmi množstvo očakávaní a nádejí, na ktoré by mala odpovedať stratégia EÚ do roku 2020. No zoči-voči problémom výnimočného rozsahu sa odpoveď nepremenila na skutočnosť, čo mi je ľúto. Usmernenia stanovené v marci Európskou radou nezodpovedajú tejto úlohe. Nie je tu žiadna rozhodnosť, žiadna ambicióznosť, ale to ma, žiaľ, už neprekvapuje.
<P>
Všade sa vy, členovia Rady a Komisie, vy a vaši komisári, chválite jednotnosťou svojich politík. Mám však dojem, že vás to má len chrániť a zakryť vašu nečinnosť. Nemáte jednotnú stratégiu spájajúcu hospodárske, sociálne, obchodné, priemyselné, poľnohospodárske a výskumné politiky na zaručenie trvalo udržateľného a spravodlivého rozvoja.
<P>
Okrem toho sa vonkajší rozmer európskych opatrení súvisiacich s obchodom nikde nedá nájsť alebo funguje v znamení nedotknuteľnej liberálnej dogmy o tzv. globálnej Európe. Chceme, aby bol obchod vhodným nástrojom, ktorý pomôže vytvárať pracovné miesta a rast, bojovať proti chudobe a podporovať rozvoj.
<P>
Vy však sledujete - nie z odborných, ale z politických dôvodov - iný cieľ: pretekáte sa v znižovaní nákladov a miezd, pretekáte sa v uzatváraní bilaterálnych dohôd o voľnom obchode na úkor viacstranného prístupu a spôsobujete tak sociálny a fiškálny damping. Ak táto politika bude pokračovať, bude zodpovedná za príliš veľa strát pracovných miest, príliš veľa presídlení podnikov a príliš veľa sociálnych škôd.
<P>
Na záver, očakávame, že Komisia a Rada obnovia európskeho ducha a odmietnu národné egoistické záujmy, aby sa z Európy stal prístav nielen prosperity, ale aj solidarity. Zabezpečiť, aby Európa sprostredkúvala iný obraz o sebe nielen smerom k svojim občanom, ale aj k zvyšku sveta: o to ide uzneseniu Skupiny progresívnej aliancie socialistov a demokratov v Európskom parlamente.
<SPEAKER ID="455" NAME="Richard Seeber" AFFILIATION="PPE">
(DE) Vážený pán predsedajúci, je vlastne zbytočné komentovať pripomienky krajnej politickej pravice a ľavice v tomto Parlamente, pretože sú vlastne nedôležité v tejto rozumnej snemovni, keďže tá sa opiera o politické sily, ktoré majú záujem o rozvoj Európy. Ak sa však stratégia EÚ do roku 2020 teraz porovnáva s komunistickou päťročnicou, mali by sme týmto ľuďom povedať, aby si v učebnici vyhľadali hospodársku politiku a prečítali si jej dejiny. Potom uvidia rozdiely.
<P>
Krajná politická ľavica - nie tie rozumné politické sily, ktoré tu sedia o niečo vľavo od nás - teraz hovorí, že Európa by sa viac-menej mala vrátiť do komunistických časov. Časť Európy, žiaľ, zažila komunizmus a všetci vieme, ako sa to skončilo. Môžeme si želať veľa vecí, ale je dôležité, aby sme našim občanom umožnili žiť v dôstojnosti a prosperite, v ktorej budú môcť využívať vzdelávanie a iné služby poskytované spoločnosťou.
<P>
Pre nás ako politický systém je preto nevyhnutné, aby sme zvážili, ako môžeme využiť existujúce zdroje čo najlepším spôsobom. Ide jednoducho o otázku realizácie tohto plánu. Každá rodina a každý miestny orgán zvažuje, čo robiť so zdrojmi, aby zabezpečili, že za určitý čas dosiahnu pokrok. Je rozumné takto postupovať.
<P>
Len trhové hospodárstvo - s určitými hranicami, nie nespútaný trh - doteraz dokázalo poskytovať tieto služby dlhodobo. Preto je zmysluplné, aby sme na európskej úrovni premýšľali, ako môžeme toto trhové hospodárstvo v Európe zorganizovať. Myslenie výlučne v rámci štátnych hraníc už nie je úspešnou stratégiou a je odsúdené na neúspech. Preto musíme zvážiť, ako môžeme dosiahnuť, aby tento európsky trh slúžil ľuďom. Nejde o konkurencieschopnosť ako takú, ide o to, aby sme zabezpečili, že Európa bude konkurencieschopná, aby mohla poskytovať ľuďom služby. Ide výlučne o túto diskusiu.
<P>
Mnohí kolegovia poslanci už zašli do podrobností. Ja by som sa chcel obmedziť na tieto všeobecné úvahy. Ale silám na politických okrajoch musíme niekedy povedať: premyslite si to, čo poviete, ale predovšetkým si prečítajte knihy o dejinách!
<SPEAKER ID="456" NAME="Silvia-Adriana Ţicău" AFFILIATION="S&amp;D">
(RO) Miera nezamestnanosti dosiahla v súčasnosti v Európskej únii úroveň 10 %, kým miera nezamestnanosti mládeže dosiahla 20 %. Tento rok nebol 1. mája, ktorý je Sviatkom práce, žiadny dôvod na oslavu, pretože v Európskej únii je 23 miliónov nezamestnaných.
<P>
Je potrebné, aby sme jasne určili, do ktorých odvetví v EÚ je potrebné investovať v záujme poskytnutia pracovných miest. Len vzdelávanie nám umožní dať mladým ľuďom zručnosti, ktoré potrebujú na získanie pracovného miesta a na slušné živobytie. Aj investície do poľnohospodárstva zaistia, že Európska únia si bude vedieť zabezpečiť základné životné potreby, ako sú potraviny a biopalivá.
<P>
Dôležité sú aj investície do dopravnej infraštruktúry. Tento rok prehodnocujeme zoznam prioritných projektov siete TEN-T. EÚ potrebuje vysokorýchlostnú železničnú dopravnú sieť, ktorá bude slúžiť všetkým hlavným mestám Európskej únie, ako aj veľkým európskym mestám. Musí tiež zmodernizovať cestnú infraštruktúru, prístavy a letiská. Myslím si, že Európska únia musí v prvom rade investovať do budovania dopravnej infraštruktúry vo východnej Európe. Jedine tak budeme môcť mať skutočne účinný vnútorný trh. Všetky tieto projekty si však vyžadujú finančné zdroje vo výške mnohých miliárd EUR, ktoré sa do verejných rozpočtov vrátia prostredníctvom daní a cla a najmä prostredníctvom vytvorených pracovných miest a podnieteného hospodárskeho rozvoja.
<P>
Okrem toho investície do energetickej infraštruktúry, energetickej účinnosti a obnoviteľných zdrojov energie znížia energetickú závislosť EÚ a do roku 2030 vytvoria približne 2,7 milióna nových pracovných miest. Namiesto investovania do iniciatívy tzv. inteligentných miest však vidíme, že viac ako 150 miliónov EUR z Plánu hospodárskej obnovy Európy zostáva nevyčerpaných. V neposlednom rade musí Európa investovať do výskumu a do trvalo udržateľného rozvoja európskeho priemyslu.
<P>
Vážený pán predsedajúci, na záver by som chcela vyzvať Komisiu a Radu, aby na podporu pracovníkov verejného sektora, ktorí v dôsledku hospodárskej krízy prišli o prácu, vytvorili nástroj podobný Európskemu fondu na prispôsobenie sa globalizácii.
<SPEAKER ID="457" NAME="Enikő Győri" AFFILIATION="PPE">
(HU) Vážené dámy, vážení páni, myslím si, že všetci vieme, aká veľká úloha nás čaká. Musíme sformulovať spoločnú stratégiu pre členské štáty a inštitúcie Európskej únie, ktorá zaistí riešenie následkov krízy a zároveň Európskej únii a všetkým jej členským štátom umožní, aby boli konkurencieschopné v celosvetovom hospodárskom priestore a rozvíjali sa spôsobom, ktorý je trvalo udržateľný z hľadiska životného prostredia, aby všetci občania Únie urýchlene už v krátkej dobe pocítili zvýšenie životnej úrovne.
<P>
Chcela by som však vysloviť dve pripomienky k novej stratégii, ktorá sa podľa mňa dotýka základných vecí, no je dôležité spomenúť dve veci. Po prvé, v súvislosti s merateľnými cieľmi je na mieste istá rozvaha a obozretnosť. Musia byť ambiciózne, no zároveň realistické a dosiahnuteľné a musia zohľadňovať to, kde jednotlivé členské štáty začali a aké sú ich možnosti. Chudoba sa v Spojenom kráľovstve chápe inak ako v Bulharsku. Máme odlišné vzdelávacie systémy. Vzniká napríklad otázka, či zvyšovanie podielu ľudí s vysokoškolským vzdelaním na 40 % má význam všade alebo či tým len jednoducho nezvyšujeme počet nezamestnaných absolventov vysokých škôl. Myslím si však, že naše ciele by mali v každom prípade zahŕňať zlepšovanie odbornej prípravy.
<P>
Moja druhá poznámka je, že stratégia by mala posilniť vnútornú súdržnosť EÚ, inými slovami jej konvergenciu. Súhlasím s tým, že kľúčové odvetvia by mali dostať pomoc, lebo ony sú hnacou silou európskeho hospodárstva. Zároveň musíme pamätať na to, že vnútorné rozdiely medzi 27 členskými štátmi, ktoré sú v rôznych štádiách rozvoja, by sa len zväčšili, ak by sme presadzovali politiku jednostranného hospodárskeho rozvoja, ktorá zdôrazňuje konkurencieschopnosť bez zohľadnenia osobitných čŕt členských štátov. Bez vnútornej súdržnosti nemôže existovať vonkajšia konkurencieschopnosť. Odstránenie priepasti medzi menej rozvinutými oblasťami by znamenalo širšie trhy, účinný dopyt a inovačný potenciál pre celú Úniu a zároveň menšie požiadavky na sociálnu starostlivosť. Musíme vytvoriť rámec pre menej rozvinuté oblasti, ktorý im umožní využívať možnosti vnútorného trhu. Časom sa teda všetci stanú konkurencieschopní na základe vlastnej sily. Dúfam, že v novej stratégii nájdeme miesto pre politiku súdržnosti.
<SPEAKER ID="458" NAME="RadvilMorkūnaitė-Mikulėnien" AFFILIATION="PPE">
(LT) Dnes diskutujeme o Európskej únii, akú by sme radi uvideli o desať rokov. V súčasnosti je nezamestnanosť, najmä medzi mladými ľuďmi, jedným z najväčších problémov Európskej únie a to nás, žiaľ, núti hovoriť o dnešných mladých ľuďoch ako o stratenej generácii tejto doby. Hovoríme o tvorbe nových pracovných miest, ochrane životného prostredia, hovoríme o podpore iniciatív pre mladých ľudí, o podpore vzdelávacieho systému, o mnohých ďalších dôležitých prvkoch, no väčšinou o týchto veciach hovoríme tak, akoby to boli samostatné veci, a chýba nám ucelený obraz. Keď čítam súčasné návrhy stratégie EÚ do roku 2020, mám, žiaľ, pocit, že ak sa nám nepodarí zohľadniť názory tých, ktorí budú musieť túto stratégiu vykonávať, inými slovami názory mladých ľudí, znovu môže zostať len pri prázdnych slovách. Chcela by som, aby stratégia EÚ do roku 2020 spájala hospodárstvo a ekológiu, aby pri jej vykonávaní pomáhali mladí ľudia a aby tak mladým ľuďom poskytla možnosť ponúknuť svoje vedomosti a vytvárať budúcnosť Európskej únie. Keďže ja sama som predstaviteľkou tých mladých ľudí, ktorí budú stratégiu vykonávať, chcela by som predniesť niekoľko konkrétnych návrhov. Podporme v prvom rade vytváranie ekologických pracovných miest, čiže vytvárajme možnosti na väčšiu podporu tých podnikov, ktoré vytvárajú ekologické pracovné miesta a zamestnávajú mladých ľudí, či už v odvetviach poľnohospodárstva, výroby, dopravy, alebo služieb. Po druhé venujme väčšiu pozornosť environmentalizmu alebo presnejšie environmentálnemu vzdelávaniu, začleňme ho do vzdelávacích programov a zároveň ho prezentujme ako nový odbor. Podniknutie týchto dvoch krokov pritiahne viac mladých ľudí k tomu, aby sa podieľali na vytváraní ekologického hospodárstva: mladých ľudí, ktorí majú dostatok vedomostí, zručností a verím, že aj odhodlania. Bola by som veľmi rada, keby bol Európsky parlament menej skeptický a keby sa v ňom vyskytovalo menej neopodstatnených porovnaní, aké sme počuli včera, a viac odhodlania, optimizmu a jednoty.
<SPEAKER ID="459" NAME="Petru Constantin Luhan" AFFILIATION="PPE">
(RO) Som pevne presvedčený, že stratégia EÚ do roku 2020 vytvorí hospodársky silnejšiu a inovačnejšiu Európu. Takisto som presvedčený, že sa nám podarí prekonať súčasnú hospodársku a finančnú krízu, pretože máme obrovský potenciál z hľadiska inovačného trhu práce, ako aj prírodných zdrojov. Vítam úsilie Komisie, ktorá nám predložila toto oznámenie.
<P>
Cítim však povinnosť otvoriť diskusiu o politike súdržnosti a vyjadriť svoju nespokojnosť s tým, že sa - ako sa zdá - zmenil spôsob vykonávania lisabonskej stratégie. Dosahovanie hospodárskej, sociálnej a územnej súdržnosti zahŕňa aj iné faktory, ako sú faktory týkajúce sa rastu, ktorý je inteligentný, trvalo udržateľný a ktorý prispieva k začleňovaniu. Občania sa prostredníctvom nás a našich zvolených zástupcov vyjadrujú, že ešte stále potrebujú investície do infraštruktúry, prístupu k službám a rozvoja všetkých regiónov bez ohľadu na to, aké sú odľahlé.
<P>
Priority stanovené na obdobie rokov 2007 - 2013 ukázali, aká veľká je potreba zlepšiť infraštruktúru a podporovať hospodársku konkurencieschopnosť v konvergenčných oblastiach. Vzájomná závislosť medzi hospodárstvami poukazuje na potrebu súdržnosti a zabezpečenia [...]
<P>
(Predsedajúci prerušil rečníka.)
<SPEAKER ID="460" NAME="Sylvana Rapti" AFFILIATION="S&amp;D">
(EL) Vážený pán predsedajúci, na začiatok by som z tribúny Európskeho parlamentu chcela vyjadriť svoju sústrasť v súvislosti so smrťou mojich troch krajanov, ktorí dnes boli zabití počas incidentov v Aténach. Je mi úprimne ľúto, že pán predseda Barroso v mene Komisie nevyjadril svoju sústrasť. Dúfam, že pán Rehn, ktorý ho zastupuje, to v rámci svojho druhého vyhlásenia napraví.
<P>
Po druhé chcem povedať, že je potrebné, aby Komisia konala teraz, lebo čím dlhšie sa odkladá hľadanie riešenia problémov, ktorým dnes Európa čelí, a takým je aj problém Grécka, tým viac sa oslabujú ciele do roku 2020. Ciele do roku 2020 sú založené na cieľoch do roku 2010. Cieľ dosiahnuť zmiernenie chudoby je založený na súčasnosti. S opatreniami, ktoré je Grécko nútené prijať, nebude schopné prispieť k tomuto cieľu.
<P>
Musíte Grécku pomôcť, lebo inak bude 40 % mladých absolventov vysokých škôl bez práce. Premýšľajte o tom a konajte teraz.
<SPEAKER ID="461" NAME="Elisabeth Schroedter" AFFILIATION="Verts/ALE">
(DE) Veľmi pekne vám ďakujem, pán predsedajúci. Pán Barroso hovoril o opatreniach, ktoré musíme podniknúť v súvislosti so stratégiou EÚ do roku 2020, no potom opustil sálu Parlamentu. Nebude preto počuť jedno z najdôležitejších opatrení. Budem teda hovoriť k španielskemu predsedníctvu a ďakujem úradujúcemu predsedovi Rady za to, že tu zostal a sleduje rozpravu až do konca.
<P>
Jedno z najdôležitejších opatrení, ktoré je potrebné urobiť v súvislosti so stratégiou EÚ do roku 2020, je zabezpečenie trvalo udržateľného rozvoja. Vďaka nemu sa podarí využiť potenciál v oblasti ekologických pracovných miest. Tieto potenciálne ekologické pracovné miesta si vyžadujú komplexnú iniciatívu. V tejto súvislosti je nutné zaistiť zohľadňovanie zmien a práv pracovníkov a zavedenie iniciatívy v oblasti odbornej prípravy a ďalšej odbornej prípravy. Viem, že španielske a belgické predsedníctva na tom pracujú, a ja by som vás chcela výslovne povzbudiť, aby ste v tom pokračovali a predložili Rade iniciatívu do konca tohto roka.
<SPEAKER ID="462" NAME="John Bufton" AFFILIATION="EFD">
Vážený pán predsedajúci, hovoríme o stratégii EÚ do roku 2020, čo bude o 10 rokov, no podľa mňa by sme sa azda mali zamyslieť nad uplynulými 10 hodinami. Veľmi ma zarmútilo, keď som sa dozvedel o úmrtiach v Grécku. Je to veľmi smutné. Je mi ľúto rodín a vyjadrujem svoju sústrasť rodinám a priateľom úbohých zosnulých. Pred niekoľkými týždňami som však v Parlamente varoval pred občianskymi nepokojmi v súvislosti so situáciou v eurozóne a problémami, ktorým v súčasnosti čelí.
<P>
Myslím si, že nastal čas, aby sa tento Parlament, Komisia a Rada prebrali a uvedomili si skutočnosť, že eurozóna má nedostatky, že nefunguje. Videli sme problémy v Grécku. Mám pocit, že sa prenesú do Španielska. Nemyslíte si, že skôr ako prídu o život ďalší ľudia, nastal čas, aby sme boli úprimní, pozorne sa zaoberali situáciou v súvislosti s krajinami eurozóny a priznali si, že má nedostatky?
<SPEAKER ID="463" NAME="Piotr Borys" AFFILIATION="PPE">
(PL) Vážený pán predsedajúci, hospodárstvo EÚ je naďalej najsilnejšie, no toto eldorádo nemusí trvať naveky. Kríza a tragické udalosti v Grécku nám poukázali na to, že z ambicióznej stratégie EÚ do roku 2020 musíme dnes vyvodiť nejaké závery. Na rozdiel od lisabonskej stratégie musíme byť pri vykonávaní stratégie EÚ do roku 2020 smelí a dôslední. To, či umožníme budúcim generáciám žiť v súdržnej a bohatej Európe alebo či ich zanecháme v Európe, ktorej vládne kríza, závisí od nás.
<P>
30 % Európanov dnes nemá odbornú kvalifikáciu. To vysvetľuje ambiciózne plány v súvislosti so vzdelávaním: znížiť počet študentov, ktorí predčasne ukončujú školskú dochádzku, na 10 % a zabezpečiť, že 16 miliónov ľudí dosiahne vzdelanie tretieho stupňa. Moju výzvu je možné zhrnúť slovami, že je potrebné, aby sme v súčasnosti plnili veľké vzdelávacie úlohy veľmi svedomito a rýchlo. Vyzývam na koordinované a veľmi dôsledné kroky zo strany všetkých inštitúcií a členských štátov EÚ.
<SPEAKER ID="464" NAME="Monika Flašíková Beňová" AFFILIATION="S&amp;D">
(SK) Je škoda, že tu nezostal pán predseda Komisie, aj keď má určite dôležité úlohy, ale myslím si, že práve Európa 2020 je tým najdôležitejším strategickým materiálom, a neviem, čo dôležitejšie v súčasnosti pán predseda môže mať.
<P>
Je však jasné z rozpravy, ktorá tu prebehla naprieč politickým spektrom, že žiadne veľké nadšenie tento materiál v Európskom parlamente nevyvolal. Treba objektívne povedať, že situácia v Európe pri plánovaní tohto materiálu je veľmi komplikovaná a že tento materiál vznikal na pozadí jednej z najhorších hospodárskych kríz, aké si európske generácie pamätajú. A preto, podľa mňa, jednou z najdôležitejších vecí, ktorú by mala stratégia riešiť, je ochrániť ľudí ekonomicky najzraniteľnejších, ktorí žili v ťažkých podmienkach pred krízou, žijú v nich aj v súčasnosti a ktorí túto krízu nezapríčinili.
<P>
Preto si myslím, a to je konkrétny návrh k tomuto materiálu, že by bolo dobré, keby sme usmernenie, ktoré sa týka práve oblasti chudoby a sociálneho vylúčenia, dostali do toho mainstreamového zamerania a keby nebolo usmernením druhej kategórie, keby sa netýkalo len oblasti zamestnanosti, ale bolo by prierezové a týkalo sa všetkých tých dôležitých oblastí.
<SPEAKER ID="465" NAME="Krisztina Morvai" AFFILIATION="NI">
(HU) Stratégia pre budúcnosť Európy je vytvorená na základe dvoch hodnotových systémov a ja by som chcela upozorniť na skutočnosť, že tieto dva hodnotové systémy je možné zosúladiť len s veľkými ťažkosťami, ak vôbec, a preto by sme si mali medzi nimi vybrať. Kľúčové slová jedného z týchto hodnotových systémov sú konkurencieschopnosť, rast a globalizácia, kým pre druhý je kľúčovým slovom udržateľnosť. Hovoríme o udržateľnosti z hľadiska životného prostredia. Vieme, že nútený rast a globalizácia majú pre životné prostredie hrozné dôsledky. Udržateľnosť sa neberie do úvahy. Hovoríme o udržateľnosti zo sociálneho hľadiska. Tí ľudia, drobní poľnohospodári, malé a stredné podniky a iní, ktorí nedokážu držať krok s prehriatou hospodárskou súťažou a globalizáciou, krachujú, vypadávajú z hospodárskej súťaže a chudobnejú. To je v úplnom protiklade s udržateľnosťou zo sociálneho hľadiska. Moji voliči a ja zastávame názor, že medzi týmito dvoma hodnotovými systémami by sme si mali zvoliť udržateľnosť.
<SPEAKER ID="466" NAME="Diego López Garrido" LANGUAGE="ES">
Vážený pán predsedajúci, na úvod by som chcel odpovedať na priamu otázku, ktorú mi položil pán Bokros. K tejto téme sa vyjadrili aj pán Cofferati, ktorý momentálne nie je prítomný, a pani del Castillová, ktorá tu tiež nie je. Aj iní o nej hovorili.
<P>
Prečo zlyhala lisabonská stratégia? To bola priama otázka, ktorú položil pán Bokros.
<P>
Som jednoznačne presvedčený, že to zapríčinili mnohé dôvody a bolo by trochu neprimerané a arogantné, keby som sa situáciu snažil zjednodušovať. Ak by som si však na vysvetlenie neúspechu lisabonskej stratégie musel vybrať jeden z tých dôvodov, tým najpresvedčivejším dôvodom je asi to, že Európska únia, ktorá vtedy prijala jednotný trh, ktorá prijala jednotnú menu, nepodnikla kroky nevyhnutné pre vytvorenie hospodárskej únie. K týmto krokom nedošlo.
<P>
V Maastrichtskej zmluve sa hovorilo o hospodárskej a menovej únii. My sme zostali v menovej únii, no neprešli sme k hospodárskej únii.
<P>
Preto si myslím, že stratégia EÚ do roku 2020 musí byť súčasťou novej fázy Únie, ktorá predstavuje krok smerom k hospodárskej únii. Táto hospodárska únia znamená predovšetkým hospodárske a sociálne riadenie Únie.
<P>
Základným prvkom takejto hospodárskej únie je stratégia pre rast a vytváranie kvalitnej zamestnanosti, čo je v zásade účelom tejto rozpravy. Je to rozprava, ktorú považujem za veľmi zaujímavú a nesmierne bohatú z hľadiska príspevkov. Okrem toho prináša nové, dôležité rozmery, ktoré neboli súčasťou lisabonskej stratégie alebo sa na ne v tejto stratégii nekládol rovnaký dôraz. Ide napríklad o technologický rozmer alebo sociálny rozmer, ktoré spomínali pán Cofferati, pán Cercas a pán Arif, a rozmer boja proti zmene klímy, ktorý súvisí s tým, čo hovorila pani Schroedterová.
<P>
Hospodársku úniu však nie je možné dosiahnuť len pomocou stratégie pre rast a vytváranie kvalitnej zamestnanosti. To nie je všetko. To by bola odpoveď na otázku pani Harmsovej, ktorá tu momentálne nie je.
<P>
Potrebujeme okrem nej niečo, na čom pracuje pán komisár Rehn, ktorý je ďalším rečníkom, a o čom som sa zmienil predtým. Potrebujeme koordináciu hospodárskych politík, politík zamestnanosti a sociálnych politík, ku ktorej v Európe nedošlo a nedošlo k nej v rámci lisabonskej stratégie.
<P>
Túto vec od nás požaduje aj Lisabonská zmluva. V článku 5 Zmluvy o fungovaní Európskej únie sa uvádza, že členské štáty musia, majú povinnosť - nie je to dobrovoľné - koordinovať svoje hospodárske politiky a svoje politiky zamestnanosti. Ak chcú, môžu tiež - a podľa môjho názoru by aj mali - koordinovať svoje sociálne politiky.
<P>
Okrem stratégie pre rast a vytváranie pracovných miest, koordinácie hospodárskych politík a politík zamestnanosti potrebujeme európsky dohľad nad finančnými trhmi. Ide o balík pre finančný dohľad, o ktorom som hovoril predtým a na ktorý reagoval pán Verhofstadt. Teší ma, že je za to, aby Európsky parlament v čo najkratšom čase prijal stanovisko k balíku opatrení pre finančný dohľad.
<P>
Okrem toho, a to je niečo, čo pán Barroso zvlášť zdôraznil vo svojom príhovore, potrebujeme mať vonkajší rozmer. Európska hospodárska únia potrebuje mať vonkajší rozmer, jedinú vonkajšiu pozíciu, konkrétne v skupine G20. Mám na mysli to, čo povedal pán Barroso a s čím sa takmer úplne stotožňujem.
<P>
Pre hospodársku úniu potrebujeme aj riadiace inštitúcie - Európsku radu, ktorá vytvorí strategické línie, Komisiu, ktorá bude monitorovať a vykonávať stratégiu, a zákonodarné orgány pre stratégiu: Radu a Európsky parlament.
<P>
Okrem toho potrebujeme nástroje na vytváranie stimulov v súvislosti s touto stratégiou, ako sú schválenie štrukturálnych fondov a európskych fondov na riadenie tejto stratégie. To je niečo, k čomu v zásade nedošlo - aspoň nie vo veľkom rozsahu - počas rokov platnosti lisabonskej stratégie.
<P>
Myslím si, že toto sa už v Európskej únii deje - robíme krok k ďalšej fáze, fáze, ktorú si žiada 21. storočie. Je to fáza globalizácie, čiže hospodárskej únie. Nielen vnútorného trhu či menovej únie, ale aj hospodárskej únie. To je cesta, po ktorej musíme ísť, a musíme to robiť dôsledne, s medziinštitucionálnym dialógom, aký tu prebieha dnes popoludní, a musíme to urobiť čo najrýchlejšie.
<P>
Myslím si, že toto od nás všetkých žiadajú európski občania.
<SPEAKER ID="468" NAME="Olli Rehn">
člen Komisie. - Vážená pani predsedajúca, dovoľte mi poďakovať vám za veľmi bohatú a zodpovednú rozpravu, ktorá tu dnes popoludní prebieha, a dovoľte mi tiež opraviť jedno vyhlásenie, ktoré sa týka pána predsedu Barrosa. On v mene Komisie vyjadril sústrasť. Chcem sa k nemu pridať a vyjadriť svoju sústrasť rodinám a priateľom obetí dnešného násilia v Aténach. Nesúhlas v demokracii je normálny, no uchýlenie sa k násiliu nie je nikdy prijateľné.
<P>
Trvalo udržateľný rast a vytváranie pracovných miest je skutočne jadrom stratégie EÚ do roku 2020 a ja by som sa chcel niekoľkými slovami vyjadriť k finančnej stabilite, ktorá je nevyhnutnou podmienkou návratu k udržateľnému rastu a k cieľom stratégie EÚ do roku 2020. Môžete ju nazvať aj stratégia EÚ do roku 2010, lebo tú potrebujeme, aby sme mohli uspieť v stratégii EÚ do roku 2020.
<P>
Rozhodnutie členských štátov eurozóny z minulej nedele o aktivovaní mechanizmu pre koordinovanú a podmienenú finančnú pomoc Grécku nebolo ľahké rozhodnutie, no bolo nevyhnutné. Bolo to zodpovedné a správne riešenie. Úlohou Komisie je teraz zaistiť, aby dvojstranné spustenie prebiehalo koordinovane a aby sa systematicky a prísne uplatňovala podmienenosť.
<P>
Finančná podpora dáva Grécku priestor na obnovu udržateľnosti jeho verejných financií, ako aj jeho celkovej hospodárskej konkurencieschopnosti. Toto je potrebné nielen v prípade Grécka, ale tiež preto, aby sme mohli zabezpečiť finančnú stabilitu v Európe a vyhnúť sa rozšíreniu miestneho gréckeho požiaru na európsky lesný požiar. Finančná stabilita je nevyhnutná pre trvalé hospodárske oživenie Európy, pre udržateľný rast a vytváranie pracovných miest.
<P>
Niektorí z vás spomínali efekt nákazy a obavy týkajúce sa iných krajín eurozóny či Európskej únie. Nikto nemôže poprieť, že na finančných trhoch počas uplynulých dní a týždňov vládlo napätie, no ako na všetkých finančných trhoch, aj tu sa značne zveličuje. Všetky členské štáty eurozóny robia opatrenia na konsolidáciu verejných financií, v neposlednom rade aj Portugalsko a Španielsko.
<P>
Grécko predstavuje v eurozóne a teraz aj v Európskej únii jedinečný a zvláštny prípad. Prípad Grécka riešia predovšetkým členské štáty eurozóny spolu s Komisiou, Európskou centrálnou bankou a Medzinárodným menovým fondom. Som presvedčený, že uspejeme a prekonáme tieto neľahké problémy.
<P>
Musíme sa z krízy poučiť. Je to dôležité pre hospodárske riadenie stratégie EÚ do roku 2020. Posledný vývoj v európskom hospodárstve, v neposlednom rade v súvislosti s Gréckom, ukázal, že je naliehavo a neodkladne potrebné posilniť hospodárske riadenie v Európe. Budúci týždeň Komisia predloží konkrétne návrhy na posilnenie koordinácie hospodárskej politiky a rozpočtového dohľadu členských štátov v Európskej únii.
<P>
V hospodárskej a menovej únii bola menová oblasť oveľa silnejšia než hospodárska. Je najvyšší čas vniesť do hospodárskej únie život. Toto bola aj základná predstava zakladateľov hospodárskej a menovej únie. Naša hlavná zásada je, že prevencia je vždy účinnejšia než náprava, a preto svoje návrhy vytvárame na základe posilňovania prevencie aj nápravy. Hlavné stavebné prvky našich návrhov sú trojaké.
<P>
Po prvé musíme posilniť Pakt stability a rastu, a to jeho preventívnu aj nápravnú stránku. Potrebujeme systematickejší a prísne preventívny rozpočtový dohľad, aby sa už nikdy nevyskytli prípady, akým je Grécko.
<P>
Po druhé musíme zájsť ďalej, ako len po rozpočtový dohľad. Musíme sa venovať makroekonomickej nerovnováhe a rozdielom v konkurencieschopnosti, a preto musíme posilniť konkurencieschopnosť vývozu, ktorú mnohé krajiny naliehavo potrebujú, a tam, kde je to potrebné a možné, aj domáci dopyt.
<P>
Tretím stavebným prvkom bude mechanizmus na riešenie krízy. Finančný mechanizmus pre Grécko slúži bezprostrednej potrebe splniť momentálny účel. Je však jasné a nevyhnutné, aby sme vytvorili trvalý mechanizmus na riešenie krízy, ktorý bude zahŕňať dôrazné podmienky a tiež bude odrádzať od jeho využívania. Ako už dnes povedal pán predseda Barroso, opatrnosti nikdy nie je nazvyš a je lepšie zabezpečiť, aby sme boli pripravení na najhorší možný scenár.
<P>
Na záver chcem povedať, že počítam s vašou podporou. Počítam s tým, že Európsky parlament podporí posilňovanie hospodárskeho riadenia v Európe. Vyzývam tiež vedúcich predstaviteľov štátov a vlád členských štátov eurozóny a v širšom zmysle aj Európsku radu, aby v piatok podporili naše návrhy a urýchlene a bez meškania pristúpili k uplatneniu a uskutočneniu týchto návrhov. Prečo? Pretože nemáme veľa času, a preto všetkých vyzývam, aby sa rozhodli čo najskôr, aby mohla byť stratégia EÚ do roku 2020 úspešná a mohla vytvoriť skutočné základy pre udržateľný rast a vytváranie pracovných miest v Európe. Toto od nás očakávajú naši občania.
<SPEAKER ID="469" NAME="Predsedajúca">
Rozprava sa skončila.
<P>
Hlasovanie sa uskutoční počas druhého májového zasadnutia.
<P>
(Rokovanie bolo na päť minút prerušené z technických príčin.)
<P>
Písomné vyhlásenia (článok 149)
<SPEAKER ID="470" NAME="Vilija Blinkevičiūt " LANGUAGE="LT">
Európa prechádza ťažkým obdobím vyvolaným celosvetovou hospodárskou krízou, obnova je ešte stále krehká a členské štáty platia za prekonanie krízy rôznu cenu. Európska únia potrebuje novú stratégiu zameranú na vytváranie nových pracovných miest, investície do vzdelávania, zabezpečovanie možností celoživotného vzdelávania a zlepšovanie životných podmienok. Chcela by som upozorniť na jeden z najdôležitejších záväzkov Komisie, ktorým je zmiernenie chudoby v Európe a zvýšenie sociálneho začlenenia. Chcela by som však zdôrazniť, že popri snahe o plnenie tohto záväzku musíme urobiť konkrétne opatrenia, ako sú posilnenie povinných minimálnych sociálnych noriem a minimálnej mzdy v celej EÚ, a zároveň je nevyhnutné urobiť dodatočné opatrenia na zaistenie ochrany najbezbrannejších sociálnych skupín. Chcela by som tiež poukázať na to, že ciele stanovené v novej stratégii tvoria jeden spoločný cieľ Európy ako celku, o naplnenie ktorého sa musíme usilovať prostredníctvom krokov na národnej úrovni aj úrovni EÚ. Vyzývam preto Komisiu, aby pokračovala v dialógu s členskými štátmi tak, aby národné rozhodnutia boli v súlade so základnými cieľmi EÚ, pretože len vtedy prinesie stratégia konkrétne výsledky a nebude len zbierkou pekných hesiel.
<SPEAKER ID="471" NAME="Vasilica Viorica Dăncilă  " LANGUAGE="RO">
Je absolútne nevyhnutné, aby európsku stratégiu pre zamestnanosť a hospodársky rast podporovali tak spoločná poľnohospodárska politika, ako aj politika súdržnosti. Som presvedčená, že spoločná poľnohospodárska politika (SPP) musí ponúkať okamžité riešenia dosahov hospodárskej krízy na poľnohospodárske podniky, ako sú nedostatočný prístup poľnohospodárov k úverom, obmedzenie príjmu z poľnohospodárskej činnosti a zvyšovanie nezamestnanosti vo vidieckych oblastiach. Musí tiež naďalej ponúkať riešenia v súvislosti s hrozbou, ktorú predstavuje opúšťanie pôdy, úbytok vidieckeho obyvateľstva a starnutie vidieckeho obyvateľstva v Európskej únii, a tým zaistiť dlhodobú udržateľnosť vidieckych spoločenstiev v Európskej únii.
<P>
Musím tiež spomenúť, že v zmysle týchto úloh musí SPP po roku 2013 vysielať silné signály a odpovedať na obavy vidieckej komunity aj širšej spoločnosti, a to prostredníctvom silnej, udržateľnej, stabilnej, dôveryhodnej a multifunkčnej potravinovej politiky. Chcela by som zdôrazniť naliehavú potrebu pritiahnuť generácie mladých ľudí do vidieckych oblastí a vytvoriť nové alternatívne hospodárske možnosti, ktoré zaistia udržateľný stav vidieckeho obyvateľstva. Som tiež presvedčená, že nezamestnanosť na vidieku by sa mala riešiť ponúkaním príležitostí na diverzifikáciu a nové zdroje príjmu.
<SPEAKER ID="793" NAME="Ioan Enciu  " AFFILIATION="S&amp;D">
písomne. - Chcem poďakovať Komisii a Rade za ich vyhlásenia k novej európskej stratégii pre zamestnanosť a rast. Myslím si, že stanovenie nových cieľov týkajúcich sa energie bude kľúčovým faktorom pri dosiahnutí účinnejšieho využívania zdrojov v Európe do roku 2020. Chcem Komisii zdôrazniť, že na to, aby mohli členské štáty vybudovať a zavádzať obnoviteľné technológie, vďaka ktorým sa podarí dosiahnuť 20 % podiel energie vyrobenej z obnoviteľných zdrojov, budú niektoré z nich potrebovať osobitnú podporu. Chcel by som zdôrazniť pozitívny vplyv, ktorý mala podpora iniciatív v rámci digitálnej agendy, ktoré boli súčasťou pilotných iniciatív v oblasti nových zručností a pracovných miest. Bol by som rád, keby Komisia pripravila konkrétne legislatívne návrhy týkajúce sa vytvárania internetového prostredia, a to vytvorením finančných aj administratívnych nástrojov na presadzovanie internetových podnikov a elektronického obchodu. Čo sa týka výskumu a inovácie v Európe, vítam odpoveď pani komisárky Quinnovej, ktorá hovorí o potrebe zlepšiť výskumnú infraštruktúru v nových členských štátoch. Výskumné inštitúty a vedci očakávajú pri riešení tejto záležitosti urýchlené, koordinované kroky zo strany Komisie a Rady, vďaka ktorým budú mať rovnaké príležitosti zapájať sa do rámcových programov.
<SPEAKER ID="472" NAME="João Ferreira  " AFFILIATION="GUE/NGL">
písomne. - (PT) Hlboká kríza, do ktorej kontinent doviedol neoliberalizmus, ktorý vládne v Európe, viedol tvorcov stratégie EÚ do roku 2020 k tomu, aby sa svoje ciele pokúsili obaliť do sociálnej a environmentálnej rétoriky, do propagandy, ktorej sa robila hojná reklama. Táto rétorika dokonca vypustila ciele, ako sú plná miera zamestnanosti a odstránenie chudoby, ktoré sa nachádzali v jej predchodkyni, v lisabonskej stratégii. To, čo vieme o nástrojoch stratégie EÚ do roku 2020, nás však nenecháva na pochybách: je to stará stratégia, ktorá sa snaží zdôvodniť staré politiky a urobiť ich životaschopnými, čo prináša dobre známe dôsledky. Zvýšená pružnosť a deregulácia na trhu práce, priorita prehlbovania vnútorného trhu, liberalizácia a privatizácia ďalších hospodárskych odvetví, ako aj liberalizácia a deregulácia medzinárodného obchodu spoločne v konečnom dôsledku viedli k súčasnej situácii. Ponechať si tieto nástroje neznamená nič iné než pokračovať ozajstnou cestou ku krachu a cestou k hospodárskej, sociálnej a environmentálnej katastrofe. Viac ako 20 miliónov nezamestnaných sa využíva na uskutočňovanie ďalšieho znehodnocovania pracovnej sily zvyšných pracovníkov, čo vedie k rozširovaniu neistoty v oblasti zamestnanosti, príležitostnému charakteru zamestnania a systémovej povahe nezamestnanosti. Vychvaľovanie sociálnej trhovej ekonomiky v konečnom dôsledku neznamená nič viac ako komercializáciu všetkých sektorov sociálneho života, prírody a prírodných zdrojov.
<SPEAKER ID="473" NAME="Edit Herczog  " LANGUAGE="HU">
Hospodársky rast v Európskej únii zastal na mŕtvom bode a nezamestnanosť je vyššia ako 10 %. To znamená, že musíme vypracovať stratégiu pre udržateľný rast a vytváranie pracovných miest, ktorá bude schopná oživiť Úniu. Závisí to od toho, či bude obnovy schopná, či bude schopná položiť hospodárstvo na nové základy a či jej občania budú schopní žiť v súlade s novým prístupom. Takúto obnovu môže do Európskej únie priniesť inovácia, výskum a vývoj. V záujme budúcnosti svojich občanov pracuje Európska únia na stratégii pre rast do roku 2020, ktorá je založená na inovácii, výskume a vývoji a mohla by zaručiť trvalý hospodársky rast a poskytnúť občanom EÚ nové pracovné miesta.
<P>
Bez prostriedkov nemôže výskum a vývoj vytvárať nevyhnutné finančné zázemie, a preto nemôže plne využívať inovačné možnosti. Inovácia je možná len vďaka partnerstvu, spoločnej podpore. Prostriedky pochádzajú z troch oblastí: z EÚ, od členských štátov a zo súkromného sektora. Inovácia na úrovni spoločností si vyžaduje primerané ľudské zdroje. Tie je možné získať prostredníctvom kvalitného vzdelávania a odbornej prípravy uskutočňovaným pomocou koordinácie na úrovni členských štátov. Aby mohli univerzity plodiť mladých výskumných pracovníkov, ktorí budú schopní vytvárať pre malé a stredné podniky trvalé príležitosti pre inováciu, potrebujú podporu. Dva hlavné trendy, ktoré vytvárajú inovačné príležitosti v rámci vzdelávania, sú digitalizácia a znižovanie spotreby energie.
<SPEAKER ID="792" NAME="Cǎtǎlin Sorin Ivan  " LANGUAGE="RO">
Vystupňovanie hospodárskej krízy v Grécku spolu s dosiahnutím stabilnej miery nezamestnanosti v Európskej únii približne na úrovni 10 % robí okamžité vykonanie stratégie EÚ do roku 2020 nevyhnutným. Úsilie o plnenie týchto cieľov musí byť založené na dôveryhodných, jednotných krokoch zameraných na prekonanie krízy, pričom zamestnanosť musí byť jedným z kľúčových bodov v tomto programe. Všetci sa zhodneme na tom, že na to, aby mohla EÚ budovať konkurencieschopnejšie a udržateľnejšie hospodárstvo, potrebuje vysoko kvalifikovanú pracovnú silu schopnú riešiť úlohy, akým čelí teraz a bude čeliť v budúcnosti. Na riešenie súčasných problémov však nestačia pekné vyhlásenia. Preto by som vám chcel pripomenúť, že je nevyhnutne potrebné investovať nielen do vhodných zručností, ale aj do vzdelávacích systémov, a to s cieľom zosúladiť ich s dopytom na trhu. Členské štáty musia aktívne dodržiavať záväzky, ktoré prevzali v rámci Európskej Rady. Musia tiež robiť opatrenia, ktoré EÚ pomôžu prekonať súčasnú krízu a podnietia hospodársky rast.
<SPEAKER ID="474" NAME="Tunne Kelam  " AFFILIATION="PPE">
písomne. - Najdôležitejšou témou v diskusii o budúcnosti stratégie EÚ do roku 2020 je problém potrieb a udržateľnosti. Lisabonská stratégia tieto veci jednoznačne nedosiahla a my sa teraz musíme realisticky pozrieť na to, či to bude schopná dosiahnuť budúca stratégia EÚ do roku 2020. Aby mohla byť stratégia EÚ do roku 2020 úspešná, je nevyhnutné, aby na nej členské štáty, inštitúcie EÚ a všetci aktéri v spoločnosti pracovali spoločne. Prístupy zhora nadol a zdola nahor sa musia stretnúť. Musia sa stanoviť realistické kritériá na zvyšovanie zamestnanosti, najmä možností mladých ľudí zamestnať sa. Vzdelávacie systémy v Európe sa musia začať viac orientovať na výskum a inováciu. Vyšším investíciám do vzdelávania sa nevyhneme. Musí vzniknúť lepšia súdržnosť medzi trhom práce a vzdelávaním. Je potrebné vážne sa zaoberať koncepciou celoživotného vzdelávania a vzdelávania zasahujúceho všetky oblasti života. Som veľkým zástancom lepších systémov odborného vzdelávania a podporujem potrebu oveľa užšej spolupráce so súkromným sektorom v tejto oblasti. V čoraz súťaživejšom svete musí byť Európa ambiciózna a zaangažovaná na všetkých úrovniach. Bez toho budeme mať znova stratégiu, ktorá pripomína skôr päťročnice Sovietskeho zväzu. Presvedčivá európska stratégia pre vytvorenie silnejšej Európy by mala na celosvetovej úrovni zaujať vedúce postavenie.
<SPEAKER ID="475" NAME="Ádám Kósa  " LANGUAGE="HU">
Integrované usmernenia v oblasti hospodárstva a zamestnanosti sú základnými prvkami stratégie EÚ do roku 2020. Čo sa týka návrhov smernice o zamestnanosti, myslím si, že je dôležité spomenúť, že inkluzívny rast je možné dosiahnuť len vtedy, ak sa naozaj investuje do ľudí. Dlhší život sám osebe neznamená dlhšiu produktívnu kariéru. Investície do zdravia sú zvlášť dôležité v prípade Maďarska, kde ľudia zomierajú v oveľa mladšom veku než v západnej Európe a kde zároveň klesá miera pôrodnosti. Aj vo vyššom veku si človek musí zachovať primerané schopnosti a to je možné len vďaka modernejším a prístupnejším zdravotníckym službám. Inak povedané, viac pozornosti by sa malo venovať pracoviskám prístupným pre zvyšujúci sa počet starších ľudí, ktorí zostávajú aktívni. Pomohlo by to aj mladším zdravotne postihnutým ľuďom. Zdravie si teda zasluhuje osobitnú prioritu (napríklad zlepšovanie pracovných podmienok, úspešnejšiu rehabilitáciu, uľahčovanie zachovávania dobrého zdravia a podobne). To sa, mimochodom, uvádza v usmernení 8 (investovanie do rozvoja ľudských zdrojov), i keď bez osobitného dôrazu či konkrétnych podrobností. O zdravotnej starostlivosti v Európe a vo svete sa vedie mnoho diskusií a nikde nenájdete jednotný prístup. Musíme si však uvedomiť, že ak chceme zabezpečiť dlhodobú konkurencieschopnosť Európy, miera odkázanosti musí byť v rovnováhe so zdravším a aktívnejším obyvateľstvom. Žiadam, aby to európske inštitúcie zohľadnili vo svojej stratégii a jej vykonávaní.
<SPEAKER ID="476" NAME="Iosif Matula  " LANGUAGE="RO">
Podporujem stratégiu EÚ do roku 2020 presadzujúcu hospodársky rast, ktorý je inteligentný (založený na poznatkoch a inovácii), ohľaduplný k životnému prostrediu a ktorý prispieva k sociálnemu začleňovaniu. Bol by som rád, keby sa táto stratégia vykonávala prostredníctvom vytvárania dobre platených pracovných miest a zvýšenia životnej úrovne ľudí. Ak chceme mať silnú, dobre vyváženú Európu, musíme veľkú pozornosť venovať hospodárskemu rozvoju v regiónoch nových členských štátov, aby sa znížili súčasné rozdiely. Nie je potrebné hovoriť, že prioritou musí byť budovanie vhodnej infraštruktúry.
<P>
Chcel by som zdôrazniť význam realizácie symbolickej iniciatívy Mládež v pohybe. Musíme zvýšiť financovanie európskych programov zameraných na zabezpečovanie moderného vzdelania na každej úrovni a na uľahčovanie mobility učiteľov, študentov a výskumných pracovníkov. Kvalita vzdelávania na európskych školách a univerzitách sa musí zlepšiť v súlade s požiadavkami na trhu práce. Na podporu učenia sa cudzích jazykov, multidisciplinárnosti a dvojitých špecializácií na univerzitách, ktoré sú dôležité z hľadiska výkonu v oblasti vedeckého výskumu a inovácie, ako aj z hľadiska zvyšovania možností mladých ľudí na trhu práce, musíme využívať primerané politiky a finančné prostriedky. Vítam tiež skutočnosť, že stratégia EÚ do roku 2020 navrhuje rámec zamestnanosti mladých ľudí na európskej úrovni.
<SPEAKER ID="477" NAME="Rareş-Lucian Niculescu  " LANGUAGE="RO">
História lisabonského programu dokazuje, že pekné predstavy a zásady nestačia: rozhodujúcim krokom je zaviesť navrhované opatrenia. Hospodárska a finančná kríza, žiaľ, pripadla na koniec lisabonského programu. Napriek tomu verím, že by bolo nesprávne, keby sme celú zodpovednosť za zlyhanie tohto programu pripisovali kríze a nepokúsili sa zistiť, kde v procese vykonávania urobila chyby Európska únia. Poučenia, ktoré získame, nám azda dobre poslúžia pri vykonávaní nasledovnej stratégie EÚ do roku 2020.
<P>
Myslím si, že na vykonávanie nových stratégií máme k dispozícii dôležité nástroje Spoločenstva, pod ktorými myslím najmä politiku súdržnosti. Musíme však zdôrazniť, že sa nemôžeme vzdať cieľa politiky súdržnosti, ktorým je prerozdelenie finančných prostriedkov, len aby sme dosiahli vykonávanie stratégie EÚ do roku 2020. Bola by to chyba, ktorá by priniesla niekoľko vážnych následkov členským štátom, ktoré tieto finančné prostriedky potrebujú, aby mohli preklenúť rozdiely v rozvoji, ktoré ich oddeľujú od iných štátov. Viedlo by to k zlyhaniu zásady súdržnosti na európskej úrovni.
<SPEAKER ID="791" NAME="Kristiina Ojuland  " LANGUAGE="ET">
Vážená pani predsedajúca, je veľmi vítané, že Komisia načrtla perspektívnu stratégiu EÚ do roku 2020 - stratégiu pre inteligentný, udržateľný a inkluzívny rast, pretože mnohé európske krajiny sa až príliš veľa rokov pri organizácii svojho hospodárstva a financií riadili krédom après nous le déluge (po nás potopa). Napriek chvályhodnej práci, ktorú Komisia urobila pri vypracovaní tejto stratégie, ma udivuje jej naivita. Vyhlásenie Komisie v tejto veci nám vykresľuje obraz ekologickej, rovnocennej Európy založenej na sociálnom trhovom hospodárstve, a to bez toho, aby bolo jasné, aké prostriedky sa na to použijú. V Sovietskom zväze bolo v určitom období bežnou praxou sľubovať príchod komunizmu po desiatich rokoch bez ohľadu na skutočnú realitu. Dúfam, že po debakli deklaratívnej lisabonskej stratégie Komisia nechcela predložiť ďalšiu bezobsažnú utópiu, ktorá má oklamať európskych občanov. To, čo dnes potrebujeme, nie sú sny, ale konkrétne činy, ktoré európske hospodárstvo zachránia pred úpadkom. Je najvyšší čas začať s vážnymi štrukturálnymi reformami v Európe, najmä v oblasti sociálnej politiky, pretože súčasný typ systému sociálneho zabezpečenia už nie je udržateľný.
<SPEAKER ID="478" NAME="Rovana Plumb  " LANGUAGE="RO">
Dosiahnutie minimálne 25 % zníženia miery chudoby v EÚ do roku 2020 úzko súvisí so zvýšením miery zamestnanosti na 75 %. Mať pre znižovanie úrovne chudoby kvantitatívny cieľ je problematické. Chudoba pozostáva z hospodárskej, sociálnej, kultúrnej a vzdelanostnej stránky, čo znamená, že na dosiahnutie navrhovaného cieľa potrebujeme skôr kvalitatívne než kvantitatívne ciele.
<P>
Podľa oficiálnych údajov zverejnených v marci 2010 je miera zamestnanosti v Rumunsku oveľa nižšia, ako je minimálna úroveň predpokladaná v stratégii EÚ do roku 2020 (50 % na rozdiel od 75 %), pričom súčasná hospodárska situácia tento stav ďalej zhoršuje. Ženy, ľudia nad 45 rokov a mladí ľudia majú aj naďalej najväčšie ťažkosti nájsť si prácu. Ťažko uveriť, že Rumunsko tento cieľ dosiahne do roku 2020.
<P>
Musíme nájsť odpovede na otázky týkajúce sa prínosu celkovej potenciálnej pracovnej sily a našich poznatkov o rôznych skupinách v spoločnosti: ženách a mužoch, mladých ľuďoch, starších ľuďoch a prisťahovalcoch na trhu práce. Ďalšie otázky súvisia so znížením miery nezamestnanosti medzi mladými ľuďmi a účinným zvýšením podielu žien na trhu práce rozšírením ich zastúpenia v každom obchodnom odvetví. Ak sa nám nepodarí dať na tieto otázky jasné odpovede, tieto dva ciele - rast zamestnanosti a znižovanie miery chudoby - postihne rovnaký osud ako lisabonský program.
<SPEAKER ID="479" NAME="Georgios Stavrakakis" AFFILIATION="S&amp;D">
písomne. - (EL) Chcel by som vyjadriť spokojnosť so závermi marcového zasadnutia Rady, pretože uznávajú význam politiky súdržnosti v rámci stratégie EÚ do roku 2020 a tým zaceľujú veľkú medzeru v pôvodnom texte Komisie, ktorý neobsahoval žiadnu zmienku o politike súdržnosti. Aj pán Barroso a pán komisár Hahn uznali rozhodujúci význam prínosu politiky súdržnosti pre dosiahnutie tejto stratégie. Politika súdržnosti vo významnej miere prispela k posilneniu konkurencieschopnosti a zamestnanosti, a to najmä prostredníctvom vyčleňovania prostriedkov, a my musíme využiť všetko, čo sa v tomto rámci podarilo dosiahnuť. To však neznamená, že politika súdržnosti sa zredukuje na jednoduchý nástroj na vykonávanie stratégie EÚ do roku 2020. Jej potenciál je oveľa väčší. Ako skutočné vyjadrenie zásady solidarity na miestnej a regionálnej úrovni zaručuje uskutočniteľnosť rozvojových iniciatív a zaručuje, že stratégia EÚ do roku 2020 bude slúžiť všeobecným cieľom EÚ, ktorými sú posilnenie súdržnosti vo všetkých troch oblastiach, menovite v hospodárskej, sociálnej a územnej oblasti, a nebude sa obmedzovať na jednostranný hospodársky rozvoj. Na záver chcem povedať, že je potrebné využiť potenciál politiky súdržnosti na to, aby sme sa vyhli prekrývaniu sa cieľov a finančných prostriedkov medzi rôznymi európskymi politikami.
<SPEAKER ID="480" NAME="Csaba Sándor Tabajdi  " AFFILIATION="S&amp;D">
písomne. - (HU) Stratégia EÚ do roku 2020 musí v európskom hospodárstve podporiť ekologickú revolúciu, energeticky úspornú, udržateľnú hospodársku reštrukturalizáciu ohľaduplnú k životnému prostrediu a ekologickú inováciu. Rozvoj však neznamená pomáhať len tým európskym regiónom, ktoré už teraz dosahujú nadpriemerné výkony. Namiesto toho by sme mali veľkú časť rozvoja zamerať na podporu najmenej rozvinutých a znevýhodnených regiónov. Medzi východnou a západnou Európou existujú z hľadiska hospodárskej účinnosti ešte stále obrovské rozdiely. Napríklad v Bulharsku je na vytvorenie jednej jednotky hrubého domáceho produktu potrebné vynaložiť trikrát viac energie než v Nemecku, čo znamená, že ak stúpnu ceny energie, konkurencieschopnosť krajiny bude klesať.
<P>
Počas presadzovania ekologickej reštrukturalizácie hospodárstva by Európska únia nemala zabúdať na zavedené a osvedčené politiky Spoločenstva, ako sú spoločná poľnohospodárska politika a politika súdržnosti. Spoločná poľnohospodárska politika bude potrebná aj na dosiahnutie cieľov vytýčených v oblasti ochrany životného prostredia a v boji proti zmene klímy. Najlepšími správcami európskeho vidieka sú samotní poľnohospodárski výrobcovia. Stratégia EÚ do roku 2020 nemôže uspieť ani bez politiky súdržnosti. Politika súdržnosti ponúka celú sériu nástrojov a pružnosť, ktoré politika hospodárskeho rozvoja EÚ potrebuje. S nástrojmi politiky súdržnosti dokážeme dosiahnuť ciele v ktorejkoľvek špecifickej oblasti. Môžeme napríklad ďalej rozvíjať obnoviteľné zdroje energie, zlepšovať energetickú účinnosť a účinnosť využívania zdrojov a podporiť ekologickú inováciu.
<SPEAKER ID="481" NAME="Nuno Teixeira  " LANGUAGE="PT">
Od prijatia lisabonskej stratégie uplynulo desať rokov a väčšina jej cieľov zostala nesplnená. Znepokojuje ma najmä slabý hospodársky rast, pretože ten je rozhodujúci pre iné ciele, a tiež skutočnosť, že len počas dvoch z desiatich rokov trvania stratégie presiahol rast 3 %.
<P>
Lisabonská stratégia mala veľké ambície, no chýbala jej sila činov. Bola totiž založená na nezáväzných právnych predpisoch a otvorenej metóde koordinácie. Okrem cieľov v oblasti zamestnanosti zahŕňa nová stratégia EÚ do roku 2020 ciele týkajúce sa vzdelávania, životného prostredia, boja proti chudobe a investícií do inovácie. Nové ciele aj nástroje na ich dosiahnutie patria členským štátom, preto v tomto čase krízy a záväzku k plánom stability a rastu potrebujeme lepšie riadenie mechanizmov a ozajstnú hospodársku a rozpočtovú koordináciu medzi krajinami. Tento program prichádza v čase hospodárskej neistoty a vysokej nezamestnanosti, ktorej zníženie je bezprostrednou prioritou. Komisia musí vziať do rúk opraty a viesť tento proces. Silný hospodársky rast bude pre dodržanie plánov stability a rastu rozhodujúci a mohli by ho podnietiť reformy a investície, ktoré určujú stratégiu EÚ do roku 2020.
<SPEAKER ID="482" NAME="Iuliu Winkler  " LANGUAGE="HU">
Som presvedčený, že musíme snívať odvážne sny: dokument k stratégii EÚ do roku 2020 sa musí dotýkať všetkých oblastí spolupráce v rámci Európskej únie a musí sa pre Európu stať strednodobou aj dlhodobou stratégiou. Aby však mohol uspieť, medzi občanmi Európy musí vládnuť solidarita. V súlade s Lisabonskou zmluvou sa nová stratégia pripravuje s prispením 27 členských štátov rozšírenej Európskej únie, aby mali naši občania pocit, že sa podieľajú na spoločnej európskej snahe. Maďarskí voliči v Rumunsku očakávajú, že EÚ prejaví solidaritu nájdením urýchleného riešenia na dosiahnutie rovnocenného postavenia južných a stredovýchodných európskych regiónov. Stratégia sa musí venovať takým témam, ako sú dlhodobý rozvoj našich krajín, vnútorný trh, rozmach poľnohospodárstva a malých a stredných podnikov, ale tiež takým citlivým otázkam, ako sú sociálna sieť, demografické problémy, rovnaké príležitosti na trhu práce a prepojenie európskych systémov a sietí vo všetkých oblastiach života. Stratégia EÚ do roku 2020 by mala byť stratégiou dobiehania a konvergencie.
<SPEAKER ID="790" NAME="Artur Zasada  " LANGUAGE="PL">
Počas rozpravy o stratégii EÚ do roku 2020 nesmieme zanedbať takú významnú oblasť, ako je doprava. Odvetvie dopravy vytvára približne 10 % hrubého domáceho produktu Európskej únie a poskytuje viac ako 10 miliónov pracovných miest. Zohráva tiež dôležitú úlohu v súvislosti s európskym vnútorným trhom a právom na voľný pohyb osôb a tovaru. Podľa môjho názoru je potrebné rozhodne a rýchlo riešiť otázku železničnej dopravy. Som si istý, že do roku 2020 dokážeme rozšíriť transeurópsku železničnú sieť. Myslím si, že od roku 2014 by mali byť celý nový vozový park a nové spojenia železničnej dopravy vybavené systémami, ktoré sú kompatibilné s európskym systémom riadenia železničnej dopravy.
