<CHAPTER ID="008">
Stratégia EÚ pre vzťahy s Latinskou Amerikou (rozprava)
<SPEAKER ID="194" NAME="Predsedajúca">
Ďalším bodom programu je správa pána Salafrancu Sáncheza-Neyru v mene Výboru pre zahraničné veci o stratégii EÚ pre vzťahy s Latinskou Amerikou.
<SPEAKER ID="195" NAME="José Ignacio Salafranca Sánchez-Neyra" LANGUAGE="ES">
Vážená pani predsedajúca, pani vysoká predstaviteľka, chcel by som povedať, že správa, ktorú prijal výbor, na jednej strane oceňuje úsilie španielskeho predsedníctva Európskej únie - ktoré tu v rokovacej sále nevidím, čo ma prekvapuje, keďže hovoríme o veciach týkajúcich sa Latinskej Ameriky - a na druhej strane víta oznámenie Komisie s názvom Európska únia a Latinská Amerika: partnerstvo globálnych hráčov. Myslím si, že by sme ťažko našli dva regióny, ktoré majú v oblasti hodnôt a záujmov viac spoločného ako Európa a Latinská Amerika.
<P>
Vážená pani predsedajúca, údaje sú veľmi dobre známe:
<P>
súčet ich obyvateľov spolu presahuje miliardu, vytvárajú viac než 25 % svetového hrubého domáceho produktu a spoločne s krajinami z oblasti Karibiku tvoria takmer tretinu členských krajín OSN.
<P>
Napriek tomu, že príslušné údaje vykazujú mierny pokles, je tiež dobre známe, že Európska únia je hlavným poskytovateľom rozvojovej pomoci, hlavným investorom v oblasti a druhým najväčším obchodným partnerom Latinskej Ameriky a najväčším obchodným partnerom v prípade združenia Mercosur a v Čile.
<P>
Dôležitejšie než samotné údaje však je, že Latinskú Ameriku považujeme za viac než trh pre Európu, a preto máme spoločné mnohé zásady a hodnoty, ktoré zahŕňajú pluralistickú a zastupiteľskú demokraciu, rešpektovanie ľudských práv a základných slobôd, slobodu prejavu, ústavný systém, zásadu právneho štátu, vládu zákona, dodržiavanie pravidiel a odsúdenie všetkých foriem diktatúry či autoritatívnosti.
<P>
Pani Ashtonová, tento samit sa koná v období, ktoré je pre Európsku úniu a pre Latinskú Ameriku veľmi pozoruhodné. Pre Európsku úniu je toto obdobie pozoruhodné preto, lebo po procese reforiem a po nadobudnutí platnosti Lisabonskej zmluvy sme trochu zahĺbení do prekonávania svojich problémov vyplývajúcich z hospodárskej a finančnej krízy a rozmýšľania o nich. Po prvýkrát sme boli svedkami toho, že Medzinárodný menový fond nemusí zachraňovať krajinu Latinskej Ameriky, ale členský štát Európskej únie, ktorý je súčasťou menovej únie.
<P>
Keď sa pozrieme na minuloročné miery rastu Európskej únie, vidíme, že v priemere sme dosiahli záporný rast vo výške 5 %, kým Latinská Amerika dosiahla záporný rast vo výške 1,8 %. Prognózy rastu na budúci rok ukazujú, že Európska únia by mala dosiahnuť priemerný rast vo výške 0,7 %, pričom Latinská Amerika by mala dosiahnuť priemerný rast vo výške 5 %. Znamená to, že na rozdiel od predchádzajúcich samitov nebude nasledujúci samit samitom Severu a Juhu, ale stretnutím dvoch rovnocenných partnerov. Z tohto hľadiska by sme sa podľa mňa mohli čo i len krátko obzrieť a byť spokojní s tým, čo sme za posledné roky dosiahli.
<P>
Je však jasné, že ešte treba urobiť veľa. Pani Ashtonová, v tejto súvislosti uzavrela Európska únia v rokoch 2000 až 2010 dohody o pridružení s Mexikom a Čile, Spojené štáty však uzavreli dohody s celou Strednou Amerikou, Kolumbiou a Peru a aj s rôznymi krajinami združenia Mercosur. Preto musíme rýchlo dohnať stratený čas a nejakým spôsobom uzavrieť strategické partnerstvá s Mexikom a Čile, do dohôd zahrnúť doložky o budúcom rozvoji a uzavrieť dohody so Strednou Amerikou, voči ktorej musíme byť štedrejší. Parlament zároveň víta iniciatívy týkajúce sa založenia nadácie Európa - Latinská Amerika a aj nástroja pre finančné investície.
<P>
Tento samit však nie je iba ďalším samitom, pani Ashtonová. Na tomto samite totiž pôjde o veľmi jasnú záležitosť. Ak náš podiel na obchodovaní s regiónom, ktorý kvôli krajinám ako Čína klesol z 25 % na trochu viac než 15 %, bude naďalej klesať, o nejaký čas budeme nepodstatní. Z tohto dôvodu vás ako vysokú predstaviteľku a podpredsedníčku Komisie v súlade s postojom španielskeho predsedníctva žiadam, aby ste vyslali jasný a veľmi konkrétny odkaz o záväzku tejto novej Európy, ktorý budujeme smerom k našim dobrým priateľom v Latinskej Amerike.
<SPEAKER ID="196" NAME="Catherine Ashton">
podpredsedníčka Komisie a vysoká predstaviteľka Únie pre zahraničné veci a bezpečnostnú politiku. - Vážená pani predsedajúca, vážené poslankyne, vážení poslanci, teším sa, že som opäť v Európskom parlamente, a veľmi sa teším na túto rozpravu o vzťahoch s Latinskou Amerikou.
<P>
Na úvod by som rada poďakovala pánovi Salafrancovi za vynikajúcu správu. Myslím si, že veľmi dobre vyjadruje konvergenciu názorov našich dvoch inštitúcií na dôležitosť a, ako pán spravodajca správne povedal, na vyhliadky týkajúce sa partnerstva Európskej únie v tomto regióne. Skutočne vítam záväzok Parlamentu týkajúci sa posilnenia vzťahov s Latinskou Amerikou, a to aj prostredníctvom medziparlamentných dialógov. Naše spoločné úsilie je jadrom rozvoja dôslednej politiky a silného zastúpenia v regióne. Súhlasím, že nadchádzajúci samit predstavuje dobrú príležitosť na zdôraznenie nášho záväzku voči regiónu a nášho odhodlania prehĺbiť partnerstvo.
<P>
Ako sa správne uvádza v správe, toto partnerstvo je úspešné. V súčasnosti je EÚ druhým najväčším obchodným partnerom Latinskej Ameriky a najväčším investorom v regióne. Rozširujeme našu spoluprácu, ktorá sa už netýka iba hospodárskych záležitostí, aby pokrývala zásadné strategické oblasti: zmenu klímy, nešírenie jadrových zbraní, boj proti drogám a podporu mieru a bezpečnosti na celom svete.
<P>
Na základe tohto vypracovala Komisia minulý rok stratégiu pre Latinskú Ameriku v oznámení s názvom Európska únia a Latinská Amerika: partnerstvo globálnych hráčov. K našim hlavným záverom patrilo zintenzívnenie regionálneho dialógu a podpora regionálnej integrácie, posilnenie bilaterálnych vzťahov pri zohľadnení diverzity regiónu a úprava programov spolupráce tak, aby boli cielené a orientované na dosahovanie výsledkov.
<P>
Teším sa, že sme odvtedy podnikli niekoľko iniciatív. S Brazíliou a s Mexikom sme veľmi úzko spolupracovali na strategickom partnerstve a s Čile sme pracovali na vytvorení Združenia pre rozvoj a inovácie. Ukončili sme rokovania o mnohostrannej dohode o obchode s Peru a Kolumbiou, v blízkej budúcnosti očakávame ukončenie rokovaní o dohode o pridružení so Strednou Amerikou a pracujeme na obnovení rokovaní so združením Mercosur. Zintenzívnili sme náš dialóg o politikách týkajúcich sa množstva záležitostí - udržateľného rozvoja, migrácie a boja proti ilegálnym drogám. Tieto rokovania a dialógy sú dôležité a posilňujú naše vzťahy.
<P>
V praxi vieme veľa urobiť aj v oblasti regionálnej integrácie. Je veľmi dôležité, že sa kombinovaný vplyv EÚ a Latinskej Ameriky vie sústrediť na prioritné oblasti. Pokiaľ ide o samit, súhlasím s tým, že ide o významnú príležitosť. Chceme mať akčný plán, ktorý pokryje spoluprácu v kľúčových oblastiach ako veda, technológie a inovácie, životné prostredie, zmena klímy a tak ďalej. Po druhé chceme vyjadriť uznanie pokroku dosiahnutému s mnohými subregiónmi a chceme posilniť dvojstranné partnerstvá. Po tretie, ako povedal pán Salafranca, chceme vytvoriť investičný fond a založiť nadáciu EÚ - Latinská Amerika a Karibik. Intenzívne pracujeme na posilnení týchto vzťahov Európskej únie a Latinskej Ameriky vo svete, ktorý sa, samozrejme, rýchlo mení a v ktorom vieme zmaximalizovať potenciál, ktorý máme k dispozícii.
<P>
Veľmi sa teším na názory poslancov tohto Parlamentu a rada odpoviem na otázky.
<SPEAKER ID="197" NAME="Catherine Grèze" LANGUAGE="FR">
Vážená pani predsedajúca, dámy a páni, na pozadí hospodárskej, sociálnej a environmentálnej krízy musí Európska únia pred madridským samitom zohrať určitú úlohu, a to úlohu spolupráce v záujme rozvoja.
<P>
Ako oficiálny obranca ľudských práv a rozvojovej pomoci musí v Latinskej Amerike riešiť mnohé problémy. Nezabúdajme, že so sumou takmer 3 miliardy EUR za posledných 10 rokov je EÚ najväčším poskytovateľom rozvojovej pomoci. Výbor pre rozvoj je nadšený prísľubom Komisie zabezpečiť dodržiavanie rozvojových cieľov tisícročia, a to najmä v oblasti vzdelávania.
<P>
Som veľmi rada, že sa v správe Výboru pre zahraničné veci spomína vraždenie žien a že sa boj proti zmene klímy stal prioritou.
<P>
Napriek tomu ma však mrzí, že správa neobsahuje konkrétne opatrenia a skutočnú stratégiu rozvoja. Po kodanskom samite vyzval Výbor pre rozvoj Európsku úniu, aby venovala pozornosť inovačným projektom v Latinskej Amerike, napríklad ekvádorskému projektu Yasuni ITT alebo projektom, ktoré boli predstavené tento týždeň na samite v Cochabambe.
<P>
Stredobodom našich transatlantických vzťahov musí byť rešpektovanie politických, sociálnych, environmentálnych a kultúrnych práv pôvodného obyvateľstva. Zdôraznili sme aj potrebu dodržiavania dohovorov Medzinárodnej organizácie práce, ktoré sa v Kolumbii ignorujú. Musia sa dodržiavať minimálne sociálne normy a normy v oblasti ochrany životného prostredia.
<P>
Na záver chcem povedať, že ľutujeme, že sa v správe Výboru pre zahraničné veci nespomínajú verejné služby, voda a zdravie. Množstvo organizácií produkujúcich štúdie a fungujúcich so smiešnym rozpočtom, ktoré neumožňujú skutočný dialóg s občianskou spoločnosťou, nemá podľa môjho názoru význam. Podľa mňa nemá význam vytvárať ďalšie rozpočtové riadky s nejasnými cieľmi, ktoré uberajú prostriedky z rozvojovej pomoci. Dohody, ktorých prioritou nie je dodržiavanie ľudských práv a ochrana životného prostredia, podľa mňa tiež nemajú význam.
<P>
Cieľom partnerstva EÚ - Latinská Amerika nie je iba ochrana ziskov z obchodu. Dohody o voľnom obchode s Peru a Kolumbiou sú veľmi slabým príkladom na oponovanie. Našou povinnosťou je podnietiť regionálnu integráciu a postaviť sa proti každej podpísanej dohode, ktorá by ju oslabila.
<P>
Našou povinnosťou je najmä brániť ľudské práva a chrániť životné prostredie vo všetkých našich vonkajších vzťahoch.
<SPEAKER ID="198" NAME="Pablo Zalba Bidegain" LANGUAGE="ES">
Vážená pani predsedajúca, pani vysoká predstaviteľka, dámy a páni, som pevne presvedčený o tom, že musíme považovať Latinskú Ameriku za veľmi dôležitého obchodného partnera.
<P>
Sme presvedčení, že by sa mali opätovne začať rokovania o dohode medzi Európskou úniou a združením Mercosur, ktorá bude mať vplyv na 700 miliónov ľudí a stane sa najambicióznejšou dvojregionálnou dohodou na svete.
<P>
Sme tiež presvedčení, že rokovania o dohode medzi Európskou úniou a Strednou Amerikou by mali byť ukončené pred madridským samitom, ktorý sa bude konať v máji.
<P>
Musíme tiež rozvinúť dohody o pridružení s Mexikom a Čile, ktoré predstavujú skutočný úspech. Preto musíme vyjadriť našu spokojnosť s uzatvorením dohody o voľnom obchode s Kolumbiou, z ktorej budú mať veľký úžitok Európa a aj táto krajina Latinskej Ameriky.
<P>
Sme presvedčení o tom, že teraz je úlohou Parlamentu včas ratifikovať tieto dohody a zabezpečiť, aby nebola vylúčená žiadna krajina Andského spoločenstva, ktorá by rada uzatvorila dohodu.
<P>
Samozrejme, sme presvedčení aj o tom, že dohody o voľnom obchode by mohli a mali byť užitočným nástrojom na podporu rozvíjania práv a slobôd občanov.
<P>
Na záver chcem povedať, že sme presvedčení, že cesta, po ktorej musíme v budúcnosti ísť, je na jednej strane rozvíjanie dohôd Európskej únie s rôznymi krajinami a regionálnymi skupinami a na druhej strane podpora dohôd o integrácii medzi samotnými regiónmi Latinskej Ameriky.
<SPEAKER ID="199" NAME="Emilio Menéndez del Valle" LANGUAGE="ES">
Vážená pani predsedajúca, pani Ashtonová, predovšetkým mi dovoľte zablahoželať pánovi Salafrancovi Sánchezovi-Neyrovi k veľmi úspešnému výsledku jeho správy.
<P>
Viete, že májový samit predstavuje vynikajúcu príležitosť na zintenzívnenie vzťahov medzi oboma stranami. Švédskemu predsedníctvu musíme zablahoželať k práci vykonanej v tejto súvislosti. Myslím si však, že je dôležité, aby sa vzťah podporoval a posilňoval aj po skončení funkčného obdobia tohto predsedníctva. Pani Ashtonová, v tejto oblasti vás čaká množstvo práce, pretože žiaden iný región na svete nemá s Európou bližší vzťah v oblasti histórie, kultúry a inštitúcií než Latinská Amerika. Vzhľadom na želanie samotných obyvateľov Latinskej Ameriky a aj vzhľadom na vytrvalú podporu demokratických inštitúcií zo strany Európy, ktoré vďaka nej dosiahli vysokú mieru konsolidácie, máme ďalší dôvod na podporu vzťahu medzi Európou a Latinskou Amerikou.
<P>
Táto správa, ku ktorej naša skupina podľa mňa v uspokojivej miere prispela, predstavuje dobré posolstvo, ktoré by sme mohli vyslať na májový samit v Madride. Dúfam, že prispeje k dosiahnutiu výsledkov na samite a pomôže zdôrazniť skutočnosť, že je dôležité urobiť pokrok v strategickom vzťahu medzi Európskou úniou a Latinskou Amerikou a Karibikom.
<P>
Samozrejme, podporujeme prijatie investičného nástroja pre Latinskú Ameriku a vytvorenie nadácie Európa - Latinská Amerika a Karibik v súvislosti so samitom.
<P>
Okrem toho aj napriek tomu, že si uvedomujeme ťažkosti posledných rokov, dúfame, že madridský samit definitívne oživí rokovania so združením Mercosur.
<P>
Vítame aj výrazný pokrok vo forme ukončení rokovaní o mnohostrannej dohode s Peru a Kolumbiou a sme si istí, že keď príde správny čas, vytvoríme dobrý a inteligentný spôsob, ktorý nám umožní želané prijatie Ekvádoru a nechá otvorené dvere, a to navždy, pre Bolíviu.
<P>
Na záver chcem povedať, že sa nemožno netešiť z viac než pravdepodobného a vítaného uzatvorenia dohody so Strednou Amerikou a z odsúhlaseného zapojenia Panamy do dohody a do rokovaní.
<P>
Vážená pani predsedajúca, skončím svoj príspevok tým, že toto všetko musíme, samozrejme, zohľadniť v rámci toho, čo Skupina progresívnej aliancie socialistov a demokratov v Európskom parlamente považuje za základnú sociálnopolitickú filozofiu v tejto oblasti. To znamená, že musíme podporovať rôzne integračné procesy v Latinskej Amerike, vyžadovať dodržiavanie ľudských práv a zaujať prístup v záujme rozvoja a zahŕňajúci všetkých a zároveň udržiavať komunikačné kanály otvorené aj v prípade akýchkoľvek ťažkostí a prehlbovať vzťahy s našimi strategickými partnermi s cieľom dosiahnuť pokrok pri plnení týchto cieľov.
<SPEAKER ID="200" NAME="Vladko Todorov Panayotov" LANGUAGE="BG">
Vážená pani predsedajúca, pani Ashtonová, dámy a páni, na úvod by som chcel vyjadriť nadšenie z obrovského príspevku pána Salafrancu k rozvoju vzťahov Európskej únie a Latinskej Ameriky a z mimoriadnej úlohy, ktorú zohral pri príprave tejto správy. Strategické partnerstvo medzi Európskou úniou a Latinskou Amerikou v období do roku 2015 sa rozvinie na pozadí stratégie EÚ do roku 2020, globálnej dohody vytvorenej na boj proti zmene klímy a na podporu nášho úsilia o vytvorenie ekologického hospodárstva. Preto chcem zdôrazniť, že Latinská Amerika je strategickým partnerom, s ktorým musí Európa ešte viac rozvíjať svoj hospodársky a kultúrny vplyv. Najmä počas súčasnej celosvetovej finančnej krízy môže mať toto partnerstvo mimoriadny význam a otvoriť nové príležitosti pre výmenu v oblasti obchodu, vedy a technológií, čo nám umožní zaujať po prekonaní krízy silnejšie a stabilnejšie pozície.
<SPEAKER ID="201" NAME="Ulrike Lunacek" LANGUAGE="ES">
Vážená pani predsedajúca, chcela by som hovoriť po španielsky aspoň v prvej časti svojho príspevku.
<P>
Aj ja chcem vyjadriť uznanie procesu, ktorý prebehol od prvotného predloženia správy pána Salafrancu Sáncheza-Neyru doteraz. Myslím si, že tento proces bol dobrý, pretože ste prijali niekoľko našich pozícií, aj keď musím povedať, že je očividné, že by správa vyzerala inak, ak by ju bola napísala Skupina zelených/Európska slobodná aliancia, ale v Parlamente to už tak chodí.
<P>
Pán Salafranca, povedali ste, že by ste chceli vidieť vzťah medzi Európskou úniou a Latinskou Amerikou ako vzťah rovnocenných partnerov. Musím priznať, že sa mi táto myšlienka páči, ale mám problém určiť, kto by boli tí rovnocenní partneri. Boli by to vlády, ktoré sú tiež odlišné, alebo by to boli občania, ktorí požadujú viac informácií a viac práv, napríklad v prípade žien, a požadujú riešenie problému s chudobou?
<P>
Toto treba definovať a myslím si, že to v správe trochu chýba. Pripúšťam však, že sme v určitých oblastiach dosiahli úspech. Veľmi ma teší aj to, že sa skupine Verts/ALE podarilo začleniť kultúrne práva pôvodných obyvateľov, pričom tento návrh predložil Výbor pre rozvoj. Zahrnuté boli aj vraždy žien, čo je veľmi závažný aspekt násilia páchaného na ženách, a aj rozsudok Medziamerického súdu pre ľudské práva. Myslím si, že ide o zásadný pokrok. Aj zmena klímy sa rovnako dotýka obyvateľov oboch kontinentov, napríklad to, čo sa deje s ľadovcami.
<P>
V jednej veci je rozdiel v tom, čo chcela skupina Verts/ALE a čo chceli ostatné skupiny, a to že sme proti pokračovaniu v dohodách o pridružení, ak má pokračovať doterajším spôsobom. Uprednostnili by sme dohodu s celým Andským spoločenstvom, všeobecnú dohodu, nie iba dohodu s Kolumbiou a s Peru.
<P>
Na záver by som pani Ashtonovej chcela položiť veľmi špecifickú otázku:
<P>
Budem pokračovať v angličtine: Táto otázka je určená konkrétne pre vás, pani vysoká predstaviteľka, ale, žiaľ, nepodarilo sa nám ju začleniť do správy. Postavíte sa proti megaprojektom typu hrádza v Del Monte na rieke Šingu v Brazílii, ktorá je momentálne v štádiu plánovania a ktorá zničí celé oblasti životného priestoru pôvodných obyvateľov a nepredstavuje ani najlepšie riešenie z hľadiska spotreby energie?
<P>
V Brazílii prebieha protest, na ktorom sa zúčastňujú stovky organizácií občianskej spoločnosti. V Brazílii prebiehajú aj súdne procesy. Chcela by som sa od vás dozvedieť, čo robí Komisia a čo robíte vy ako vysoká predstaviteľka v záujme ochrany životného prostredia amazonskej oblasti pre tamojších obyvateľov a pre všetkých nás, čo žijeme na tejto planéte.
<SPEAKER ID="203" NAME="Charles Tannock">
v mene skupiny ECR. - Vážená pani predsedajúca, pani vysoká predstaviteľka, blahoželám pánovi Salafrancovi Sánchezovi-Neyrovi k vynikajúcej správe o strategickom vzťahu a partnerstve medzi EÚ a Latinskou Amerikou.
<P>
Po rozšírení o štáty strednej a východnej Európy v roku 2004 EÚ, pochopiteľne, preorientovala svoju SZBP na východ, teda Rusko, Strednú Áziu a Čínu, ale obchod medzi Latinskou Amerikou a EÚ naďalej rýchlo rastie. Takže na tento výrazne demokratický región, s ktorým máme mnoho spoločného, nemožno zabudnúť.
<P>
V tomto roku dosiahne Brazília ďalší medzník v pozícii svetového hospodárskeho a politického obra, keďže sa v krajine budú konať prezidentské voľby a prezident da Silva odstúpi po svojich maximálne dvoch volebných obdobiach. Spoločne s Mexikom je Brazília kandidátom na strategického partnera EÚ. Kolumbia je taktiež sľubným príkladom skutočne fungujúcej demokracie v Latinskej Amerike. V súčasnosti rokuje krajina o dohode o voľnom obchode s EÚ. Aj tu sa budú konať prezidentské voľby a jej obyvateľom určite bude chýbať vizionársky vodcovský prístup Álvara Uribeho.
<P>
V protiklade k tomu stojí na čele Venezuely populistický demagóg Hugo Chávez, ktorý nevenuje demokracii a slobode prejavu dostatočnú pozornosť. Aj Bolívia a Ekvádor vyslali znepokojujúce signály nasledovania pochybného príkladu Huga Cháveza a Fidela Castra na Kube.
<P>
Na záver chcem povedať, že je veľmi poľutovaniahodné, že sa argentínska prezidentka Cristina Kirchnerová rozhodla odvrátiť pozornosť od domácej politiky a nedostatočného vykonávania funkcie prezidentky používaním útočnej rétoriky vo veci Falklandských ostrovov, ktorých obyvatelia chcú byť naďalej britskými občanmi.
<SPEAKER ID="204" NAME="Bastiaan Belder" LANGUAGE="NL">
Vzhľadom na hodnotnú správu pána Salafrancu o stratégii EÚ pre vzťahy s Latinskou Amerikou by som rád požiadal Radu a Komisiu, ktoré teraz zastupuje barónka Ashtonová, aby začali urýchlene konať v troch veciach.
<P>
Po prvé musíme pri všetkých medzinárodných snahách o mierové riešenie konfliktu s Iránom, týkajúceho sa jadrových zbraní, žiadať plnú spoluprácu krajín Latinskej Ameriky, ktoré sú nestálymi členmi Bezpečnostnej rady, najmä Brazílie. V tejto oblasti teda potrebujeme skutočnú spoluprácu a podporu.
<P>
Po druhé musíme žiadať plnú spoluprácu krajín Latinskej Ameriky v pokračujúcom boji so sieťami islamského terorizmu. Týka sa to predovšetkým Venezuely, pretože Hizballáh ani Irán nesedia nečinne a nevenujú sa iba svojim veciam.
<P>
Po tretie musíme žiadať plnú spoluprácu krajín Latinskej Ameriky v boji s globálnym zlom - antisemitizmom. V tejto súvislosti opäť vzbudzuje veľké obavy venezuelský prezident Hugo Chávez, nanešťastie však nie je jediný. Inštitút Stephena Rotha nedávno zverejnil správu, ktorá zdôrazňuje niekoľko pomerne nepríjemných aspektov tejto záležitosti.
<P>
Európska tlač minulý týždeň napokon veľavravne mlčala o rastúcom vplyve Číny v Latinskej Amerike. Znamená to, že Európska únia bude priebežne uviaznutá medzi týmito strategickými partnermi Bruselu?
<SPEAKER ID="205" NAME="Bruno Gollnisch" AFFILIATION="NI">
(FR) Vážená pani predsedajúca, správa pána Salafrancu Sáncheza-Neyru obsahuje mnohé zaujímavé body. Je veľmi komplexná. Európa sa nemôže obrátiť chrbtom k oblasti, v ktorej podľa odôvodnenia správy žije 600 miliónov ľudí, ktorá sa podieľa na celosvetovom HDP 10 % a s ktorou nás spájajú zvláštne historické putá, najmä v súvislosti s románskymi krajinami ako Španielsko, Portugalsko a Taliansko, ktorých mnohí obyvatelia sa presťahovali do Argentíny, a dokonca aj Francúzsko, ktoré je stále prítomné v Guyane.
<P>
Je mi však ľúto, že sa správa nevenuje priamejšie dvom závažným veciam.
<P>
Po prvé ide o globalizáciu, voľný obchod na celom svete a medzinárodné rozdelenie práce, ktoré sa nesprávne prezentuje ako všeliek a ktoré spôsobuje mimoriadne vážne hospodárske a sociálne problémy nielen v Európe, ale aj v Latinskej Amerike.
<P>
Druhým problémom je nezávislosť od veľkého brata, inak povedané, od amerického veľkého brata. Nie sme síce jeho nepriateľom, ale aj tak nesmieme zabúdať na to, že Monroeova doktrína, ktorej cieľom vtedy bolo zabrániť opätovnej kolonizácii Latinskej Ameriky Európou, sa zmenila prakticky na protektorát, ktorého výsledok sme videli pred niekoľkými rokmi, a to najmä v súvislosti s brutálnym zásahom v Paname.
<P>
Preto súhlasím s tým, že by sme sa mali zaoberať vecami ako výroba drog, našou úlohou však nie je diktovať národom Latinskej Ameriky právo, argumenty, spravodlivosť alebo rovnosť medzi mužmi a ženami.
<P>
Sme presvedčení o tom, že by sme sa mali venovať iba skutočne nevyhnutným veciam.
<SPEAKER ID="206" NAME="Elena Băsescu" AFFILIATION="PPE">
(ES) Najprv by som chcela zablahoželať pánovi Salafrancovi Sánchezovi-Neyrovi k vynikajúcej práci, ktorú vykonal pri príprave tejto správy.
<P>
(RO) Európsky parlament teraz vysiela jasný odkaz o posilňovaní vzťahov medzi Európskou úniou a Latinskou Amerikou, a to predovšetkým preto, že o mesiac sa bude konať samit EÚ - Latinská Amerika. Vzťahy EÚ a Latinskej Ameriky sú zároveň jednou z priorít španielskeho predsedníctva. Som však presvedčená o tom, že veľká časť potenciálu pre oživenie obchodu medzi týmito regiónmi nie je využitá.
<P>
Preto musí Európska únia poskytnúť zdroje na podporu európskych výrobkov na latinskoamerickom trhu. V tejto súvislosti môžem povedať, že niektoré rumunské výrobky sa v Latinskej Amerike už predávajú. Jedným z príkladov, ktorý môžem uviesť, je naša národná automobilová značka Dacia. Rumunsko má dlhú tradíciu dobrej spolupráce s Latinskou Amerikou, naše románske dedičstvo je totiž naším spoločným cenným aktívom.
<P>
Chcela by som zdôrazniť, že vítam nový trojstranný prístup, ktorý spomenul pán spravodajca a ktorý zahŕňa účasť Európskej únie, Latinskej Ameriky a Spojených štátov. Zároveň musíme vziať do úvahy projekty týkajúce sa spolupráce, ktoré budú konsolidovať právny štatút MMF a rovnaký prístup k vzdelávaniu a pracovnej sile.
<P>
Na záver chcem povedať, že správa pána Salafrancu a madridský samit musia položiť základy pre dlhodobý rozvoj strategického partnerstva medzi EÚ a Latinskou Amerikou.
<SPEAKER ID="208" NAME="Ramón Jáuregui Atondo" AFFILIATION="S&amp;D">
(ES) Vážená pani predsedajúca, aj ja by som chcel zablahoželať pánovi Salafrancovi Sánchezovi-Neyrovi. Myslím si, že táto správa je veľmi dôležitá.
<P>
Dámy a páni, chcel by som povedať, že existujú milióny dôvodov, prečo by sme mali Latinskú Ameriku považovať za veľmi dôležitý kontinent pre Európu. V Latinskej Amerike žijú milióny Európanov a milióny Latinskoameričanov prišli do našich európskych krajín a vo Francúzsku, Nemecku, Švédsku a Španielsku našli útočisko a azyl pred utrpením svojich národov.
<P>
Dámy a páni, Latinská Amerika je pre Európsku úniu veľmi dôležitá, a preto sa veľmi teším, že v nasledujúcich mesiacoch bude pravdepodobne najmä vďaka práci pani Ashtonovej a švédskeho predsedníctva možné uzatvoriť štyri hlavné a veľmi dôležité dohody s Kolumbiou, Peru, so združením Mercosur a Strednou Amerikou. Pre Európsku úniu a najmä pre Latinskú Ameriku to bude mať mimoriadny význam.
<P>
Tak či onak, dámy a páni, musíme Latinskej Amerike pomôcť. Krajiny Latinskej Ameriky majú slabé štátne zriadenie, ešte stále veľmi slabé verejné služby, pretože majú veľmi nízke daňové sadzby, veľmi chybne fungujúce demokracie a problémy s ľudskými právami. Musíme Latinskoameričanom pomôcť. Túto myšlienku musíme mať stále na pamäti.
<P>
Pani Ashtonová, chcel by som vám povedať dve veci alebo dve odporúčania, ktoré považujem za veľmi dôležité. Ak chceme pracovať v Latinskej Amerike, potrebujeme aj podporu európskych podnikov. Našu vonkajšiu politiku musíme vykonávať s veľmi silnou hospodárskou účasťou našich hlavných spoločností v Latinskej Amerike, ktoré môžu veľkou mierou prispieť k rozvoju krajín v regióne uplatnením kultúry sociálnej zodpovednosti a odhodlaním v záujme ich rozvoja.
<P>
Na záver chcem povedať, že potrebujeme určitú formu globálnej aliancie s Latinskou Amerikou, aby sme spoločne mohli pracovať na svete a na riadení sveta. Spojme sa s nimi, aby sme boli silnejší.
<SPEAKER ID="209" NAME="Gesine Meissner" AFFILIATION="ALDE">
(DE) Vážená pani predsedajúca, pani barónka Ashtonová, pán Salafranca, ako členka Euro-latinskoamerického parlamentného zhromaždenia sa veľmi teším vašej správe, pretože pokračovanie v posilňovaní vzťahu Európskej únie a Latinskej Ameriky je pre nás skutočne dôležité.
<P>
Od roku 1999 sme urobili veľký pokrok. Latinská Amerika má 600 miliónov obyvateľov a takmer 600 miliónov obyvateľov žije aj v Európskej únii. Máme podobné hodnoty a ľudské práva a spája nás aj túžba po demokracii a mieri. Skutočné podmienky na týchto dvoch kontinentoch sú však veľmi odlišné. V partnerstve je dôležité podľa možnosti zabezpečiť, aby boli obaja partneri rovnako mocní a v tomto prípade to ešte nie je tak.
<P>
V Latinskej Amerike sú mnohé problémy vrátane negramotnosti, nedostatku infraštruktúry, všeobecného nedostatku vzdelania, nedostatkov v demokracii a porušovania ľudských práv. My nemáme až toľko problémov, našťastie. V Latinskej Amerike si mnohí ľudia zarábajú na živobytie obchodovaním s drogami, čo sa, samozrejme, musí zmeniť. Našou úlohou ako hlavného obchodného partnera, ktorý sa aktívne zapája do rozvojovej pomoci, je zabezpečiť, aby Latinská Amerika naďalej dostávala pomoc v procese demokratizácie. Bola by som rada, keby partnerstvo viedlo k tomu, že budú obyvatelia Latinskej Ameriky žiť v mieri rovnako, ako žijeme my v Európskej únii, a že sa budú môcť učiť a získavať jeden od druhého tak, ako to je u nás.
<P>
Preto sa mi veľmi páči myšlienka Euro-latinskoamerickej charty pre mier a bezpečnosť a nadácie Európa - Latinská Amerika. Som presvedčená, že by ešte viac prehĺbili partnerstvo a skutočne nám pomohli dosiahnuť väčší pokrok.
<SPEAKER ID="210" NAME="Edvard Kožušník" AFFILIATION="ECR">
(CS) Náš kolega poslanec Salafranca Sánchez-Neyra už na začiatku spomenul, že Európa a Latinská Amerika majú veľmi podobné hodnoty. Existuje však jedna výnimka.
<P>
V marci sme tu diskutovali o situácii na Kube. Pri rokovaniach o stratégii EÚ o vzťahoch s Latinskou Amerikou nemožno prehliadnuť Kubu ako dôležitého hráča v regióne. Stalinistický režim na Kube s jeho totalitnými spôsobmi sa snaží o zničenie vzťahov medzi EÚ a celým týmto regiónom. Tento región si to však nezaslúži. Latinská Amerika je významným partnerom EÚ aj bez kubánskeho režimu. Partnerom EÚ na Kube by nemal byť súčasný režim Fidela Castra, ale zástancovia zmien a demokratická opozícia. Nesmierne si ctím všetkých odporcov komunistickej diktatúry na Kube a chcel by som poďakovať kardinálovi Jaimemu Ortegovi za jeho odvážne slová, ktoré adresoval režimu, tuším, včera.
<P>
Myslím si, že demokracia, dodržiavanie ľudských práv a slobôd, sloboda prejavu, zásady právneho štátu, právny štát a odmietanie všetkých foriem diktatúry a autoritárskeho režimu nielen tvoria základy dvojregionálneho strategického partnerstva, ale sú aj jeho základnou podmienkou.
<SPEAKER ID="211" NAME="John Bufton" AFFILIATION="EFD">
Vážená pani predsedajúca, pani barónka Ashtonová na začiatku rozpravy láskavo povedala, že odpovie na všetky otázky. Pani barónka, žiadam vás o odpoveď na nasledujúcu otázku.
<P>
Návrhy zaznamenané Výborom pre zahraničné veci zahŕňajú rokovania o vytvorení Euro-latinskoamerickej charty pre mier a bezpečnosť založenej na Charte OSN.
<P>
Koho záujmy zastupujete, keď Argentína formálne žiada tajomníka OSN Bana Ki-moona, aby spochybnil zvrchovanosť Británie v prípade Falklandských ostrovov?
<P>
Argentínsky minister zahraničných vecí Jorge Taiana požiadal OSN o pomoc pri zastavení ďalšieho jednostranného konania Spojeného kráľovstva vo vzťahu k ťažbe ropy v oblasti.
<P>
Na nedávnom samite vedúcich predstaviteľov Latinskej Ameriky a Karibiku 32 krajín jednohlasne podporilo nároky Argentíny na Falklandské ostrovy.
<P>
Súhlasíte, že na základe zásady sebaurčenia zakotvenej v Charte OSN by Veľká Británia mala zachovať zvrchovanosť ostrovov a podporíte jej záujmy v súlade s medzinárodným právom? Rád by som dostal odpoveď.
<SPEAKER ID="212" NAME="Angelika Werthmann" AFFILIATION="NI">
(DE) Vážená pani predsedajúca, dámy a páni, dvojregionálne strategické partnerstvo medzi Európskou úniou a Latinskou Amerikou existuje od roku 1999. Základné zásady tohto partnerstva zahŕňajú dodržiavanie ľudských práv a základných slobôd a právo na vzdelanie. Je však skutočnosťou, že sa tieto zásady často porušujú. Okrem toho je približne 42 miliónov ľudí v Latinskej Amerike negramotných. Európska únia je hlavným investorom v Latinskej Amerike a aj dôležitým obchodným partnerom.
<P>
Na záver by som chcela povedať, že sociálne znevýhodňovanie žien a pokračujúca diskriminácia pôvodných obyvateľov predstavujú porušovanie ľudských práv, pričom zdôrazňujem iba dve problematické oblasti. V tejto oblasti treba ešte vykonať množstvo práce a zlepšení.
<SPEAKER ID="213" NAME="Marietta Giannakou" AFFILIATION="PPE">
(EL) Vážená pani predsedajúca, chcela by som zablahoželať pánovi Salafrancovi k jeho mimoriadne celistvej a dôkladne vypracovanej správe. Súhlasím aj s podpredsedníčkou Európskej komisie a vysokou predstaviteľkou, že tieto snahy o dosiahnutie užšieho partnerstva sú dôležité.
<P>
Za posledných dvadsať rokov sa veci v Latinskej Amerike skutočne pohli vpred a početné diktatúry, ktoré nás znepokojovali v osemdesiatych rokoch, boli odstránené. Obchodovanie s drogami, pranie špinavých peňazí, terorizmus a obrovské problémy spôsobené chudobou, neistotou a nezamestnanosťou v regióne však odstránené neboli.
<P>
Preto žiadame, aby sa s pomocou Európskeho parlamentu a lady Ashtonovej pripísala väčšia dôležitosť sektorom vzdelávania a kultúry. Iba o krajinách Latinskej Ameriky môžeme povedať, že ich s Európou spájajú veci týkajúce sa dejín, vzdelania a kultúry viac, než s inými tretími krajinami, a myslím si, že by sa na tieto sektory mal klásť mimoriadny dôraz.
<P>
Správa pána Salafrancu obsahuje integrovaný program a navrhuje vytvorenie nadácie, čo je nesmierne dôležité aj pre Európsky parlament, a, samozrejme, požaduje aj novú a silnejšiu úlohu Európskeho parlamentu vo vzťahu k týmto krajinám. Myslím si, že toto by sme si mali z dnešnej správy vziať.
<SPEAKER ID="214" NAME="Emine Bozkurt" AFFILIATION="S&amp;D">
(NL) Vážená pani predsedajúca, po rokoch príliš malej pozornosti zo strany EÚ nadobúda Latinská Amerika v očiach Európskej únie v posledných mesiacoch čoraz jasnejší a konkrétnejší význam. Európska komisia zverejnila oznámenie, v ktorom postavila oba regióny Latinskej Ameriky do úlohy globálnych hráčov a partnerov, a rokovania o dohodách o pridružení sú teraz v plnom prúde. Musím zdôrazniť strategický význam dobrých vzťahov s Latinskou Amerikou. V tejto súvislosti mám na mysli najmä prebiehajúce rokovania o dohode o pridružení so Strednou Amerikou, ktorých posledné kolo sa začalo včera. Jeho cieľom je dohodnúť posledné detaily a ukončiť rokovania.
<P>
Aj keď by som v zásade uvítala dohodu o pridružení s Latinskou Amerikou, musím zdôrazniť, že ochrana ľudských práv má v tejto súvislosti maximálny význam. Táto dohoda by mala prispieť k zlepšeniu situácie v oblasti ľudských práv v Strednej Amerike a pre tieto krajiny musí byť aj stálym podnetom na dodržiavanie ľudských práv. V tomto prípade nejde iba o uzatvorenie dohody o obchode, ale aj o nadviazanie vzájomného spojenia prostredníctvom politických dialógov a spolupráce.
<P>
Dohoda o pridružení je pre Strednú Ameriku dôležitá. Tento región sa vyznačuje veľkou chudobou a táto dohoda musí prispieť k ekonomickému pokroku tamojších obyvateľov. Európska únia preto nemôže počas rokovaní zatvárať oči pred skutočnosťou, že Európa a Stredná Amerika nie sú v tejto dohode rovnocennými partnermi. Dohoda musí v dostatočnej miere brať do úvahy nerovnaké východiskové pozície týchto dvoch regiónov, a preto je asymetria v dohode veľmi dôležitá. Stručne povedané, dohoda musí byť vyvážená a nesmie prinášať výhody iba Európe a veľkým spoločnostiam v Strednej Amerike. Nie, v prvom rade musí zlepšiť situáciu bežných občanov a malých podnikov.
<P>
Na záver chcem povedať, že sme si vybrali prístup od regiónu k regiónu a chcem zdôrazniť, že v tomto zmysle musíme veci aj uzavrieť, aby žiadna krajina nezaostávala za svojimi susedmi.
<SPEAKER ID="215" NAME="Liam Aylward" AFFILIATION="ALDE">
(GA) Vážená pani predsedajúca, vítam túto správu a chválim spravodajcu za jeho vynikajúcu prácu. Chcel by som upriamiť vašu pozornosť na obchodné záležitosti medzi Európskou úniou a Latinskou Amerikou.
<P>
Treba zabezpečiť, aby sa o obchodných záležitostiach hovorilo za rovnakých podmienok pre všetkých. Európski poľnohospodári a producenti musia dodržiavať mnohé pravidlá a vyrábajú potraviny a tovar vysokej kvality. Tieto náročné normy majú za následok vyššie výrobné náklady pre európskych poľnohospodárov a producentov, čo môže spôsobiť nevýhody na trhu v dôsledku dovážania výrobkov nižšej kvality a za nižšie náklady.
<P>
Na túto záležitosť by sme sa nemali pozerať iba z pohľadu výhod pre európskych producentov. Európska únia vykonala vynikajúcu prácu v oblasti ochrany a posilňovania práv spotrebiteľov a v oblasti zdravia. Sme povinní zabezpečiť, aby tovary a produkty dovážané do Európy neohrozili tieto práva a zdravie európskych spotrebiteľov.
<P>
(Predsedajúca prerušila rečníka.)
<SPEAKER ID="216" NAME="Marek Henryk Migalski" AFFILIATION="ECR">
(PL) Vážená pani predsedajúca, budem sa snažiť skutočne dodržať jednu minútu. Možno sa Francis Fukuyama mýlil, keď povedal, že liberálna demokracia predstavuje koniec dejín, ale určite mal pravdu, keď vyhlásil, že liberálna demokracia je to najlepšie, čo sa ľuďom môže prihodiť. Kiežby skutočne každý žil v takých podmienkach.
<P>
V Latinskej Amerike, žiaľ, nahradil demokraciu populizmus a kapitalizmus nahradil socializmus alebo hospodársky populizmus. Vzhľadom na to chcem osloviť pani Ashtonovú. Pani komisárka, mám obrovskú prosbu, aby sa naše skúsenosti, peniaze európskych daňovníkov a naše know-how smerovali najmä do krajín, ktoré sa nachádzajú na ceste k demokracii a budujú hospodárstvo voľného trhu, a nie do krajín, ktoré budujú populistické diktatúry.
<SPEAKER ID="217" NAME="Corina Creţu" AFFILIATION="S&amp;D">
(RO) Ukázalo sa, že stratégia podporovania vzťahov s Latinskou Amerikou mala od začiatku až doteraz nesmiernu hodnotu. Toto strategické partnerstvo pridalo do vzťahov našich regiónov ešte viac súdržnosti a za posledných 10 rokov uľahčilo financovanie projektov a programov sumou presahujúcou 3 miliardy EUR.
<P>
Krajiny v latinskoamerickom regióne boli, našťastie, pri prekonávaní hospodárskej a finančnej krízy úspešnejšie než niektoré rozvinuté krajiny. V dôsledku chronického charakteru sociálnej polarizácie a nefunkčnosti politiky a inštitúcií v regióne je úroveň chudoby však naďalej mimoriadne vysoká, dokonca v najviac znevýhodnených vrstvách obyvateľstva ešte narastá. Napríklad v Bolívii žije približne 60 % obyvateľov pod hranicou chudoby. Podľa hlásených údajov žije pod úrovňou hranice chudoby v Brazílii 26 % obyvateľov a v Argentíne 13,9 % obyvateľov. Preto jednoznačne podporujem nevyhnutnosť toho, aby sa rozvojová pomoc sústredila na vytváranie inštitučných nástrojov s cieľom odstrániť sociálne rozdiely v týchto krajinách.
<P>
Je dôležité, aby správa pána Salafrancu podporovala rozvoj dialógu s cieľom identifikovať spôsoby dosiahnutia rozvojových cieľov tisícročia. Som však presvedčená, že je pre nás nevyhnutné zabezpečiť, aby táto stratégia uvažovala aj o zapojení občianskej spoločnosti a mimovládnych organizácií do dialógu a do opatrení podieľajúcich sa na plnení cieľov stratégie.
<SPEAKER ID="218" NAME="Emma McClarkin" AFFILIATION="ECR">
Vážená pani predsedajúca, ako členka zhromaždenia EuroLat si cením, že španielske predsedníctvo a pán Salafranca zdôraznili význam našich vzťahov s Latinskou Amerikou.
<P>
Zmena klímy a globálne otepľovanie by mali byť naďalej prioritami politického programu EÚ a krajín Latinskej Ameriky a Karibiku a záväzok plniť kodanské ciele by mal byť posilnený.
<P>
Ďalej sa musí oživiť dialóg o energiách a o dodávkach energie s cieľom bojovať proti zmene klímy a napomôcť udržateľnú spotrebu energie.
<P>
Je veľa toho, čo si môžeme vymieňať, a to nie iba v oblasti obchodu, ale aj v oblasti kultúry a vzdelávania, pričom hlavným cieľom je, aby náš obchodný vzťah s Latinskou Amerikou oživili inovácie na oboch stranách a zlepšené vzdelávanie. Chcela by som zdôrazniť potrebu ďalej rozširovať a podporovať program Erazmus medzi jeho účastníkmi z Latinskej Ameriky a vyzdvihnúť úžasné možnosti, ktoré ponúka v oblasti osobnej, profesionálnej a v oblasti budúcich kontaktov a lepších obchodných vzťahov medzi EÚ a Latinskou Amerikou.
<SPEAKER ID="219" NAME="Miroslav Mikolášik" AFFILIATION="PPE">
(SK) Vítam posilňovanie vzťahov medzi Európskou úniou a Latinskou Amerikou, ktoré patrí k prioritám španielskeho predsedníctva, pretože je obojstranne prospešné a môže priniesť výhody pre členské štáty Európskej únie a krajiny Latinskej Ameriky.
<P>
Latinská Amerika disponuje obrovským ľudským potenciálom s viac ako 600 miliónmi ľudí, ale i svojím prírodným bohatstvom a 10 % podielom na celosvetovom hrubom domácom produkte.
<P>
Európska únia ako hlavný poskytovateľ rozvojovej pomoci, hlavný investor a druhý najvýznamnejší obchodný partner v Latinskej Amerike by mala systematicky konsolidovať svoje postavenie v regióne.
<P>
Plne funkčná regionálna spolupráca založená na spoločných hodnotách, akými sú napríklad demokracia, právny štát a ochrana ľudských práv, si bude vyžadovať cielené zlepšovanie súčasných mechanizmov dvojregionálneho partnerstva. Takýto prístup budem zastávať aj počas nadchádzajúcej plenárnej schôdze zhromaždenia EuroLat v máji v španielskej Seville.
<SPEAKER ID="220" NAME="Raül Romeva i Rueda" AFFILIATION="Verts/ALE">
(ES) Vážená pani predsedajúca, tiež by som chcel využiť príležitosť, ktorú poskytuje táto rozprava, aby som zdôraznil istú veľmi znepokojujúcu záležitosť, situáciu, ktorá sa týka Kolumbie a o ktorej sme sa dozvedeli iba pred niekoľkými dňami.
<P>
Zistilo sa, že kolumbijská štátna bezpečnostná služba sa priamo podieľa na prenasledovaní, tvorbe falošných svedeckých výpovedí a kriminalizovaní členov opozície.
<P>
Dozvedeli sme sa to z prvej ruky od senátorky Piedad Córdobovej. Ide o súčasť spisu, ktorý pripravuje kolumbijská bezpečnostná služba k jej prípadu. Dostali sme informáciu, že kolumbijská vláda alebo bezpečnostná služba sa snažia umelo vytvoriť prepojenie medzi senátorkou a povstaleckými skupinami FARC. Ešte horšie a vážnejšie však je, že - a toto je otázka priamo pre pani Ashtonovú - zjavným zámerom operácie s názvom "operácia Európa" je jednoznačne útočiť na organizácie zaoberajúce sa ochranou ľudských práv v Európe vrátane Podvýboru Európskeho parlamentu pre ľudské práva a zdiskreditovať ich.
<P>
Myslím si, že táto vec je vážna, veľmi vážna a vyžaduje vysvetlenie zo strany kolumbijskej vlády. Myslím si, že v kontexte tejto správy je veľmi dôležité, aby sme presne odhalili, čo je správne, a aby sme zistili, či s tým kolumbijské úrady plánujú niečo urobiť.
<SPEAKER ID="222" NAME="Andreas Mölzer" AFFILIATION="NI">
(DE) Vážený pán predsedajúci, po viac než 300 rokoch koloniálnej nadvlády a po tom, ako sa kontinent stal dejiskom studenej vojny, sa Latinská Amerika teraz stala jedným z rozvíjajúcich sa regiónov sveta. Skutočnosť, že ruský prezident pán Medvedev navštívil Strednú a Južnú Ameriku, je jasným prejavom snahy o posilnenie hospodárskeho vzťahu Ruska a Južnej Ameriky. Ukazuje to tiež, že EÚ je na správnej ceste, keď zlepšuje svoje vzťahy s týmto kontinentom, ktorý má viac obyvateľov než 27 členských štátov EÚ.
<P>
Nejde však iba o začatie rokovaní s obchodným združením Mercosur. Zahŕňa aj množstvo menších krajín, ktoré nie sú členmi tohto hospodárskeho priestoru ani Andského spoločenstva. EÚ nie je iba hlavným investorom alebo najdôležitejším či druhým najdôležitejším obchodným partnerom, ale aj najväčším poskytovateľom rozvojovej pomoci. Z finančného hľadiska už zohrávame hlavnú úlohu a podľa mňa musíme túto svoju vedúcu úlohu využiť na rozvoj vzťahu medzi Európou a Latinskou Amerikou.
<SPEAKER ID="223" NAME="Sergio Paolo Francesco Silvestris" AFFILIATION="PPE">
(IT) Vážený pán predsedajúci, dámy a páni, Európska únia a Latinská Amerika už pred časom vytvorili strategické partnerstvo s cieľom dosiahnuť účinné partnerstvo medzi oboma regiónmi.
<P>
Chcem vám pripomenúť, že dvojstranné samity sa konajú pravidelne od roku 1999 a tento rok nebude výnimkou. Nadchádzajúci samit EÚ - Latinská Amerika sa bude konať v máji v Madride.
<P>
Preto sa dnes vo výbore s radosťou vyjadrujem v prospech správy pána Salafrancu Sáncheza-Neyru a podporujem ju. Súhlasím s komplimentmi a gratuláciami, ktoré vyjadrili všetci alebo väčšina rečníkov. Všetky gratulácie boli opodstatnené a pripájam sa k nim. Táto správa má v skutočnosti za cieľ konsolidovať už aj tak silné politické, historické, kultúrne a hospodárske vzťahy medzi našimi regiónmi, a preto považujem iniciatívu týkajúcu sa nadácie za vhodnú a v súčasnej dobe za mimoriadne významnú.
<P>
Ako člen Výboru pre poľnohospodárstvo a rozvoj vidieka by som chcel veľmi upozorniť na tento konkrétny aspekt hospodárstva a uviesť niekoľko údajov, ktoré dokazujú, že ide o rýchlo sa rozvíjajúcu oblasť prvoradého záujmu, ktorá má 600 miliónov spotrebiteľov a ktorá produkuje dôležité suroviny.
<P>
Ceny poľnohospodárskych surovín v Latinskej Amerike nedávno profitovali z jemných atmosférických výkyvov, ktoré mali za následok trvalé a bohaté dodávky do mnohých produkujúcich krajín v oblasti a aj všeobecný návrat mnohých investorov. Chcem vás tiež upozorniť, že Európska únia je hlavným investorom v Latinskej Amerike a najväčším poskytovateľom rozvojovej pomoci s očakávaným objemom investícií vo výške 3 miliardy EUR v období rokov 2007 - 2013.
<P>
Vážený pán predsedajúci, v mojej poslednej a záverečnej poznámke by som chcel spomenúť tému zmeny klímy, o ktorej sa nedávno hovorilo aj v príslušných výboroch, pričom boli schválené aj dôležité správy, pretože by sme sa mali opäť pozrieť na časť tohto uznesenia, ktoré plne podporujem.
<P>
Preto vyzývam na diskusie a spoluprácu s Latinskou Amerikou v oblasti boja proti zmene klímy, aby sa kodanské kritériá dali rýchlejšie dosiahnuť. Spolupráca s najväčšími rozvojovými krajinami je dôležitá, ak chce Európa dosiahnuť klimatické ciele, ktoré sama stanovila.
<SPEAKER ID="224" NAME="Peter Skinner" AFFILIATION="S&amp;D">
Vážený pán predsedajúci, chcel by som sa pridať k blahoželaniam k vykonanej práci a k vyjadreným poznámkam.
<P>
Niektorí ľudia však poukazujú na to, že ešte stále existujú ťažké otázky týkajúce sa Kolumbie a tamojšej situácie v oblasti ľudských práv. V neprítomnosti jedného či dvoch kolegov vrátane Richarda Howitta, ktorý tu nemôže byť pre sopky, musím spomenúť, o čom hovoril: vyskytli sa konkrétne problémy týkajúce sa odborárov v Kolumbii. Chcel by som pani komisárku a ostatných ľudí požiadať o reakciu na ne v akejkoľvek stratégii a o zapojenie sa na tomto kontinente.
<SPEAKER ID="225" NAME="Catherine Ashton">
vysoká predstaviteľka Únie pre zahraničné veci a bezpečnostnú politiku a podpredsedníčka Komisie. - Vážený pán predsedajúci, chcela by som - rovnako ako ostatní poslanci - začať ďalším blahoželaním pánovi Salafrancovi k jeho vynikajúcej správe a tiež - rovnako ako on a aj ostatní - poďakovať aj španielskemu predsedníctvu za prácu, ktorú vykonalo nielen pri príprave samitu, ale aj pri podpore vypracovaných iniciatív.
<P>
Nadchádzajúci samit bude dôležitý. Umožní nám posilniť vzťah, o ktorom hovorili vážení poslanci. Súbežne so samitom pripravujeme aj schôdzu ministrov zahraničných vecí, čo je pre mňa mimoriadne dôležité. Dúfam, že budeme túto príležitosť vedieť využiť na prehĺbenie vzťahu s mnohými zúčastnenými štátmi.
<P>
Viacerí vážení poslanci hovorili aj o význame obchodu a úlohách európskych podnikov, s čím plne súhlasím. Sme najväčším investorom v regióne. Mimoriadne ma potešilo, že kolegovia poslanci hovorili o úlohe inovácií, ktoré tiež považujem za veľmi dôležité. Ako som očakávala, veľký dôraz sa, samozrejme, kládol na ľudské práva, na dôležitosť zabezpečenia toho, aby boli jednoznačne súčasťou všetkých našich dynamických vzťahov a aby sprevádzali našu prácu.
<P>
Vážení poslanci hovorili o špecifických bodoch spomenutých v správe - o vraždách žien a o pôvodných obyvateľoch. Komisia vždy bráni práva pôvodných obyvateľov a naďalej bude monitorovať opísané projekty.
<P>
Pokiaľ ide konkrétne o Kolumbiu, som si veľmi dobre vedomá názorov, a to nielen v rámci tohto Parlamentu, ale, samozrejme, aj názorov v Európskej a v Medzinárodnej konfederácii odborových zväzov, s ktorými som prichádzala do kontaktu vo svojej predchádzajúcej funkcii. Situáciu naďalej veľmi pozorne sledujeme. Všimli sme si významný pokrok, ktorý sa dosiahol. V dohode o obchode uvidia kolegovia význam pevnej doložky o ľudských právach a záväzky prijaté v dohode, ktoré budeme monitorovať a ktoré, dúfam, určitým spôsobom zmiernia obavy, ale ľudské práva budú istotne súčasťou nášho pokračujúceho vzťahu s Kolumbiou.
<P>
Súhlasím tiež s tým, že rola, ktorú s týmito krajinami zohrávame v širších medzinárodných súvislostiach, je dôležitá. Spomenuli ste konkrétne príklady Brazílie a Iránu. Presne o tejto veci som diskutovala s brazílskym ministrom zahraničných vecí Celsom Amorimom a naďalej sme v kontakte, lebo táto téma je dôležitá.
<P>
Hovorili ste o Falklandských ostrovoch. Členské štáty ratifikovali Dohovor OSN o morskom práve. Falklandské ostrovy sú územím pridruženým k Únii, na ktorom sa uplatňujú zásady právneho štátu.
<P>
Zmena klímy je tiež veľmi dôležitá záležitosť. Nemali by sme zabudnúť, že s týmto regiónom vedieme kľúčový dialóg. Na záver chcem povedať, že ma veľmi potešilo, že ste spomenuli Erazmus a význam programov vzdelávania v tomto kontexte.
<P>
Končím tým, že ešte raz blahoželám pánovi Salafrancovi.
<SPEAKER ID="226" NAME="José Ignacio Salafranca Sánchez-Neyra" LANGUAGE="ES">
Vážený pán predsedajúci, chcem poďakovať všetkým kolegom poslancom za ich príspevky.
<P>
Pani Ashtonová, chcel by som vám povedať, že zásadný prvok, ktorý zabezpečí, aby sa tieto vzťahy v nasledujúcich rokoch pohli vpred, je mobilizácia politickej vôle. Dialóg ministrov v San José v roku 1985 sa zakladal na politickom dialógu, inštitucionalizácia dialógu so skupinou Rio v roku 1990 vychádzala taktiež z politického dialógu a aj na pozadí mechanizmu samitov boli tiež politické dôvody.
<P>
Na slová pána Kožušníka chcem odpovedať ubezpečením, že naše spoločenstvo sa skutočne zakladá na hodnotách, a chcel by som upozorniť na to, že sme počas poslednej schôdze prijali dôležité uznesenie týkajúce sa Kuby, v ktorom sme vyzvali na okamžité a bezpodmienečné prepustenie politických väzňov. Chcel by som využiť túto možnosť a požiadať pani Ashtonovú, aby sa prihovorila za disidentku Martu Beatriz Roqueovú, ktorá bola podmienečne prepustená a je chorá. Práve nadobudla španielske občianstvo v prípade podporovanom bývalým poslancom Európskeho parlamentu Fernandom Fernándezom Martínom, takže sa môže nechať liečiť v Španielsku.
<P>
Musíme však prejsť od slov k činom, čo sa prejavuje v dohodách o pridružení. Pani Ashtonová, myslím si, že sa vám podarilo uzavrieť veľmi dobré dohody s Kolumbiou a Peru. Myslím si, že sa situácia v oblasti ľudských práv v Kolumbii výrazne zlepšila, aj keď stále vzbudzuje obavy. Kolumbijčania volajú po mieri a túto dohodu si jednoznačne zaslúžia. Som tiež úprimne presvedčený o tom, že väčšina tohto Parlamentu je za prijatie dohody.
<P>
Pani Ashtonová, pri rokovaniach musíme dať Stredoameričanom nejaký priestor na dýchanie. Predstavujeme 25 % objemu ich vývozu a oni predstavujú 2 % nášho vývozu. Musíme byť veľkorysí a ako ste povedali, musíme opätovne uzavrieť dohodu so združením Mercosur.
<P>
Vážený pán predsedajúci, na záver chcem povedať, že si myslím, že Európska únia síce zaznamenala na jednej strane pokles z hospodárskeho hľadiska, ale na druhej strane ju posilňuje prítomnosť vysokej predstaviteľky.
<P>
Preto potrebujeme, aby na madridskom samite prejavila výraznú snahu o prezentovanie našej politickej vôle a aby naďalej udržiavala vzťahy s Latinskou Amerikou na popredných priečkach programu Európskej únie.
<SPEAKER ID="227" NAME="Predsedajúci">
Rozprava sa skončila.
<P>
Hlasovanie sa uskutoční počas prvého májového zasadnutia.
<P>
Písomné vyhlásenia (článok 149)
<SPEAKER ID="228" NAME="George Sabin Cutaş  " LANGUAGE="RO">
EÚ je hlavným obchodným partnerom Latinskej Ameriky a druhým najväčším obchodným partnerom v prípade združenia Mercosur a v Čile. Členské štáty Európskej únie poskytujú najväčší zdroj priamych investícií v Latinskej Amerike. Vzťahy Európskej únie a Latinskej Ameriky však prekračujú obchodnú sféru, keďže obsahujú aj historické, inštitucionálne a kultúrne prvky.
<P>
V tomto kontexte som presvedčený o tom, že treba vypracovať dohodu o obchode zahŕňajúcu užšiu spoluprácu s Latinskou Amerikou. Pokračujúce úsilie o podpísanie dohody o pridružení s Mercosurom predstavuje prvý krok týmto smerom.
<P>
Dohoda o pridružení predstavuje nástroj, ktorý pomôže podporiť spoločné hospodárske, sociálne a geopolitické záujmy oboch regiónov. Bude tiež prvou medzikontinentálnou dohodou o pridružení medzi Severom a Juhom, ktorá poskytne alternatívu voči iným, menej spravodlivým pokusom o integráciu, napríklad voči zóne voľného obchodu Amerík.
<P>
Užšia obchodná spolupráca medzi Latinskou Amerikou a Európskou úniou by uľahčila vykonávanie hospodárskych a sociálnych politík súdržnosti zameraných na podporu hospodárskeho rozvoja a prosperity v oboch regiónoch. Dúfam, že na samite Európskej únie a združenia Mercosur, ktorý sa bude konať 17. mája, sa staneme svedkami predstavenia mnohých uspokojivých záverov v tomto duchu.
