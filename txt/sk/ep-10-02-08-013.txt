<CHAPTER ID="013">
Jednominútové vystúpenia k otázkam politického významu
<SPEAKER ID="036" NAME="Predseda">
Ďalším bodom sú jednominútové vystúpenia k otázkam politického významu.
<SPEAKER ID="037" NAME="Elena Oana Antonescu" AFFILIATION="PPE">
(RO) Rumunská vláda skúma možnosť zavedenia dane z rýchleho občerstvenia v nádeji, že sa tým stabilne zníži počet občanov, predovšetkým detí a mládeže, ktorí si vyberajú tento druh stravy s mimoriadne škodlivým strednodobým a dlhodobým vplyvom na ľudský organizmus.
<P>
Môže sa zdať, že dane sú sofistikovaným riešením počas krízy, ale ak sa takéto opatrenie vhodne uplatní, jeho vplyv sa môže z daňových otázok rozšíriť na oblasť vzdelávania. Stále viac ľudí sa tak bude môcť naučiť, že starostlivosť o zdravie sa začína stravou. Finančné prostriedky získané z týchto daní by sa mali vyčleniť len na programy zamerané na informovanie širokej verejnosti o prísadách a látkach, ktoré môžu byť pre ľudí škodlivé.
<P>
Choroby spôsobené obezitou budú čoraz viac zaťažovať systémy zdravotnej starostlivosti členských štátov a súvislosť medzi obezitou a rýchlym občerstvením je dobre zdokumentovaná. Podpora zdravého stravovania by sa mala stať kľúčovou politikou Európskej únie, a to bezodkladne. Uvítali by sme európsky program, ktorý by využíval iniciatívy navrhnuté viacerými členskými štátmi. Bol by mimoriadne užitočný. Mohol by prispieť k tomu, aby sa ľudia v Európskej únii zdravšie stravovali.
<SPEAKER ID="038" NAME="Jarosław Kalinowski" AFFILIATION="PPE">
(PL) Vážený pán predseda, rád by som hovoril o bezpečnosti dodávok surovín, ktoré poľnohospodári a obchodníci v Európskej únii potrebujú na výrobu a ktoré potrebujú aj výrobcovia krmív pre zvieratá a výrobcovia potravín. Jedným z kľúčových problémov a hrozieb pre európsky zásobovací reťazec je nedostatok ustálenej, prijateľnej, veľmi nízkej úrovne výskytu odrôd geneticky modifikovaných organizmov (GMO), ktoré zatiaľ v Európskej únii neboli schválené. Podľa najnovšieho výskumu sa bude vo svete do roku 2015 pestovať okolo 120 nových druhov GMO. Ak sa tento problém nebude riešiť, prispeje to k rastu cien krmív pre zvieratá a cien potravín, čo môže mať za následok vylúčenie mnohých európskych poľnohospodárov z trhu. Posledným príkladom je situácia z júla minulého roka, keď sa v dodávkach sóje našli stopové množstvá geneticky modifikovaných odrôd. Významným spôsobom to ovplyvnilo celý potravinový reťazec a reťazec krmív pre zvieratá, pretože Európa nie je schopná uspokojiť svoje potreby domácou výrobou a každoročne musí doviezť 14 miliónov ton sójových bôbov.
<SPEAKER ID="039" NAME="Ádám Kósa" AFFILIATION="PPE">
(HU) Chcel by som požiadať pána predsedu alebo predsedníctvo Parlamentu, aby Európskej komisii odkázali, že v rámci svojej práce som v priebehu šesťmesačného obdobia predložil dve písomné otázky. V prvom prípade som dostal odpoveď s významným oneskorením a na druhú otázku, ktorú som predložil 30. novembra, som odpoveď stále nedostal. Myslím si, že je dôležité, aby medzi inštitúciami EÚ prebiehala primeraná komunikácia a dialóg. Odovzdajte tento odkaz, prosím, aby moju prácu nič nebrzdilo a aby som dostal požadované odpovede.
<SPEAKER ID="040" NAME="Csaba Sándor Tabajdi" AFFILIATION="S&amp;D">
(HU) Vážený pán predseda, pán komisár, pre Európsku úniu je veľmi dobré mať, takpovediac, vlastnú tvár, ministerku zahraničných vecí v osobe pani Cathy Ashtonovej. Počas vypočutia vyslovila jednu vetu týkajúcu sa Číny, ktorej celosvetový význam tu netreba zdôrazňovať. Je zarážajúce, že neprehovoril ani jeden z poslancov, ktorí majú právo klásť otázky v súvislosti s Čínou, hoci EÚ prednedávnom v Kodani utŕžila zaucho počas samitu o klíme, na ktorom Čína a USA dospeli k dohode za naším chrbtom. Rovnako je zarážajúce, že Európska rada počas svojej existencie nikdy nerokovala o vzťahoch medzi EÚ a Čínou. Žiadam preto pána predsedu, aby vyzval Európsku radu, nech zaradí do svojho programu strategické vzťahy medzi EÚ a Čínou. Aj Parlament by sa touto otázkou mal v budúcnosti zaoberať primerane dôležitosti Číny.
<SPEAKER ID="041" NAME="George Sabin Cutaş" AFFILIATION="S&amp;D">
(RO) Najvyššou prioritou budúcej Európskej komisie musí byť zníženie hospodárskych rozdielov medzi členskými štátmi zavedením úzkej spolupráce na úrovni daňovej a menovej politiky.
<P>
Ochota spolupracovať je zjavná už od začiatku hospodárskej krízy a je absolútne nevyhnutné pokračovať v nej. Pokiaľ ide o koordináciu na daňovej úrovni, je však zároveň potrebné vziať do úvahy skutočnosť, že členmi Európskej únie sú krajiny s rozdielnou štruktúrou hospodárstva. Pre hospodárstva niektorých členských štátov sú totiž charakteristické väčšie cyklické pohyby, pretože si vyžadujú vysokú úroveň verejných investícií a ich rastový potenciál je vyšší než potenciál zrelých hospodárstiev EÚ.
<P>
Pakt stability a rastu a aktuálny postup pri vstupe do eurozóny by preto mali obsahovať doložky flexibility, ktoré umožnia analýzu verejných výdavkov počas celého hospodárskeho cyklu, aby členské štáty v prípade potreby mohli investovať. Zabezpečil by sa tým rozvoj jednotlivých členských štátov v súlade s fázou, v ktorej sa nachádzajú ich hospodárstva.
<SPEAKER ID="042" NAME="Anni Podimata" AFFILIATION="S&amp;D">
(EL) Vážený pán predseda, v posledných dňoch sme svedkami bezprecedentného a koordinovaného útoku na hospodárstvo členských štátov eurozóny, keď emisie štátnych dlhopisov v niektorých krajinách, napríklad v Grécku, Portugalsku a Španielsku, presiahli rozumnú mieru.
<P>
Je jasné, že tieto krajiny sa využívajú na útok proti hospodárskej súdržnosti v eurozóne vo všeobecnosti a zvlášť proti euru. Tie isté mechanizmy, ktoré spôsobili svetovú úverovú krízu, teraz nehanebne špekulujú na účet krajín, ktoré čelia najväčším finančným problémom.
<P>
V Európe preto nemôže ísť len o hodnotenie opatrení, ktoré sa prijímajú na znižovanie schodku. Skutočná otázka musí byť takáto: Máme v úmysle prijať na európskej úrovni solidárne opatrenia zachovaním eurozóny a eura a rozhodneme sa už konečne prijať politiku, ktorá bude v službách základnej hospodárskej a nielen menovej súdržnosti?
<SPEAKER ID="043" NAME="Carl Haglund" AFFILIATION="ALDE">
(SV) Vážený pán predseda, európska smernica o síre stanovuje od začiatku tohto roka limit 0,1 % na obsah síry v palivách používaných na lodiach v domovských prístavoch a lodiach vnútrozemskej lodnej dopravy. Z hľadiska životného prostredia je to dobrá vec. Je dôležité, aby aj lodná doprava bola ekologickejšia.
<P>
Väčšina osobných a nákladných námorných lodí v súčasnosti používa ťažký vykurovací olej. V Baltskom mori už dlhé roky používame s cieľom chrániť životné prostredie takzvaný ťažký vykurovací olej s nízkym obsahom síry, ktorý obsahuje 0,5 % síry. Nízky obsah síry na mori sa nepovažuje za ekologický problém, pretože hlavným cieľom bolo znížiť znečistenie miest. Myslím si preto, že v tejto otázke by EÚ mala sledovať takúto líniu - teda podporovať používanie ťažkého vykurovacieho oleja s nízkym obsahom síry.
<P>
Problém, ktorému čelíme, spočíva v tom, že dohovor Marpol Medzinárodnej námornej organizácie (IMO) odporúča s účinnosťou od roku 2015 pre všetky lode v Baltickom mori limit 0,1 %, čo by mohlo mať pre Baltické more ničivé následky. Chcel by som preto poslancom pripomenúť túto skutočnosť a vyzvať ľudí, aby ne...
<P>
(Predseda prerušil rečníka.)
<SPEAKER ID="044" NAME="Chris Davies" AFFILIATION="ALDE">
Vážený pán predseda, kolegovia v tomto Parlamente niekedy veľmi komplikujú život jeho priateľom. Predsedníctvo odporučilo výdavky s cieľom zamestnať ďalších 150 osôb v Parlamente a politických skupinách, aby sa splnili požiadavky Lisabonskej zmluvy. Ide o prudké zvýšenie výdavkov v čase, keď mnohí z našich občanov čelia obmedzovaniu verejnej služby a zvyšovaniu daní.
<P>
Viac než 10 rokov sa zaoberám právnymi predpismi prijímanými spolurozhodovacím postupom. Nemyslím si, že potrebujeme toľko zamestnancov. Som presvedčený, že dokážeme svojich pracovníkov prerozdeliť a účinnejšie využiť bez navýšenia rozpočtu.
<P>
Každý, kto vedie radu - alebo dokonca vládu - vie, že niekedy musíme žiť v rámci svojich pomerov. Nemali by sme robiť veci, za ktoré nedokážeme niesť zodpovednosť. Vždy by sme si mali položiť kontrolnú otázku: Dokážeme predstúpiť pred verejnosť a vysvetliť občanom, čo robíme? Myslím si, že v tomto prípade by sme to nedokázali.
<SPEAKER ID="045" NAME="Marek Józef Gróbarczyk" AFFILIATION="ECR">
(PL) Vážený pán predseda, základom energetickej bezpečnosti v Európskej únii je diverzifikácia dodávok plynu. Ak budeme závislí od dodávok z jedného smeru, v dlhodobom horizonte to naruší rovnováhu nielen v súvislosti s energetickou bezpečnosťou, ale aj z hľadiska hospodárstva. Nikto iný v Európe to nemôže chápať lepšie než postkomunistické krajiny, ktoré sú stále pod vplyvom, obrovským vplyvom, Ruska. Severný plynovod zabráni možnosti diverzifikácie a obmedzí možnosti rozvoja baltských prístavov, predovšetkým nového diverzifikovaného zdroja dodávok plynu do Európy, plynového terminálu Świnoujście. Nepriaznivý vplyv výstavby plynovodu má navyše aj ekologický aspekt. Minuloročná správa jednoznačne dokazuje, že severný plynovod bude mať negatívny vplyv. Vyzývam Komisiu, aby túto vec opätovne prešetrila.
<SPEAKER ID="046" NAME="Malika Benarab-Attou" AFFILIATION="Verts/ALE">
(FR) Vážený pán predseda, kladiem si otázku, aké opatrenia Európska únia zavedie, aby zabezpečila, že všetky členské štáty budú dodržiavať právo na azyl a ľudské práva osôb, ktoré prichádzajú z južných brehov Stredozemného mora.
<P>
Mnohí z nich prichádzajú na krehkých plavidlách a tisíce Afričanov sa utopia bez toho, aby proti tomu niekto protestoval. Vnímajú Rada a Komisia naozaj tieto otázky, ktoré patria do oblasti ľudských práv i humanitárnej pomoci?
<P>
Vyhlásenia pána Moratina v súvislosti s posilňovaním bezpečnostného prístupu a vyčlenením ďalších prostriedkov pre agentúru Frontex, o ktorom nedávno rozhodla Rada, ma v tomto smere neupokojujú.
<P>
Dámy a páni, je na nás, aby sme konali a zosúladili svoje činy so svojimi hodnotami. Je to naliehavé, pretože sú ohrozené životy.
<SPEAKER ID="047" NAME="Bairbre de Brún" AFFILIATION="GUE/NGL">
(GA) Vážený pán predseda, v posledných týždňoch sa uskutočnili rokovania v rámci najnovšej fázy mierového procesu v Severnom Írsku. Na týchto rozhovoroch sa zúčastnili politické strany a vlády Veľkej Británie a Írska. Rokovali najmä o zabezpečení presunu politickej moci z westminsterského parlamentu v Londýne na zhromaždenie v Belfaste. Diskutovali aj o ďalších dôležitých otázkach.
<P>
Som rada, že rokovania sa napokon skončili dohodou medzi stranami, a som si istá, že tento pokrok uvíta aj Európsky parlament. Dúfam, že teraz sa môžeme zaoberať ďalšími záväzkami, ktoré doposiaľ neboli urovnané alebo splnené. Posunie nás to smerom k stabilným politickým inštitúciám, ktoré budú fungovať na základe rovnosti, deľby moci a vzájomnej úcty.
<SPEAKER ID="048" NAME="Paul Nuttall" AFFILIATION="EFD">
Vážený pán predseda, požiadal som o toto jednominútové vystúpenie, aby som zdôraznil hrozné účinky, ktoré má dvojtýždňová frekvencia zberu odpadu na spoločenstvá v našom volebnom obvode v severozápadnom Anglicku.
<P>
Zoberme si napríklad mesto Bootle, v ktorom bývam a kde mnohé rodiny žijú v terasových domoch bez predzáhradiek a s malým priestorom vzadu. Je šialené, že sú nútené vynášať odpadky raz za dva týždne.
<P>
Samozrejme, že z toho vznikli haldy smetí, pretože nie je miesto na ich uskladnenie. Ak bude leto horúce, môžete si byť istí, že to povedie k rozšíreniu škodcov, čo zas predstavuje ohrozenie verejného zdravia.
<P>
Prečo to však spomínam v Parlamente? Je to z toho dôvodu, že dvojtýždňová frekvencia zberu odpadu je priamym následkom smernice EÚ o skládkach odpadu, ktorú v tomto Parlamente podporila britská labouristická strana a konzervatívci. Dúfam, že keď britskí voliči pôjdu v tomto roku hlasovať v parlamentných voľbách, mnohí z nich na to budú aspoň teraz pamätať.
<SPEAKER ID="049" NAME="Andreas Mölzer" AFFILIATION="NI">
(DE) Vážený pán predseda, o dva dni budeme mať rozpravu o otázke telesných skenerov. V tejto rozprave sa budeme venovať celkovej otázke bezpečnosti na letiskách, t. j. prístupu k bezpečnostným opatreniam na letiskách v Európskej únii. Európska únia bola v minulosti známa a aj naďalej je známa tým, že unáhlene prijíma právne predpisy na základe domnelých a niekedy i skutočných teroristických hrozieb. Neprispieva to k zlepšeniu bezpečnosti na letiskách. Výsledkom sú len čoraz prácnejšie a čoraz absurdnejšie opatrenia.
<P>
Ak si napríklad vezmeme pomery na železničných staniciach, sú v podstate podobné ako na letiskách. Železničné stanice vo všeobecnosti neuplatňujú bezpečnostné opatrenia, aspoň pokiaľ ide o vnútroeurópsku a vnútroštátnu dopravu. Vyvoláva to otázku, či naše obavy o bezpečnosť na letiskách nie sú prehnané. Rastúca byrokracia a nekonečný prúd bezpečnostných opatrení neprispejú k bezpečnosti, ale k nepohodliu všetkých leteckých cestujúcich.
<SPEAKER ID="050" NAME="Krzysztof Lisek" AFFILIATION="PPE">
- (PL) Vážený pán predseda, ako ste už povedali, budeme hlasovať o menovaní novej Európskej komisie. Ako ste tiež uviedli, ide naozaj o veľmi dôležitú chvíľu, ktorá sa spája s mnohými nádejami nielen poslancov Európskeho parlamentu a členov európskych vlád, ale najmä občanov Európskej únie. V tejto súvislosti má osobitný význam vytvorenie spoločnej zahraničnej politiky Európskej únie a úloha, ktorú v tejto oblasti musí plniť pani barónka Ashtonová, je o to väčšia.
<P>
Sú tu dve nové otázky. Prvou je Ukrajina, o ktorej ste už hovorili, pán predseda. Bez ohľadu na výsledky volieb musíme voči Ukrajine sformulovať a dôsledne uplatňovať novú politiku, politiku Európskej únie, aby sme umožnili budúce členstvo tejto krajiny v Európskej únii. Druhou otázkou je však Bielorusko. Chcel by som vás informovať, že pred niekoľkými hodinami došlo v Bielorusku, žiaľ, k ďalšiemu porušeniu ľudských práv. Bieloruská polícia vtrhla do poľského domu v meste Iwieniec a zabránila Únii Poliakov v Bielorusku v činnosti.
<SPEAKER ID="051" NAME="Gabriel Mato Adrover" AFFILIATION="PPE">
(ES) Vážený pán predseda, Európska únia a Marocké kráľovstvo v decembri minulého roka uzavreli dohodu o liberalizácii obchodu s poľnohospodárskymi výrobkami. Žiaľ, kusé informácie o obsahu tejto dohody sme získali len z médií.
<P>
Tieto informácie poukazujú na zvýšenie kvóty na dovoz paradajok do Európskej únie, čo kategoricky odmietame, pretože Marocké kráľovstvo opakovane neplní svoje záväzky voči Európskej únii. Európska komisia odmieta pripustiť existenciu tejto situácie, hoci samotný úrad OLAF to urobil.
<P>
Nemôžeme pripustiť, aby Komisia naďalej zatvárala oči bez ohľadu na potreby výrobcov na Kanárskych ostrovoch, v Andalúzii, Murcii a Alicante. Kategoricky preto žiadame, aby sa dohody plnili a aby sa venovalo viac pozornosti kontrole zdravia rastlín. Časový harmonogram marockého vývozu by mal byť navyše flexibilnejší, aby sa vývoz mohol rozšíriť na celý rok.
<SPEAKER ID="052" NAME="Paulo Rangel" AFFILIATION="PPE">
(PT) Vážený pán predseda, chcel by som využiť túto príležitosť a odsúdiť momentálne dianie v Portugalsku, kde je jasné, že médiá odhalili vládny plán kontroly novín, televíznych a rozhlasových staníc, čo predstavuje ohrozenie slobody prejavu. Práve tento týždeň došlo aj k cenzúre novinového stĺpčeka, ktorý napísal známy novinár Mário Crespo, na podnet - alebo zrejme na podnet - predsedu vlády.
<P>
Predseda vlády José Sócrates musí teraz v tejto súvislosti poskytnúť portugalským novinám O País podrobné vysvetlenie, pričom musí vysvetliť, že nekontroluje, neobmedzuje ani necenzuruje slobodu prejavu v Portugalsku.
<P>
Portugalsko už v dôsledku týchto udalostí nie je právnym štátom, ale štátom, v ktorom vládne formálne právo, kde sa predseda vlády obmedzuje na formality, postupy a byrokraciu a nechce poskytovať podrobné vysvetlenia.
<P>
Chceme, aby v Portugalsku vládlo hmotné právo!
<SPEAKER ID="053" NAME="Véronique De Keyser" AFFILIATION="S&amp;D">
(FR) Vážený pán predseda, 27. januára o druhej hodine ráno otriasol výbuch plynu historickým centrom mesta Liège. Spolu s kolegami z mestského zastupiteľstva som bola na mieste a prežili sme len zázrakom. Pri výbuchu však prišlo o život 14 ľudí. Desiatky ľudí boli zranené a 500 osôb evakuovaných.
<P>
Rada by som tu vzdala hold nielen obetiam a ich rodinám, ale aj mimoriadnej odvahe hasičov a všetkých záchranárov. V tejto súvislosti by som vám chcela pripomenúť, že v Európskej únii zatiaľ nemáme jednotný štatút pre hasičov a že ich práca sa v našej krajine ani v ostatných krajinách ešte stále nepovažuje za rizikové povolanie. Vyzývam na prijatie európskeho štatútu pre hasičov, pretože v mnohých prípadoch musia poskytovať cezhraničnú pomoc.
<SPEAKER ID="054" NAME="Predseda">
Veľmi pekne vám ďakujem za vyhlásenie a za to, že ste nás upozornili na tragédiu, ku ktorej došlo tak blízko v Belgicku. Ide naozaj o tragický prípad. Veľmi pekne ďakujem. Radi by sme vyjadrili úprimnú sústrasť všetkým, ktorí v dôsledku tragédie trpeli, ako aj ich rodinám.
<SPEAKER ID="055" NAME="Rosario Crocetta" AFFILIATION="S&amp;D">
(IT) Vážený pán predseda, dámy a páni, cieľom môjho prejavu je poukázať na závažnosť procesu deindustrializácie, ktorý ovplyvňuje mnohé priemyselné centrá na Sicílii, najmä automobilové centrum Termini Imerese, ktoré vlastní skupina FIAT, a petrochemické centrum Gela, ktoré patrí skupine ENI. Centrum Termini Imerese trpí konkurenciou vyplývajúcou zo systému nízkych miezd v niektorých krajinách EÚ, zatiaľ čo Gela trpí v dôsledku konkurencie z Ázie.
<P>
Vzhľadom na závažné procesy deindustrializácie, ku ktorým dochádza v rozsiahlych oblastiach Únie, by som chcel uviesť, že nastal čas prehodnotiť politiku nezasahovania, ktorú Európska komisia doteraz uplatňovala, a začať spúšťať sériu významných strategických opatrení na podporu európskeho priemyslu. Táto výzva je určená najmä Európskej komisii a pánovi Tajanimu, komisárovi pre priemysel a podnikanie.
<SPEAKER ID="056" NAME="Jelko Kacin" AFFILIATION="ALDE">
(SL) Parlament Bývalej juhoslovanskej republiky Macedónsko prijal minulý štvrtok vyhlásenie podpory uznesenia Európskeho parlamentu o Srebrenici, ktoré sme pred rokom prijali drvivou väčšinou.
<P>
Parlament v tomto uznesení vzdal úctu všetkým obetiam na všetkých stranách každej vojny za posledných desať rokov minulého storočia, nielen obetiam genocídy v Srebrenici. Parlament v Skopje je tretím parlamentom na západnom Balkáne, ktorý uznesenie ratifikoval a prijal, pričom 70 hlasov bolo za a len jeden proti. Takáto väčšina a takýto konsenzus si zaslúžia aj úctu a uznanie nášho Parlamentu.
<P>
Hoci Bývalá juhoslovanská republika Macedónsko sa na tejto tragickej udalosti nijako nezúčastnila, jej jednoznačná reakcia je aktom solidarity a civilizovaným gestom hodným úcty a obdivu. Rozhodnutie parlamentu Bývalej juhoslovanskej republiky Macedónsko je vyjadrením úcty všetkým obetiam a signálom, že všetci nesieme zodpovednosť za budovanie lepšej a jasnejšej budúcnosti pre všetky krajiny západného Balkánu. Je to krok do budúcnosti, ruka zmierenia podaná všetkým susedným krajinám a príklad pre všetky ostatné krajiny v regióne.
<P>
Keďže som sa podieľal na vypracovaní tohto uznesenia, rád by som zablahoželal poslancom parlamentu Bývalej juhoslovanskej republiky Macedónsko k politickej odvahe a poďakoval za ich príspevok k zmiereniu v regióne.
<SPEAKER ID="057" NAME="Michail Tremopoulos" AFFILIATION="Verts/ALE">
(EL) Vážený pán predseda, chcel by som zdôrazniť, že v tomto období hospodárskej krízy, keď sa niektoré krajiny nachádzajú v recesii, sú tu aj ďalšie, napríklad Grécko, ktoré potrebujú vyriešiť isté problémy týkajúce sa otázok rodovej rovnosti, pretože kríza dolieha na ženy ťažšie než na mužov.
<P>
V posledných rokoch sa v Európe vyvinulo významné úsilie a boli prijaté zákony, ktoré tejto oblasti poskytujú určité mechanizmy a špecifické nástroje. Smernice Spoločenstva o rovnakom zaobchádzaní s mužmi a ženami sa však do vnútroštátneho práva netransponujú.
<P>
Vzhľadom na to, že bez ohľadu na toto úsilie je potrebné premostiť priepasť medzi pohlaviami, keďže ženy zarábajú o 17 % menej než muži a stretávajú sa na trhu práce s osobitnými formami rasizmu, by som chcel zdôrazniť, že každý právny predpis a zmenu týkajúcu sa poistenia alebo pracovnoprávnych otázok musí sprevádzať nová sociálna infraštruktúra.
<SPEAKER ID="058" NAME="Zbigniew Ziobro" AFFILIATION="ECR">
- (PL) Vážený pán predseda, ďakujem, že ste mi dali slovo, pretože by som chcel hovoriť o významnej otázke súvisiacej s nákladmi na politiku v oblasti klímy.
<P>
Európska únia dôsledne plánuje politiku v oblasti klímy. Veľmi dôležitá je však skutočnosť, že táto politika má obrovský vplyv na hospodárstva členských štátov. Keď vezmeme do úvahy štrukturálne rozdiely medzi hospodárstvami jednotlivých členských štátov, je čoraz jasnejšie, že jednotlivé členské štáty budú znášať veľmi rozdielne náklady na uskutočňovanie stratégie. Zároveň je faktom, že nové členské štáty plnia svoje záväzky na zníženie emisií skleníkových plynov v rámci Kjótskeho protokolu s veľkou rezervou. V prípade Poľska dosiahlo zníženie takmer 30 % v porovnaní s požadovanými 6 %, no v prípade "starej pätnástky" bol pokles len 1 %, hoci sa zaviazala k zníženiu o 6 %. V tejto súvislosti musí Komisia pri všetkých svojich aktivitách zohľadniť rozdielne náklady na prispôsobenie hospodárstiev jednotlivých členských štátov - náklady na zníženie emisií skleníkových plynov na základe Kjótskeho protokolu, ktoré jednotlivé členské štáty doteraz znášali - a musí tiež skoncovať s tými zmenami, ktoré by mohli narušiť rovnováhu medzi členskými štátmi.
<P>
(Predseda prerušil rečníka.)
<SPEAKER ID="059" NAME="Joe Higgins" AFFILIATION="GUE/NGL">
(GA) Vážený pán predseda, írska vláda sa momentálne chystá zaviesť daň z pridanej hodnoty vo výške 21 % na verejné služby poskytované miestnymi orgánmi, napríklad zber a recykláciu odpadu. Európska únia núti írsku vládu uplatňovať tieto nové dane. Spôsobia ďalšie zvýšenie zaťaženia bežných pracujúcich a chudobných ľudí, ktorí už teraz draho platia za kapitalistickú krízu v Írsku. Vláda má v úmysle zaviesť aj nové poplatky za vodu pre majiteľov domov, ktoré by mohli dosiahnuť 500 až 1000 EUR ročne. Bol by to ďalší strašný úder pre životnú úroveň pracujúcich ľudí. Okrem toho vláda pripravuje systém verejných vodovodov na budúcu privatizáciu. Týmto varujem írsku vládu a Európsku komisiu, ktoré podporujú poplatky a privatizáciu, že to neakceptujeme a postavíme sa proti tomu masívnou kampaňou bojkotu a ľudovou silou. Je to ďalšie hospodárske bremeno, ktoré írski pracujúci neakceptujú.
<SPEAKER ID="060" NAME="Nikolaos Salavrakos" AFFILIATION="EFD">
- (EL) Vážený pán predseda, zajtra budeme hlasovať o novej Európskej komisii a staneme sa Spojenými štátmi európskymi. Po ukončení tohto procesu sa budeme v rámci nového typu riadenia venovať otázke spoločnej zahraničnej politiky, otázke spoločnej hospodárskej politiky, otázke užších vzťahov medzi jednotlivými členmi Únie, solidarite a plánovaniu budúcnosti Európy. Budúcnosti, v ktorej budeme musieť postupovať mimoriadne obozretne, pokiaľ ide o rozširovanie Európy o nové krajiny a najmä pokiaľ ide o prisťahovalectvo, ktoré je veľkým problémom v súvislosti s budúcnosťou Európy a ku ktorému by sme podľa mňa mali pristupovať nielen v rámci vlád jednotlivých štátov, ale aj v rámci spoločnej politiky Európskej únie.
<P>
Preto by som chcel požiadať Komisiu a Parlament, aby tejto otázke venovali zvláštnu pozornosť.
<SPEAKER ID="061" NAME="Louis Bontes" AFFILIATION="NI">
(NL) Vážený pán predseda, aj ja som, podobne ako vy, pred niekoľkými týždňami navštívil Osvienčim, kde sme sa tvárou v tvár stretli s ukrutnosťami, ktoré sa tam udiali. Predstavte si môj údiv, keď o niekoľko dní neskôr odsúdeniahodné vyhlásenia oficiálnej spravodajskej televízie Palestínskej samosprávy démonizovali židov.
<P>
Zhrniem to: "Židia sú nepriateľmi Alaha a ľudstva. Prorok hovorí: zabíjajte židov." Tieto vyhlásenia sú absolútne odsúdeniahodné a zastávam názor, že nemôžu zostať bez následkov. Orgán, ktorého takzvaná verejnoprávna televízia cituje "proroka", ktorý vyzýva na vraždenie židov, by už nemal z rozvojových fondov dostať ani jeden jediný cent. Európsky parlament by sa mal zasadiť o zastavenie tohto toku finančných prostriedkov a mal by vyjadriť svoje znechutenie z takýchto praktík.
<SPEAKER ID="062" NAME="Nuno Teixeira" AFFILIATION="PPE">
(PT) Vážený pán predseda, zelená kniha o reforme spoločnej politiky rybného hospodárstva, pri ktorej bola spravodajkyňou moja azorská kolegyňa pani Patrão Nevesová, je jedinečnou príležitosťou na rozpravu týkajúcu sa odvetvia, ktoré môže zohrať významnú úlohu pri stabilizácii miestneho rozvoja v najvzdialenejších oblastiach.
<P>
Madeira s osobitným záujmom sleduje prebiehajúce diskusie a verí, že je nevyhnutné navrhnúť rozlíšenie medzi remeselnými a veľkými flotilami, ktoré by mali podliehať rozličným rybárskym režimom. Mimoriadne dôležitá je podpora zásady pozitívnej diskriminácie, pri ktorej bude prístup do teritoriálnych vôd v rámci výhradnej hospodárskej zóny obmedzený len na miestne remeselné flotily.
<P>
Na Madeire je podpora modernizácie flotily mimoriadne dôležitá, pretože prechádza na spôsob riadenia, ktorý z dlhodobého hľadiska zabezpečí zachovanie širokého spektra druhov. Len takto sa nám podarí predísť situáciám, ktoré sú z hľadiska hospodárskej, environmentálnej a sociálnej stability neudržateľné.
<P>
Na záver by som chcel uviesť, že budeme bojovať za stálu a aktuálnu podporu rybného hospodárstva v najvzdialenejších oblastiach.
<SPEAKER ID="063" NAME="Romana Jordan Cizelj" AFFILIATION="PPE">
(SL) Európa je plná menšín, ktorých významnú časť predstavujú etnické menšiny. Pôvodné menšiny predstavujú viac než 8 % nášho obyvateľstva, no musíme brať do úvahy aj menšiny prisťahovalcov, ktoré tvoria ďalších 6,5 %.
<P>
Pred poslednými dvoma vlnami rozširovania museli kandidátske krajiny preukázať, že plnia kritériá práv menšín. Na druhej strane, politika v oblasti menšín a vzťahy s menšinami v krajinách, ktoré dovtedy získali členstvo v Európskej únii, nepodliehali žiadnemu dohľadu. Táto situácia bola rozporuplná.
<P>
Slovinské etnické menšiny v Taliansku, Rakúsku a Maďarsku boli prednedávnom vystavené veľkému tlaku z dôvodu škrtov vo financovaní svojich záujmov. Vyzývam preto európskych politických činiteľov, aby sa na európskej úrovni začali vážne zaoberať otázkami menšín. Nová Lisabonská zmluva na to poskytuje právny základ. Žiadam tiež Európsku komisiu, aby vypracovala a predložila plán s podrobným popisom opatrení v súvislosti s uplatňovaním tých ustanovení Lisabonskej zmluvy, ktoré ochraňujú menšiny.
<SPEAKER ID="064" NAME="Anna Záborská" AFFILIATION="PPE">
(SK) Slovensko je ohrozené výstavbou megakasína so zavádzajúcim názvom Metropolis. Keďže Slovinsko, Maďarsko a Rakúsko odmietli vydať potrebné povolenia, záujmové skupiny sa teraz obracajú na Slovensko, aby mu vnútili tento podnikateľský zámer. Bratislavský parlament vyjadril negatívne stanovisko. Rozhodnutie nie je definitívne a projekt hazardných hier pokračuje.
<P>
Už dnes investor používa eufemizmus, keď tento projekt prezentuje ako polyfunkčné centrum. Hovorí o ihriskách, akvaparku, kongresovom centre a nie o megakasíne.
<P>
Aké sú bariéry Európskej únie na zabránenie prevádzkovania hazardných hier v členských krajinách? Ako Európska únia ochraňuje tie najzraniteľnejšie skupiny? Nie je tajomstvom, že hazardné hry súvisia s kriminalitou, násilím, organizovaným zločinom, prostitúciou a rôznymi závislosťami. Vyzývam svojich kolegov, ako aj národné asociácie, aby sa pridali k protestu slovenských občanov a zároveň podpísali písomnú deklaráciu a takto podporili náš protest.
<SPEAKER ID="065" NAME="Daciana Octavia Sârbu" AFFILIATION="S&amp;D">
(RO) Názov Roºia Montanã musí čoraz známejšie znieť európskym inštitúciám i občanom. Hovoríme o oblasti v Rumunsku, kde sa nachádzajú historické pamiatky, ktoré prilákali pozornosť organizácie UNESCO a teraz im hrozí zničenie. Používanie kyanidov v baniach, ktoré môžu zničiť celistvosť a bohatstvo tejto oblasti, sa znovu stáva reálnou hrozbou.
<P>
V posledných týždňoch rumunská vláda povolila začatie tejto banskej činnosti, čím poskytla dôvod domnievať sa, že zničenie oblasti sa môže považovať za prijateľné. Naliehavo žiadam Európsky parlament a Európsku komisiu, aby zvážili možnosť zásahu na fórach vedených EÚ, ktorým by zabránili nepochybnej ekologickej katastrofe a ľudskej tragédii.
<SPEAKER ID="066" NAME="Derek Vaughan" AFFILIATION="S&amp;D">
Vážený pán predseda, chcel by som hovoriť o politike v oblasti energie. Ako už povedal jeden z predrečníkov, zabezpečenie budúcich dodávok energie je mimoriadne dôležitou otázkou pre nás všetkých a ak chceme tento problém vyriešiť, musíme zohľadniť široké spektrum technológií: nie iba jednu, nie iba plyn. Je jasné, že svoju úlohu bude mať aj obnoviteľná energia, či už pôjde o energiu získanú z vetra, biomasy alebo prílivu. Istú rolu však musí zohrať aj jadrová energia a zachytávanie a ukladanie uhlíka (CCS).
<P>
Vítam preto nedávne iniciatívy britskej vlády. Prednedávnom predložila niekoľko projektov, ktoré sa týkajú nových technológií obnoviteľnej energie, ale aj jadrovej energie a technológie CCS. Som presvedčený, že táto politika zabezpečí vo Veľkej Británii budúce dodávky energie, a považoval by som to za vzor pre zvyšok Európy. Určite neverím tomu, že môžeme všetko staviť na jednu kartu: musíme používať širokú škálu technológií. Rád by som vyzval prítomných kolegov, aby to v budúcnosti urobili.
<SPEAKER ID="067" NAME="Giommaria Uggias" AFFILIATION="ALDE">
(IT) Vážený pán predseda, dámy a páni, po vypuknutí svetovej finančnej krízy Európska komisia predstavila opatrenia - návrh, o ktorom dnes vedieme rozpravu - na posilnenie boja proti daňovým únikom. Umožní sa tým zvýšenie transparentnosti medzi daňovými systémami všetkých európskych štátov tak, že bude dochádzať k výmene informácií o majetku.
<P>
Je to dobré opatrenie, ale musíme pamätať aj na to, že pred niekoľkými mesiacmi väčšina v talianskom parlamente schválila daňový štít, ktorý utajuje identitu daňových podvodníkov a okráda európskych občanov o príjmy z DPH.
<P>
Hoci celý svet bojuje proti nerestiam nezákonnosti, právo niektorých štátov útočí na dôstojnosť čestných občanov. Z týchto dôvodov sme spolu s kolegami poslancami za strany l'Italia dei Valori a Partito Democratico predložili Komisii sťažnosť.
<P>
Dopočuli sme sa, že úrady v súvislosti s našimi pripomienkami konajú. Preto vyzývam Komisiu, aby bola odvážna a prijala zodpovednosť za vyhlásenie talianskeho daňového štítu za protizákonný, čím sa umožní zdanenie týchto peňazí.
<SPEAKER ID="068" NAME="Marek Henryk Migalski" AFFILIATION="ECR">
(PL) Vážený pán predseda, rád by som sa dotkol témy, o ktorej sa už hovorilo, ale ja by som chcel ešte zdôrazniť to, čo bolo povedané. V tejto chvíli, keď tu rozprávame, prebieha v bieloruskom meste Iwieniec nezákonná prehliadka poľského domu, ktorý je jedným z priestorov Únie Poliakov v Bielorusku. Ide o ďalší akt represie voči poľskej menšine v Bielorusku. Viem, pán predseda, že ste už osobne zasiahli vo veci veľmi vysokej pokuty uloženej Angelike Borysovej, a chcel by som sa vám za to poďakovať, pretože máme naozaj povinnosť pomáhať tejto organizácii. Zároveň by som chcel, pán predseda, požiadať vás, ako aj Radu a Komisiu o čo najrýchlejšie vydanie vyhlásenia a zasiahnutie v otázke porušovania ľudských práv v Bielorusku - porušovania práv Poliakov. Hovorím to však najmä v súvislosti s porušovaním práv občanov - ľudských práv - inými slovami, problému, ktorý by sme ako Európsky parlament mali považovať za dôležitý.
<SPEAKER ID="069" NAME="João Ferreira" AFFILIATION="GUE/NGL">
(PT) Vážený pán predseda, v priebehu posledných týždňov sme boli svedkami zintenzívňovania úskočnej ideologickej kampane týkajúcej sa opatrení prijatých členskými štátmi na dosiahnutie rovnováhy verejných financií. Nie je náhoda, že mnohí z tých, ktorí v tejto kampani zohrali vedúcu úlohu, sú zodpovední za súčasnú hospodársku a sociálnu krízu. Rovnako ako v minulosti, opäť podporujú nové útoky na mzdy, sociálne práva, práva zamestnancov a sociálne úlohy štátu.
<P>
Desaťtisíce portugalských pracovníkov vyšli v reakcii na tieto útoky protestovať do ulíc, kde žiadali zvýšenie miezd na obnovu kúpnej sily, ktorú za posledných desať rokov stratili, a dôstojné podmienky na dôchodku.
<P>
Verejné účty by mali byť vyvážené v súlade s hospodárskym rastom. Je tiež potrebné skoncovať so závažnou nespravodlivosťou v súvislosti s rozdeľovaním bohatstva, ktorá je jadrom tejto krízy. Postupujúci elán v boji pracovníkov je dnes znamením nádeje a najkonkrétnejším dôvodom na vieru v lepšiu budúcnosť.
<SPEAKER ID="070" NAME="Godfrey Bloom" AFFILIATION="EFD">
Vážený pán predseda, môj ctený priateľ a kolega z Yorkshire pán Edward McMillan-Scott pred niekoľkými týždňami priviedol do tohto Parlamentu predsedu Medzivládneho panelu pre zmenu klímy (IPCC) a počas obednej prestávky ho predstavil ako legendu a guru najvyššej vedy o klíme - a musím povedať, že mne skutočne ako guru pripadal. Ukazuje sa však, že ide o železničného inžiniera, ktorý píše knihy o odporných veciach. Určite nemám nič proti železničným inžinierom. Niektorí moji dobrí priatelia sú železniční inžinieri a knihy o odporných veciach bezpochyby čítajú - o to tu nejde -, ale možno by sa tým dalo vysvetliť, všakže, prečo IPCC prišiel v niekoľkých posledných rokoch s takými absurdnými nezmyslami.
<P>
Nebolo by dobré, keby Komisia mohla napísať IPCC a navrhnúť, aby vymenili predsedu za nového, azda s trochu lepšou kvalifikáciou?
<SPEAKER ID="071" NAME="Krisztina Morvai" AFFILIATION="NI">
(HU) Pred niekoľkými minútami pani Anna Záborská spomenula megainvestície, rozličné investície do herných kasín, ktoré do Maďarska prinášajú aj cudzinci a proti ktorým pán György Budaházy, známy vedúci predstaviteľ mimoparlamentnej opozície, protestoval spolu s 12 členmi takzvanej hunskej opozičnej skupiny, ktorí sú takmer rok vo vyšetrovacej väzbe. Nemajú právo dozvedieť sa, aké dôkazy sú proti nim predložené. V dôsledku bizarných maďarských právnych predpisov a v rozpore s právom "habeas corpus" sa navyše sudca, ktorý stále predlžuje vyšetrovaciu väzbu, podrobne nezaoberá dôkazmi o ich vine. Považujem za škandalózne, že niečo takéto sa môže diať v Európskej únii, a opakovane proti tomu protestujem.
<SPEAKER ID="072" NAME="Rodi Kratsa-Tsagaropoulou" AFFILIATION="PPE">
(EL) Vážený pán predseda, rada by som sa zmienila o záležitosti, ktorá má podľa mňa obrovský politický význam. Ide o národné parlamenty a ich spoluprácu s Európskym parlamentom v rámci úsilia o dosiahnutie hospodárskej obnovy a finančnej stability, ktoré sa v súčasnosti v Európe vyvíja.
<P>
Ako sa úverová kríza stáva vzdialenou ozvenou, všetci hovoria o potrebe posilniť euro, o súdržnosti v eurozóne a o hospodárskych nerovnostiach v rámci Európskej únie a mechanizmoch solidarity, ktoré je potrebné rozvinúť.
<P>
Som presvedčená, že dialóg medzi Európskym parlamentom a národnými parlamentmi v tejto súvislosti zdôrazní náš spoločný cieľ, spoločnú zodpovednosť a solidaritu, ktorú musíme preukázať na európskej a vnútroštátnej úrovni, ak chceme zabezpečiť prijímanie správnych rozhodnutí a uplatňovanie správnej politiky - politiky, ktorá má často dlhodobú perspektívu, ktorú je ťažké pochopiť, najmä čo sa týka našich vnútroštátnych kolegov, ktorí musia doma platiť politickú daň.
<P>
Som presvedčená, že môžeme iniciovať začatie tohto dialógu.
<SPEAKER ID="073" NAME="Agustín Díaz de Mera García Consuegra" AFFILIATION="PPE">
(ES) Vážený pán predseda, moje vystúpenie sa bude týkať Európskej charty práv obetí terorizmu.
<P>
Dňa 15. decembra sa pán Barrot zaviazal presadiť Európsku chartu práv obetí terorizmu. Dňa 19. januára pani Malmströmová privítala slová pána Barrota v skutočne pozitívnom duchu. Španielsky minister vnútra pán Pérez Rubalcaba 26. januára v mene španielskeho predsedníctva uviedol, že plne podporuje obete terorizmu a že Španielsko v rámci Komisie a Rady urobí všetko, čo bude v jeho silách, aby im pomohlo.
<P>
Toto všetko vítame. Teraz však nastal čas prejsť od slov k činom v súvislosti so VI. medzinárodným kongresom obetí terorizmu, ktorý sa uskutoční 11., 12. a 13. februára v meste Salamanca. Želám kongresu veľa úspechov pri práci. Vážený pán predseda, v rámci Parlamentu musíme naďalej vyzývať na prijatie záväzkov v tejto oblasti a presadzovať ich.
<SPEAKER ID="074" NAME="Marc Tarabella" AFFILIATION="S&amp;D">
(FR) Vážený pán predseda, pani kolegyňa De Keyserová mala príležitosť pripomenúť tragédiu, ktorá sa stala 27. januára v meste Liège. Samozrejme, nebudem opakovať to, čo už povedala o obetiach a o záchranárskych službách, ktoré si zaslúžia štatút.
<P>
Znepokojuje ma však, že majiteľ budovy nebol v tomto prípade poistený. Chcel by som len upozorniť Komisiu na skutočnosť, že skôr než budeme hovoriť o povinnom poistení proti požiaru pre všetkých občanov, bolo by užitočné hovoriť o povinnom poistení zodpovednosti za škodu spôsobenú tretím stranám niekedy so zlým úmyslom, ale predovšetkým v dôsledku nedbanlivosti.
<P>
Verím, že Komisia by mohla predložiť buď návrh, napríklad v rámci ochrany spotrebiteľa - spotrebiteľ v tomto prípade znamená občan -, alebo iniciatívu, ktorá by mohla vyjsť aj z Parlamentu.
<P>
V každom prípade by som rád požiadal tých kolegov poslancov, ktorí ma v tejto veci môžu podporiť, aby vyzvali všetkých občanov na uzavretie poistenia zodpovednosti za škodu spôsobenú tretím osobám.
<SPEAKER ID="075" NAME="Sonia Alfano" AFFILIATION="ALDE">
(IT) Vážený pán predseda, dámy a páni, španielska holdingová spoločnosť Gas Natural predložila projekt pobrežných zariadení na spätné splyňovanie, ktorý by sa dotkol okolia mesta Terst a ktorý schválilo talianske ministerstvo životného prostredia.
<P>
Technická rada zariadenia na spätné splyňovanie v Terste zdôraznila niekoľko dôležitých nedostatkov. Po neformálnom stretnutí Európskej komisie, Talianska a Slovinska, ktoré sa uskutočnilo 26. januára 2010, stály zástupca Talianska pri Európskej únii verejne vyslovil špekuláciu, že Európska únia projekt schválila, zatiaľ čo podľa oficiálneho stanoviska Slovinska boli proti sebe stojace strany vyzvané na dosiahnutie dohody.
<P>
Dosiahnutie tejto dohody bude pravdepodobne v praxi zložité, pretože záležitosť zariadenia na spätné splyňovanie má netypické pozadie. Ukazuje sa totiž, že orgány zodpovedné za poskytnutie záruk a za bezpečnosť nesplnili svoje povinnosti ochrany. Bol dokázaný významný sklz vo vypracovaní vonkajších núdzových plánov a v komunikácii s verejnými orgánmi a subjektmi zodpovednými za riadenie núdzových situácií, ako aj neinformovanie verejnosti o nebezpečenstve vážnych havárií, pokiaľ ide o pravidlá správania sa, a neexistencia objektívneho hodnotenia dominového efektu spôsobeného potenciálnou haváriou v priemyselných zariadeniach s vysokou mierou rizika.
<P>
Z týchto dôvodov sme presvedčení, že ide o ďalší pokus postaviť zariadenie s vysokou mierou rizika. Neboli totiž prijaté vôbec žiadne ochranné a bezpečnostné opatrenia.
<SPEAKER ID="076" NAME="Predseda">
Dámy a páni, zasadnutie s jednominútovými vystúpeniami sme predĺžili o 15 minút.
