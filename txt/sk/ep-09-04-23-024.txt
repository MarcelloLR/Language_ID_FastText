<CHAPTER ID="024">
Štatistika o prípravkoch na ochranu rastlín (rozprava) 
<SPEAKER ID="535" NAME="Predsedajúca">
Ďalším bodom programu je správa (Α6-0256/2009) pána Barta Staesa v mene Výboru pre životné prostredie, verejné zdravie a bezpečnosť potravín o štatistike o prípravkoch na ochranu rastlín (11120/2/2008 - C6-0004/2009 -.
<SPEAKER ID="536" NAME="Bart Staes">
spravodajca. - (NL) Máme pred sebou konečnú dohodu, ktorú sme dojednali s Radou a Komisiou, konečnú dohodu po prvom čítaní, pri ktorom sme v Parlamente zaujali veľmi pevnú pozíciu a predložili celý rad prvkov, ktoré nám vďaka veľkej väčšine v podstate dali veľmi silnú začiatočnú pozíciu vo vzťahu k Rade. Musím povedať, že spoločné stanovisko Rady niekoľko mesiacov po našom prvom čítaní nás dosť sklamalo. V skutočnosti neexistovala veľká ochota prikloniť sa k nášmu prístupu, a preto rokovania s Radou neboli ani zďaleka jednoduché.
<P>
Predsa len sme urobili krok vpred a atmosféra bola veľmi konštruktívna. Aj parlamentná delegácia predstavovala silnú skupinu. Nastolila sa jednota v rozmanitosti. Myslím, že zajtra môžeme výsledok s určitou hrdosťou predložiť na hlasovanie. V každom prípade sa snažíme prispieť k tomu a zaistiť, aby sme mali akýsi základ okrem dvoch zákonov o pesticídoch, ktoré už boli prijaté, teda smernicu o trvalo udržateľnom používaní pesticídov a nariadenie o uvádzaní prípravkov na ochranu rastlín na trh, teda súbor nástrojov, ktoré sa budú používať pri rozumnej regulácii poskytovania údajov prostredníctvom štatistík. To je podľa mňa základ pre parlamentnú legislatívnu prácu, ktorú sme vykonali.
<P>
Jedným z najdôležitejších úspechov je, že sa nám v Rade podarilo, a to aj proti jej vôli, presadiť to, že sme použili ako našu základnú definíciu pesticídov definíciu, ktorú predtým Parlament v politickej zhode s Radou včlenil do smernice o trvalo udržateľnom využívaní. Tým sa nastoľuje určitá dôslednosť a je to dôležité aj pre neskoršie použitie.
<P>
Podarilo sa nám tiež začleniť veľmi jasný odkaz na všeobecný legislatívny rámec pre štatistiky, na spôsob, akým by sa štatistiky mali používať, spôsob, akým sa s nimi narába, a predovšetkým spôsob, akým sa s údajmi bude musieť narábať v budúcnosti, okrem iného aj z hľadiska ich dôvernosti. Dosiahli sme svoj cieľ v tom, že členské štáty musia poskytnúť značné množstvo informácií o pesticídoch, a to v podobe, ktorá je vzájomne porovnateľná. Osobne by som bol rád išiel ešte ďalej, ale to, čo sa podarilo, je len prvý krok.
<P>
Ďalším úspechom je nepochybne to, že keďže sme použili ako základnú definíciu slovo pesticídy a definíciu pesticídov použitú v smernici o trvalo udržateľnom využívaní, v druhom stupni sme pridali aj pojem biocídne výrobky. To bola dôležitá požiadavka socialistickej skupiny v Európskom parlamente. To je úspech. Táto definícia je prítomná v nariadení a v súčasnej politickej dohode, hoci v tej sa konštatuje, že sme sa zaviazali rozšíriť nariadenie o štatistike a pesticídoch v jeho súčasnej podobe o pojem biocídne výrobky v dobe, keď na to budú právne predpisy, a tiež - a to bola naliehavá požiadavka zo strany Rady - po dokončení štúdie o dosahu uvedených zámerov.
<P>
Dosiahli sme väčšiu transparentnosť. Podarilo sa nám presadiť, že údaje sa musia zverejňovať na internete. Na druhej strane, ako vieme - to je však vždy otázkou rokovania a práve na to slúži demokracia - sa nám niektoré veci dosiahnuť nepodarilo. Už som sa o nich zmienil vrátane toho, že máme slabšiu formuláciu, pokiaľ ide o nepoľnohospodárske použitie pesticídov. V tomto bode návrh smernice nezodpovedá úplne tomu, čo sa dosiahlo pri prvom čítaní. To je však otázka kompromisu.
<P>
Musím povedať, že som tieňovým spravodajcom veľmi vďačný. Dobre sa mi s nimi spolupracovalo. Nateraz je to moja posledná legislatívna správa v tomto legislatívnom období a dúfam, že v budúcom legislatívnom období k nej budem môcť zasa kus pridať.
<SPEAKER ID="537" NAME="László Kovács">
člen Komisie. - Vážená pani predsedajúca, tematická stratégia trvalo udržateľného využívania pesticídov schválená Európskym parlamentom a Radou v januári 2009 má za cieľ doplniť jestvujúci právny rámec tým, že sa zameria na fázu využívania pesticídov s cieľom znížiť ich dosah na ľudské zdravie a životné prostredie.
<P>
Tento návrh je tretím právnym pilierom stratégie, spoločne s rámcovou smernicou a nariadením o uvádzaní prípravkov na ochranu rastlín na trh, a jeho cieľom je poskytnúť spoľahlivé údaje na meranie pokroku stratégie.
<P>
Hlavným cieľom tohto návrhu je teda zabezpečiť, aby sa vo všetkých členských štátoch zhromažďovali a Komisii odovzdávali porovnateľné a spoľahlivé údaje, umožňujúce výpočet harmonizovaných ukazovateľov rizika na meranie pokroku tematickej stratégie.
<P>
Pri prvom čítaní sa nepodarilo dosiahnuť dohodu o tomto návrhu medzi Radou a Parlamentom, a to z dôvodov, ktoré súviseli najmä s rozsahom nariadenia a zverejňovaním výsledkov.
<P>
Vďaka intenzívnym a plodným trojstranným rozhovorom pri druhom čítaní a najmä zmyslu pána spravodajcu a jeho tieňových spravodajcov pre kompromis sa podarilo nájsť riešenie pre všetky otázky.
<P>
Komisia je presvedčená, že dosiahnutý kompromis je veľmi rozumný a reaguje aj na obavy Parlamentu bez toho, aby neúmerne zaťažoval národné orgány verejnej správy a podniky, a preto ho môže podporiť.
<P>
Komisia by chcela využiť túto príležitosť a poďakovať pánovi spravodajcovi Bartovi Staesovi za vynikajúcu prácu na takom zložitom návrhu, za jeho trpezlivosť a za veľmi konštruktívnu výmenu názorov medzi ním a Komisiou. Komisia je na základe súčasného kompromisu presvedčená, že Európsky parlament a Rada môžu dosiahnuť dohodu o tomto dôležitom návrhu už pri druhom čítaní, aby sa zabezpečil úspech tematickej stratégie trvalo udržateľného využívania pesticídov.
<SPEAKER ID="538" NAME="Anne Laperrouze" LANGUAGE="FR">
Vážená pani predsedajúca, pán komisár, dámy a páni, na plenárnom zasadaní v januári 2009 sme prijali dva legislatívne texty o trvalo udržateľnom využívaní pesticídov a o postupoch pri uvádzaní prípravkov na ochranu rastlín na trh. Rokovanie o týchto textoch bolo zanietené a umožnilo dosiahnuť skutočné pokroky v ochrane ľudského zdravia a životného prostredia.
<P>
Tie dva texty by však bez tohto textu neboli ničím. Toto nariadenie je vlastne nástrojom na presadenie ostatných dvoch. Určite viete, pán komisár, že tieto štatistiky sú potrebné, aby sa vedelo, koľko nových výrobkov prichádza na trh a tiež ako sa zvyšuje ich využívanie, a v prvom rade na kalkuláciu ukazovateľov rizík definovaných v správe o trvalo udržateľnom využívaní pesticídov.
<P>
Chcela by som tiež zdôrazniť, že podľa môjho názoru sme nielen dosiahli rovnováhu medzi nevyhnutným prenášaním údajov a ich dôvernou povahou, ale aj nastolili primerané správne požiadavky, pretože to je dôležité pre používateľov.
<P>
Pokiaľ ide o biocídy, je dôležité zdôrazniť, že tento text by ich mal časom pokryť v súlade s výsledkami štúdie dosahu.
<P>
Skúmali sme nepoľnohospodárske komerčné použitie pesticídov. V tejto chvíli môže byť každý odhad ich objemu len intuitívny. Pilotné štúdie, ktoré má vykonať Európska komisia, budú preto veľmi poučné.
<P>
Nakoniec by som chcela poďakovať nášmu pánovi spravodajcovi, ktorý nás podporil pri rokovaniach a výrazne prispel k dosiahnutiu dohody.
<SPEAKER ID="539" NAME="Bart Staes">
spravodajca. - (NL) Myslím, že sa už povedalo všetko. Je to dobrá dohoda a dúfam, že bude zajtra ráno prijatá.
<SPEAKER ID="540" NAME="Predsedajúca">
Rozprava sa skončila.
<P>
Hlasovanie sa uskutoční zajtra, v piatok 24. apríla 2009 o 12.00 hod.
<P>
Písomné vyhlásenia (článok 142)
<SPEAKER ID="541" NAME="Daciana Octavia Sârbu  " LANGUAGE="RO">
Ako naznačuje šiesty environmentálny akčný program Spoločenstva, Európska únia uznala potrebu dôslednejšieho obmedzovania dosahu, ktorý majú pesticídy na životné prostredie, ako aj na zdravie ľudí. Toto nariadenie týkajúce sa štatistík o prípravkoch na ochranu rastlín zaplní existujúce medzery, pokiaľ ide o využívanie pesticídov v členských štátoch.
<P>
Z údajov poskytnutých Komisiou o využívaní a predaji pesticídov vyplynulo, že na úrovni Spoločenstva potrebujeme harmonizovanú metódu zhromažďovania štatistík z fázy uvádzania prípravkov na trh, ako aj od výrobcov.
<P>
Sme si vedomí, že na úrovni Európskej únie treba vytvoriť dôslednejší legislatívny rámec riadiaci využívanie pesticídov. Preto chcem zdôrazniť, že vítam vytvorenie spoločného rámca pre systematické vytváranie štatistík v rámci Spoločenstva týkajúcich sa uvádzania pesticídov na trh a ich využívania v súlade s princípom subsidiarity.
