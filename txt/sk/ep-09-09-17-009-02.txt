<CHAPTER ID="009-02">
2. Kazachstan: prípad Jevgenija Žovtisa
<SPEAKER ID="259" NAME="Predsedajúci">
Dostal som päť návrhov uznesenia týkajúcich sa Kazachstanu: prípad Jevgenija Žovtisa (článok 122).
<SPEAKER ID="260" NAME="Heidi Hautala" LANGUAGE="FI">
Vážený pán predsedajúci, rada by som k rozprave, ktorú sme práve viedli, dodala záverečný komentár a povedala, že ako predsedníčka Podvýboru pre ľudské práva som nedávno Konferencii predsedov výborov zaslala list, v ktorom som žiadala o preloženie týchto diskusií na skorší termín, aby sa ich Parlament mohol zúčastniť v plnom počte a aby Rada v tejto diskusii mohla mať významnejšiu úlohu. Dúfam, že moji kolegovia z rôznych skupín budú o tejto záležitosti so svojimi predsedami diskutovať, pretože autorita Parlamentu trvale klesá, keď nás tu je v rovnakom čase tak málo.
<P>
Teraz prejdime k prípadu pána Žovtisa. Kazachstan je dôležitá krajina Strednej Ázie a na budúci rok prevezme predsedníctvo v Organizácii pre bezpečnosť a spoluprácu v Európe. Z tohto dôvodu nie je jedno, ako posudzujú zločiny v krajine, ktorá bude na čele demokratického úsilia všetkých krajín obrovského územia Európy. Preto by sme našu pozornosť mali obrátiť na prípad ochrancu ľudských práv Jevgenija Žovtisa. Za veľmi podozrivých okolností bol uznaný vinným zo zabitia a odsúdený na štyri roky vo väzení s voľným režimom za zrazenie chodca v júli tohto roku.
<P>
Musíme vziať do úvahy skutočnosť, že OBSE si kládla otázku, či postup v prípade Žovtis mohol byť v rozpore s princípom spravodlivého súdneho procesu, ktorý zaručuje ústava Kazachstanu. Európsky parlament musí taktiež zabezpečiť, aby sa táto rozprava naďalej viedla aj s Radou a Komisiou, aby tieto inštitúcie mohli na tento prípad upozorniť a požadovať spravodlivý súdny proces.
<P>
Vážený pán predsedajúci, Európsky parlament môže mať významný vplyv na mieru, do akej krajiny Strednej Ázie dodržujú princípy právneho štátu prostredníctvom záznamov týchto jednotlivých prípadov, a prípad Jevgenija Žovtisa je bezpochyby jedným z nich.
<SPEAKER ID="261" NAME="Justas Vincas Paleckis" LANGUAGE="LT">
Ako sa blíži čas, keď bude Kazachstan predsedať Organizácii pre bezpečnosť a spoluprácu v Európe, táto krajina sa, bohužiaľ, vzďaľuje od splnenia záväzkov zosúladenia s európskymi normami. Neodôvodnene vyzdvihuje svoj jedinečný a mimoriadny charakter a neberie žiaden ohľad na odporúčania OBSE týkajúce sa volebného práva a slobody tlače. Opakované porušovanie ľudských práv a otvorené prenasledovanie ochrancov ľudských práv vyvoláva čoraz väčšie pochybnosti, či je tento štát vhodný na vedenie organizácie, ktorá bojuje za uplatňovanie demokratických princípov. Naliehavo vyzývame Astanu, aby urobila konkrétne pokroky v oblasti demokratizácie, ochrany ľudských práv, princípov právneho štátu a slobody tlače. Kazašské zákony, ktoré vychádzajú z medzinárodného práva, sa v súdnych procesoch proti ochrancom ľudských práv Jevgenijovi Žovtisovi, Jesergepovovi a Dubanovovi musia náležite a transparentne uplatňovať. Musíme dúfať a žiadať, aby boli súdy nezaujaté a aby účasť väznených v hnutí za ľudské práva neovplyvňovala rozsudok. Naliehavo vyzývame Radu, aby otázku ochrancov ľudských práv predniesla na nasledujúcom dialógu o ľudských právach medzi EÚ a Kazachstanom v októbri. Vyzývame Európsku komisiu, aby poskytla intenzívnu pomoc Kazachstanu, ktorý sa pripravuje na predsedníctvo OBSE, s cieľom zabrániť zneváženiu tejto dôležitej medzinárodnej organizácie.
<SPEAKER ID="262" NAME="Renate Weber">
autorka. - Vážený pán predsedajúci, v prvom rade by som chcela vyjadriť sústrasť rodine obetí automobilovej nehody, ktorej bol pán Jevgenij Žovtis účastníkom. Odohrala sa, bohužiaľ, ľudská tragédia, pri ktorej prišiel človek o život. Zároveň by som si dovolila vyjadriť znepokojenie v súvislosti s aktuálnou situáciou pána Jevgenija Žovtisa.
<P>
Každý, kto spácha trestný čin, musí, samozrejme, akceptovať, že sa zákonné postihy použijú bez rozdielu, a pán Žovtis ako vynikajúci právnik, činný v oblasti ľudských práv, to vie lepšie ako ktokoľvek iný. Zároveň si však chceme byť istí, že kazašské orgány túto nešťastnú situáciu nevyužijú na potrestanie pána Žovtisa aj za niečo iné okrem jeho účasti na automobilovej nehode. Pán Žovtis nesmie byť potrestaný za svoju aktivitu v oblasti ľudských práv ani za svoju kritiku kazašskej vlády.
<P>
Preto si myslím, že je nesmierne dôležité, aby kazašské súdne orgány bezodkladne vykonali druhé, úplné a spravodlivé vyšetrovanie okolností súvisiacich s nehodou a aby preskúmali odsúdenie a rozsudok pána Žovtisa za riadneho rešpektovania transparentnosti a princípov právneho štátu.
<SPEAKER ID="263" NAME="Elisabeth Jeggle" LANGUAGE="DE">
Vážený pán predsedajúci, pani komisárka, dámy a páni, na úvod by som chcela povedať, že naša skupina bola mierne prekvapená, keď videla, že sa súdne preskúmanie dramatickej automobilovej nehody ocitlo na programe ako naliehavé uznesenie o otázkach ľudských práv.
<P>
Pre Poslanecký klub Európskej ľudovej strany (Kresťanských demokratov) je preto dôležité vyhlásiť, že v podstate nechceme spochybňovať rozsudky nezávislého súdu, pokiaľ nejde o jasne zmanipulované procesy, ktoré nie sú v súlade so žiadnymi právnymi princípmi. Videli sme to už v Iráne. Musí sa to jasne rozlišovať. Pre nás je nezávislé súdnictvo kľúčovým prvkom každého demokratického poriadku. Preto musíme najprv vziať do úvahy vynesený rozsudok.
<P>
Musíme takisto vziať na vedomie skutočnosť, že pri automobilovej nehode zahynula jedna osoba - to nám musí byť ľúto, aj nám to je ľúto -, ale aj skutočnosť, že bolo vykonané súdne preskúmanie. Skutočnosť, že účastníkom tejto nehody bol Jevgenij Žovtis, známy ochranca občianskych práv, pritiahla svetovú pozornosť a vyvolala reakcie, čoho výsledkom je aj dnešná diskusia.
<P>
Skupina PPE oceňuje úsilie Kazachstanu a pokrok smerom k demokracii a princípom právneho štátu. Chceli by sme Kazachstan uistiť o našej otvorenej podpore a povzbudiť ho, aby rozhodne pokračoval touto cestou. Pokiaľ ide o tento konkrétny prípad, naliehavo vyzývame kazašské orgány, aby vo vlastnom záujme poskytli verejnosti čo najviac informácií, aby objasnili svoj pohľad na tieto udalosti a aby pánovi Žovtisovi umožnili spravodlivé odvolanie alebo preskúmanie procesu za rešpektovania princípov právneho štátu.
<P>
Kazachstan bude predsedať OBSE. Bude to poriadna výzva!
<SPEAKER ID="264" NAME="Struan Stevenson">
v mene skupiny ECR. - Vážený pán predsedajúci, musím súhlasiť s pani Jeggleovou. Som veľmi prekvapený, že tu pred celým Parlamentom v Štrasburgu máme naliehavú rozpravu o dopravnej nehode v Kazachstane, o nehode, kde jeden človek tragicky zomrel a kde vodič automobilu bol náhodou ochrancom ľudských práv, ktorého súd náležite odsúdil na štyri roky väzenia s voľným režimom, ktoré sa podľa uznesenia zrazu stalo "pracovným táborom". Obávam sa, že prednesenie takejto záležitosti v tomto Parlamente vrhá na Parlament skutočne zlé svetlo a znamená to, že keď začneme hovoriť o dopravných nehodách, znehodnotí sa dobrá práca, o ktorú sa v oblasti ľudských práv usilujeme.
<P>
Naozaj tým naznačujeme, že kazašská vláda hodila nejakého civilistu pod kolesá automobilu ochrancu ľudských práv? Naozaj tým chceme povedať, že rozsudok je pre niekoho, kto bol odsúdený za zabitie, príliš tvrdý? Nemôžeme pokračovať v hanobení krajiny, akou je Kazachstan, len z dôvodu politickej motivácie, aby sme znížili jej reputáciu, predtým ako budúci rok prevezme predsedníctvo OBSE. Je to politicky motivované a je hanba, že to máme na programe. Dúfam, že Parlament tieto uznesenia zamietne a že podporí doplňujúce a pozmeňujúce návrhy.
<SPEAKER ID="265" NAME="Janusz Wojciechowski" AFFILIATION="ECR">
(PL) Vážený pán predsedajúci, mám podobné pochybnosti ako predchádzajúci rečník pán Stevenson. Kazachstan je dôležitá krajina. Veľmi sa snaží o pokrok smerom k demokracii. Zatiaľ, samozrejme, nepredstavuje vzor demokratických slobôd, ale situácia v oblasti občianskych práv v tejto krajine - a Kazachstan trochu poznám, keďže som ho pri viacerých príležitostiach navštívil - je výrazne lepšia ako vo väčšine susedných krajín v tejto oblasti a táto krajina našťastie nemá také problémy, aké sú napríklad v Rusku a o ktorých sme práve diskutovali.
<P>
Stotožňujem sa s názorom pána Stevensona, že Európsky parlament by svoju autoritu nemal využívať na vyjadrenie stanoviska k jednému dramatickému súdnemu prípadu. Je možné, že tento prípad treba objasniť, ale rozhodne nie je potrebné uznesenie Európskeho parlamentu. Zničilo by to hodnotu uznesenia a ľudia by prestali načúvať hlasu Európskeho parlamentu, ak sa bude rozptyľovať záležitosťami, ktoré si nezaslúžia všeobecnú rozpravu ani parlamentné uznesenie.
<SPEAKER ID="266" NAME="Eija-Riitta Korhola" AFFILIATION="PPE">
(FI) Vážený pán predsedajúci, Kazachstan hrá v Strednej Ázii dôležitú úlohu, ako hospodársku, tak aj v zmysle bezpečnostnej politiky, a spolupráca krajiny s Európskou úniou sa zintenzívnila. Bolo príjemné počúvať, ako kazašský minister zahraničných vecí Marat Tažin minulý rok pred predsedníctvom Organizácie pre bezpečnosť a spoluprácu v Európe a opäť tento rok v máji prisľúbil zlepšiť situáciu v oblasti ľudských práv v krajine. Napriek medzinárodnej pozornosti sa tam však prísnejšie kontrolovali média a náboženská sloboda je na nízkej úrovni. Okrem toho sme sa dopočuli o viacerých prípadoch svojvoľného zatknutia aktivistov za ľudské práva.
<P>
Rozsudok vynesený nad aktivistom za ľudské práva Jevgenijom Žovtisom je taktiež na zamyslenie a je v záujme vlády Kazachstanu, aby tieto pochybnosti v každom ohľade vyvrátila, predovšetkým vzhľadom na blížiace sa obdobie predsedníctva OBSE. Dúfame v to najlepšie a tešíme sa na vyjasnenie týchto záležitostí.
<SPEAKER ID="267" NAME="Bernd Posselt" AFFILIATION="PPE">
(DE) Vážený pán predsedajúci, v prvom rade by som chcel vyjadriť potešenie, že je tu opäť pani Hautalová. Nebola tu však niekoľko rokov a počas tohto obdobia sme tu mali Radu vo štvrtok poobede. České a nemecké predsedníctvo tu boli vo štvrtok. Nemyslím si, že by sme rozpravu mali presunúť, keďže nemôžeme všetko prerokovať v stredu, takže tu musíme byť a musíme Radu prinútiť, aby tu vo štvrtok poobede bola tiež. Toto je riešenie, a nie nahustiť celý program na stredu.
<P>
Je to naozaj veľmi zložitý prípad. Keďže však, pokiaľ ide o princípy právneho štátu, vláde Kazachstanu ešte nemôžeme úplne veriť, musíme trvať na tom, aby sa prípad objektívne vyšetril. Z tohto hľadiska plne podporujem pani Jeggleovú. Preto sme uznesenie podpísali. Táto záležitosť sa musí objektívne vyšetriť a nesmie sa nič ututlať ani úmyselne prehliadať.
<SPEAKER ID="268" NAME="Meglena Kuneva">
členka Komisie. - Vážený pán predsedajúci, Komisia so znepokojením prijala správy o procesných porušeniach počas súdneho procesu s kazašským ochrancom ľudských práv, pánom Jevgenijom Žovtisom, ktorý bol odsúdený za zabitie v dôsledku smrteľnej dopravnej nehody. Ako viete, kazašské orgány odmietli tvrdenia, že bol rozsudok proti pánovi Žovtisovi politicky motivovaný.
<P>
Komisia plne podporuje vyhlásenie predsedníctva EÚ k tomuto prípadu v Stálej rade OBSE z 10. septembra. Vzhľadom na závažnosť údajných chýb počas vyšetrovania a súdneho procesu vyzývame Kazachstan, ktorý je budúcim predsedom OBSE, aby zabezpečil, že pri odvolaní sa budú plne dodržiavať vnútroštátne právne predpisy a medzinárodné štandardy. Komisia bude tento prípad aj naďalej pozorne sledovať.
<SPEAKER ID="269" NAME="Predsedajúci">
Rozprava sa skončila.
<P>
Po skončení rozpráv pristúpime k hlasovaniu.
