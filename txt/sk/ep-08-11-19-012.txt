<CHAPTER ID="012">
Európska politika pre vesmír: priblížiť vesmír k Zemi (rozprava) 
<SPEAKER ID="228" NAME="Predsedajúci">
Ďalším bodom programu je rozprava na tieto témy:
<P>
otázka na ústne zodpovedanie (B6-0482/2008) pre Radu, ktorú predkladá pán Pribetich v mene Výboru pre priemysel, výskum a energetiku: Európska politika v oblasti kozmického priestoru: priblížiť vesmír k Zemi a
<P>
otázka na ústne zodpovedanie (B6-0483/2008) pre Radu, ktorú predkladá pán Pribetich v mene Výboru pre priemysel, výskum a energetiku: Európska politika v oblasti kozmického priestoru: priblížiť vesmír k Zemi.
<P>
Ako rodák z Toulouse sa teším, že môžem predsedať tejto rozprave.
<SPEAKER ID="229" NAME="Pierre Pribetich">
autor. - (FR) Vážený pán predsedajúci, pán podpredseda, pán minister, "je najvyšší čas znovu zažať hviezdy".
<P>
Svoj prejav som chcel začať týmto riadkom z básne Guillauma Apollinaira, aby som zdôraznil, aký význam má opätovné začatie európskej politiky v oblasti kozmického priestoru pre Európsky parlament.
<P>
Európska únia a jej členské štáty viac ako tridsať rokov spolupracovali na financovaní, navrhovaní a vývoji politiky v oblasti kozmického priestoru. Bohužiaľ, táto politika postupne strácala svoj lesk a jas.
<P>
Pravdou je, že základy európskej politiky v oblasti kozmického priestoru vytýčila rámcová dohoda medzi ES a Európskou vesmírnou agentúrou v roku 2003. Pravdou je aj to, že Rada pre kozmický priestor na svojom zasadnutí 22. mája 2007 nadviazala na politické kontinuum tejto rámcovej dohody. Avšak svetlo, ktoré táto hviezda vyžaruje, je ešte stále nedostatočné. Napriek tomu sa nezávislosť Európy, jej úloha na medzinárodnej scéne, jej bezpečnosť a prosperita spájajú dovedna, aby sa z tejto významnej politiky stal neprekonateľný tromf pre priemyselnú politiku, ktorá vytvára pracovné príležitosti a zároveň stimuluje rast, a pre ambicióznu politiku pre kultúrny, hospodársky a vedecký vplyv, ktorý sa posilňuje na medzinárodnej scéne a ktorý je pre spoločnosť nevyhnutným prostriedkom na to, aby získala požadované znalosti.
<P>
Európsky parlament musí v mene európskych občanov zohrávať dôležitú a významnejšiu úlohu pri navrhovaní a určovaní tejto politiky v inštitucionálnom trojuholníku Únie tak, aby sa zaručilo, že sa tento trojuholník nepremení na Bermudský trojuholník.
<P>
Je najvyšší čas znovu zažať hviezdy. Rada sa 26. septembra 2008 na tomto akte zúčastnila a my chceme k tejto politike prispieť svojím dielom. Samozrejme, tento prejav v mene Výboru pre priemysel a energetiku sa tu a teraz nesie v tom istom duchu. Aby sme sa uberali správnou cestou, vidí sa mi nevyhnutné pripomenúť základné prvky tvorby tejto politiky v oblasti kozmického priestoru.
<P>
Po prvé je tu otázka rozpočtu. Odteraz vyzývame na vytvorenie osobitného rozpočtového riadka, ktorý by ukazoval a manifestoval náš záväzok k európskej politike v oblasti kozmického priestoru.
<P>
Vesmírny priemysel potrebuje dostatočnú verejnú podporu, aby sa rozšírili jeho výskumné a vývojové kapacity a - celkom jednoducho - aby naďalej vykazovali zisk. Medzinárodná konkurencia je tvrdá a nemilosrdná.
<P>
Zatiaľ čo Spojené štáty, Rusko, Japonsko a dokonca India výrazne zvyšujú svoj rozpočet vyhradený pre vesmírny priemysel a zvyšujú počet verejných objednávok, my Európania ešte stále hľadáme vhodné financovanie s cieľom dosiahnuť svoje ambiciózne ciele tak, ako iní hľadajú stratený čas.
<P>
Takže aké iniciatívy môže Komisia podniknúť, aby zlepšila prínos k európskemu vesmírnemu sektoru, aby bola nielen aktérom, ale významným aktérom, ktorý od začiatku až do konca, v rámci všetkých aspektov politiky v oblasti kozmického priestoru, reaguje na tento rastúci globálny dopyt?
<P>
Druhým bodom je otázka strategických možností pre tie aplikácie, ktoré sú na jednej strane spojené s programami Galileo a EGNOS a na strane druhej s programom GMES, a to z hľadiska riadenia s cieľom vytvoriť účinnú štruktúru jasného riadenia na posilnenie účinnosti v rámci všetkých európskych vesmírnych programov.
<P>
Poslednou otázkou je prieskum kozmického priestoru. Aká je dlhodobá vízia pre našu európsku politiku v oblasti kozmického priestoru a aké sú jej ciele? Podujať sa na prieskum kozmického priestoru je projekt na niekoľko desaťročí a vyžaduje si dlhodobú víziu aj ambície.
<P>
V tejto chvíli počujem ozvenu prejavu prezidenta Kennedyho, ktorý upriamil pozornosť amerických občanov na novú, neprekročenú hranicu. Tento krok, posvätený 21. júla 1969, bol v technologickej histórii našej civilizácie bezpochyby najúžasnejším katalyzátorom pokroku pre všetky priemyselné odvetvia, ktoré sa týkajú vesmíru, a dokonca aj pre odvetvia vyrábajúce tovary dennej spotreby.
<P>
Dajte nám túto dlhodobú víziu v tejto harmónii národov. Teraz sa nachádzame na rozmedzí dlhej cesty. Pokiaľ ide o politiku v oblasti kozmického priestoru, Európa je na križovatke. Vesmír začína znásobovať svoje sféry pôsobenia a využitia. Od vedeckých až po obranné činnosti: vesmír pokrýva odvetvia činnosti tak nesmierne a rozmanité, ako je ochrana životného prostredia alebo rozvoj malých a stredných podnikov.
<P>
Priblížme sa k používateľom a zvýšme využiteľnosť a kvalitu zozbieraných údajov. Staňme sa lídrami na vesmírnom trhu. Je našou povinnosťou voči budúcim generáciám, aby sme pre ne posilnili túto európsku politiku v oblasti kozmického priestoru a uskutočnili nevyhnutné rozhodnutia s cieľom "dostať na obežnú dráhu" pokrokovú a futuristickú Európu.
<P>
Vesmír je našou novou európskou hranicou. Veľkolepá učebnica dejín so závratným množstvom nepopísaných stránok je otvorená. Európa v nej nesmie zohrávať iba čiastočnú úlohu, musí byť hlavným aktérom. Preto je najvyšší čas znova zažať hviezdy.
<SPEAKER ID="230" NAME="Jean-Pierre Jouyet" LANGUAGE="FR">
Vážený pán predsedajúci, pán podpredseda Komisie, pán Verheugen, vážení poslanci. Pán Pribetich, váš prejav a vaše otázky sú mimoriadne závažné a vzhľadom na elán, s akým ste ich kládli a obhajovali, bude pre mňa zvlášť ťažké pokračovať v rozprave po vás.
<P>
Sú závažné, pretože, ako ste poznamenali, pre všetky európske krajiny sa vesmír stal nevyhnutným nástrojom. Tieto misie prispievajú k získavaniu vedomostí, či už sa to týka pozorovania Zeme, alebo oceánografie a meteorológie s využitím družíc. Zodpovedá to aj rastu našich hospodárstiev prostredníctvom družicových telekomunikácií a navigácie. Vesmír sa diskrétnym, ale neodmysliteľným spôsobom stal neoddeliteľným nástrojom moderného života.
<P>
Ako ste naznačili, vesmír je taktiež nástrojom, ktorý Európe umožňuje, aby sa zjednotila v spoločnej ambícií a aby rozvinula európsku identitu. Preto francúzske predsedníctvo spolu s Valérie Pécressovou v tomto duchu v júli zorganizovalo prvú neformálnu schôdzu európskych ministrov pre oblasť kozmického priestoru v Kourou, kde sa, ako viete, nachádza európsky kozmodróm. Viem, že Európsky parlament na tejto schôdzi zastupoval pán Rovsing, a ďakujem mu za to.
<P>
Táto schôdza nám umožnila vytýčiť spoločnú európsku víziu pre kozmický priestor, ktorá stojí na troch hlavných aktéroch európskej politiky v oblasti kozmického priestoru: Únii, Európskej vesmírnej agentúre a členských štátoch - pričom súčasne uznáva väčšie kompetencie Únie. Títo traja aktéri spoločne urobia z Európy jednu z hlavných vesmírnych mocností na medzinárodnej scéne, tým sme si istí.
<P>
S cieľom vypracovať európsku politiku v oblasti kozmického priestoru v prospech všetkých Európanov, musíme najskôr všetkým členským štátom Únie zaručiť otvorený a rovný prístup k výhodám, ktoré vesmírne činnosti prinesú. Po druhé, musíme posilniť existujúce mechanizmy koordinácie vo vesmírnom sektore, odborné znalosti na európskej úrovni a investície financované Spoločenstvom a medzivládnymi a vnútroštátnymi zdrojmi. Napokon je potrebné zlepšiť synergetické pôsobenie medzi civilnými a obrannými vesmírnymi programami.
<P>
Únia, Európska vesmírna agentúra a členské štáty z tohto dôvodu zabezpečia, aby sme ťažili z prístupu k vesmíru, ktorý bude autonómny, životaschopný a cenovo najvýhodnejší, čo je potrebné s ohľadom na našich najväčších partnerov. Samozrejme, vyžaduje si to posilnenie úlohy Európskej únie vo sfére európskej politiky v oblasti kozmického priestoru.
<P>
Je na Únii, aby zjednotila požiadavky na vesmírne aplikácie, urobila bilanciu požiadaviek používateľov, stanovila priority a dohliadala na kontinuitu služieb. Aj na úrovni Únie sme vyvinuli nástroje a systémy financovania Spoločenstva, ktoré zohľadňujú charakteristiky vesmírneho sektora, najmä pokiaľ ide o ďalší finančný výhľad.
<P>
Rada pre kozmický priestor, ktorá sa uskutočnila 26. septembra, umožnila - trúfam si povedať - aby sme vyslali na obežnú dráhu a potvrdili význam dvoch vlajkových programov, Galileo EGNOS a GMES. Pokiaľ ide o program Galileo EGNOS, Európska únia si môže zablahoželať k podpisu významného počtu dohôd o spolupráci s tretími krajinami, ako sú Spojené štáty, Čína, Izrael, Južná Kórea, Ukrajina a Maroko.
<P>
Tá istá Rada 26. septembra zdôraznila význam zlepšovania koordinácie medzi Komisiou, Európskou vesmírnou agentúrou a členskými štátmi vo sfére výskumu a vývoja, a to najmä v prípade satelitných navigačných systémov.
<P>
Pokiaľ ide o program GMES, očakáva sa, že nadchádzajúce zasadnutia Rady 1. a 2. decembra vytýčia príslušné línie a stanovia podmienky partnerstva medzi Úniou a členskými štátmi a určia legislatívne návrhy, ktorými sa oficiálne ustanoví program pred koncom roka 2009. Už teraz vás môžem informovať o tom, že Rada verí, že na to, aby sa tento program vyvíjal úspešne, je potrebné zachovávať prístup vychádzajúci z verejného záujmu. Okrem toho je potrebné rýchlo zaviesť politiku v oblasti údajov.
<P>
Napokon musia existovať štyri priority, o ktorých sa zmienil aj pán Pribetich: prvá sa týka vesmíru a zmeny klímy, keďže v tejto sfére je príspevok vesmírnych aplikácií jedinečný. Druhou prioritou je príspevok činností v oblasti kozmického priestoru k lisabonskej stratégii. Tretia priorita zahŕňa vesmír a bezpečnosť, aby sme mali k dispozícii monitorovanie európskych vesmírnych infraštruktúr a vesmírneho odpadu a dohľad nad nimi na európskej úrovni. Nakoniec, štvrtou prioritou zostáva prieskum kozmického priestoru. Ide o politickú a globálnu stratégiu a Európa by mala konať v rámci celosvetového programu.
<P>
V tejto súvislosti Európa musí pripraviť spoločnú víziu a dlhodobý strategický plán a musí taktiež viesť nevyhnutný politický dialóg s inými štátmi v rámci rozšíreného rámca medzinárodnej spolupráce. V tomto ohľade Radu veľmi teší oznámenie Komisie, že v roku 2009 zorganizuje politickú konferenciu na vysokej úrovni, ktorá sa bude týkať celosvetovej dlhodobej vízie pre prieskum kozmického priestoru.
<P>
A tak, pán predsedajúci, dámy a páni, táto obnovená vízia európskej politiky v oblasti kozmického priestoru manifestuje nový záväzok členských štátov, záväzok, ktorý v záujme nevídaných európskych ambícií bude v Parlamente rezonovať, o tom nepochybujem.
<SPEAKER ID="231" NAME="Günter Verheugen" LANGUAGE="DE">
Vážený pán predsedajúci, pán úradujúci predseda Rady, dámy a páni, som pánovi Pribetichovi veľmi vďačný za to, že mi poskytol príležitosť začať prejav o mimoriadne odbornej téme riadkom z básne môjho najobľúbenejšieho francúzskeho básnika Guillauma Apollinaira: "Il est grand temps de rallumer les étoiles." Verím, že francúzske predsedníctvo už podniklo dôležité kroky, aby európskej politike v oblasti kozmického priestoru dodalo taký význam, aký si naozaj zaslúži.
<P>
V posledných rokoch sme dosiahli veľký pokrok a po prvý raz máme európsku politiku v oblasti kozmického priestoru, ktorú sme dosiaľ nikdy nemali. Máme rámec pre spoločnú európsku politiku, v ktorom Komisia zohráva koordinačnú úlohu. Dosiahli sme vysokú úroveň zhody o strategickom, ekologickom a hospodárskom význame vesmírnej politiky pre Európu. Nikto to nepopiera. Rád by som vyzdvihol schôdzu Európskej vesmírnej rady koncom júla vo vesmírnom centre v Kourou vo Francúzskej Guyane, kde sa po prvý raz vyjasnilo, že Európa je na tento "let do vesmíru" pripravená.
<P>
Boli sme taktiež schopní ukázať, že európsky vesmírny priemysel je mimoriadne konkurencieschopný. Keď porovnáme finančné prostriedky, ktoré môže na činnosti vo vesmíre vynaložiť Európa, a tie, ktoré vynakladajú napríklad naši americkí priatelia, nachádzame sa v dobrej pozícii. Európa zohráva vedúcu úlohu v oblasti družicových technológií a v oblasti technológií nosných rakiet. Máme najlepšie systémy nosných rakiet na svete. V Kourou máme infraštruktúru, ktorá sa nedá nájsť nikde inde na svete. Náš prínos k Medzinárodnej vesmírnej stanici vo forme vesmírneho laboratória názorne poukazuje na vysokú úroveň európskych vesmírnych technológií. Som takisto veľmi rád, že Európska vesmírna agentúra uskutočnila celý rad úspešných výskumných expedícií v rámci slnečnej sústavy, ktorých iné krajiny neboli schopné.
<P>
Ako Európania nemáme vôbec žiadny dôvod, prečo sa krčiť za ostatnými. Spolupráca medzi Európskou komisiou a Európskou vesmírnou agentúrou je vynikajúca a deľba práce funguje bez problémov. Na pozadí tejto efektívnej spolupráce neexistuje najmenší dôvod zvažovať zmeny v tejto oblasti.
<P>
Sú tu však problémy, ktoré ešte musíme vyriešiť. Ako Európania nemáme nezávislý prístup do vesmíru. Nedokážeme ľudí do vesmíru vysielať ani ich odtiaľ dostať späť. Musíme sa rozhodnúť, či chceme byť v dlhodobom výhľade závislí od iných, alebo nie. Nechcem pred vami tajiť vlastný názor. Európa potrebuje nezávislé a bezpečné prostriedky umožňujúce prístup do vesmíru. Budeme musieť zvážiť aj to, akú formu by mali mať ďalšie veľké misie výskumu slnečnej sústavy. Podľa môjho názoru možno ďalšie veľké misie vnímať výlučne ako úlohy vykonávané v mene celého ľudstva. Mali by sme zabrániť všetkým druhom národnej alebo regionálnej konkurencie. Cieľom našej politiky je ale v každom prípade dosiahnuť maximálnu možnú úroveň spolupráce. Toto bude téma konferencie, o ktorej sa pred chvíľou zmienil pán Jouyet a ktorú Komisia zorganizuje na budúci rok.
<P>
Aby sme zabezpečili, že to bude jasné všetkým, chceme diskutovať o tom, aká bude ďalšia veľká misia, ktorá bude presahovať čisto technické využitie vesmírnych technológií. Aká bude ďalšia veľká misia, ďalší veľký cieľ, ktorý uspokojí ľudskú túžbu po preskúmaní vesmíru? Vesmírne technológie sú pre našu civilizáciu, našu bezpečnosť a naše hospodárstvo nevyhnutné. Stačí si iba spomenúť na všetky naše komunikačné technológie alebo finančné trhy, ktoré by bez družíc vôbec nefungovali.
<P>
Je správne, aby táto politika zahŕňala silnú bezpečnostnú zložku. Snažíme sa túto skutočnosť nezanedbávať. Dokázali sme nastoliť pravidelný a štruktúrovaný dialóg medzi Radou a Komisiou za účasti Európskej vesmírnej agentúry a Satelitného centra EÚ. Účelom tohto dialógu je, aby viedol k lepšej koordinácii medzi civilnými vesmírnymi činnosťami a vesmírnymi činnosťami, ktoré sa týkajú bezpečnosti a obrany.
<P>
Z hľadiska životného prostredia systém GMES (Globálne monitorovanie životného prostredia a bezpečnosti), ktorý je momentálne vo vývoji, predstavuje európsku odozvu na globálnu ekologickú krízu. Tento systém nám poskytne údaje a informácie, ktoré potrebujeme na to, aby sme mohli predvídavo konať a reagovať v prípade prírodných katastrof. Samozrejme, naše dva vlajkové projekty - GMES a Galileo - sú významným prínosom k napĺňaniu lisabonskej stratégie, pretože Európe zabezpečujú silný priemyselný a technologický základ pre vesmírne aplikácie.
<P>
Pokiaľ ide o systém GMES, som veľmi rád, že vám môžem oznámiť, že iba pred niekoľkými dňami Komisia na môj podnet prijala oznámenie, ktoré sa týka organizácie financovania a otázok spolupráce s programom GMES. Rada pre konkurencieschopnosť sa bude touto záležitosťou zaoberať o niekoľko dní. Tvrdenie, že program GMES sa uberá správnym smerom, je pravdivé. Začali sa prvé demonštračné projekty a zatiaľ sa mi zdá, že časový rozvrh budeme schopní dodržať. S Európskou vesmírnou agentúrou sa plne zhodujeme v názore na vesmírnu infraštruktúru systému GMES. Európska vesmírna agentúra už dosiahla značný pokrok v oblasti vývoja európskych družíc, ktoré pre tento systém potrebujeme, takže vyhliadky sú dobré.
<P>
Vyriešiť však ešte stále treba jednu vec. Rozpočet Spoločenstva zabezpečuje pre program GMES iba financovanie výskumu. Nemáme k dispozícii žiadne prevádzkové fondy. Na budúci rok budeme po prvý raz v malom rozsahu potrebovať finančné zdroje na prevádzku. Táto otázka už bola s rozpočtovým orgánom vyjasnená. Potrebujeme ale nájsť dlhodobé riešenie, pretože je zrejmé, že GMES nie je systém, ktorý sa dokáže financovať sám. Bude vytvárať príjem, ale tento príjem nikdy nepokryje náklady. GMES je projekt európskej infraštruktúry. Týmto spôsobom naň musíme nazerať, aby sme zabezpečili, že bude k dispozícii dlhodobé financovanie.
<P>
Na budúci rok navrhneme presný harmonogram a akčný plán pre realizáciu iniciatívy GMES v budúcnosti. Aby som to zhrnul: Komisia v roku 2009 predloží návrh na financovanie úvodného nasadenia systému GMES v roku 2011 na základe podrobného hodnotenia vplyvu a analýzy nákladov a výnosov.
<P>
O programe Galileo sa už hovorilo. Chcem povedať iba to, že vďaka efektívnej spolupráci medzi inštitúciami majú teraz programy Galileo a EGNOS pevný právny základ a možno ich uviesť do prevádzky. Realizácia programov Galileo a EGNOS taktiež tvorí súčasť plánu, musíme však zistiť, či priemysel dokáže splniť aj požiadavku, ktorú obsahuje nariadenie o GNSS - požiadavku na dokončenie systému Galileo do roku 2013. Táto otázka sa vyjasní v priebehu verejnej súťaže.
<P>
Európsky vesmírny priemysel by som chcel vyzvať, aby využil veľkú príležitosť, ktorú program Galileo predstavuje, aby s nami čo najužšie spolupracoval a aby zmobilizoval všetky svoje zdroje. Pre nás je program Galileo jeden z najdôležitejších, ak nie úplne najdôležitejší projekt priemyselnej politiky a musíme zabezpečiť, aby prebiehal bez problémov.
<P>
K tomu patria aj otázky, ktoré nastolilo uznesenie: napríklad otázky konkurencie, ktoré sa vynárajú v súvislosti s medzinárodnými obchodnými praktikami a trhmi verejného obstarávania. Pravdou je, že vo vesmírnom priemysle postupy verejného obstarávania upravujú rozličné medzinárodné nariadenia. Tieto postupy sa odlišujú v závislosti od toho, či sa obstarávajú služby alebo tovary, a predovšetkým od toho, ktoré krajiny podpísali príslušné dohody. Počas procesu zadávania zákaziek pre etapu nasadzovania systému Galileo Komisia striktne používala zásadu reciprocity. Veríme, že to podporí rokovania s tretími krajinami o vzájomnom otváraní trhov.
<P>
Poslednou vecou - a som veľmi vďačný za to, že to Parlament zvážil - je otázka zapojenia malých a stredných podnikov do európskych vesmírnych činností. Pre mňa je to veľmi dôležité, pretože vo vesmírnom priemysle je len niekoľko veľkých európskych aktérov. Je iba zopár európskych krajín, ktoré dokážu byť prítomné vo vesmíre. Zapájajú sa však aj mnohé ďalšie krajiny. Som veľmi rád, že špecializované vesmírne technológie čoraz viac vyvíjajú malé a stredné podniky v niekoľkých členských štátoch, najmä v nových členských štátoch, ktoré poskytujú neraz mimoriadne zložité a mimoriadne vyspelé výrobky a služby. Z tohto dôvodu je dôležité, aby sme malým a stredným podnikom zabezpečili primeraný podiel na objednávkach na hlavné projekty. Tento podiel je stanovený na 40 % a Komisia urobí všetko, čo je v jej moci, aby sa táto hodnota dodržiavala.
<P>
Nejde o čisto ekonomickú otázku, je to aj politická otázka, pretože nám to umožní zabezpečiť, aby sa európske činnosti týkajúce sa vesmíru nepovažovali iba za privilégium niekoľkých veľkých európskych krajín, ale aby sa vnímali ako niečo, na čom sa podieľa všetkých 27 krajín a z čoho môžu mať všetky tieto krajiny osoh.
<SPEAKER ID="232" NAME="Etelka Barsi-Pataky">
v mene skupiny PPE-DE. - (HU) Ďakujem za slovo, pán predsedajúci. Názov nášho parlamentného rozhodnutia znie Priblížiť vesmír k Zemi. Dámy a páni, priemerný európsky občan za jeden deň využije 50 družíc. Využívanie vesmíru sa úplne nebadane stalo súčasťou každodenného života. Otázka znie: Dokáže Európa v tomto procese spolupracovať, dokáže aktívne usmerňovať využívanie vesmíru?
<P>
Na rade je niekoľko poznámok. Vesmír je naším spoločným a globálnym majetkom. Medzinárodná spolupráca má preto pre Európu prvoradý význam. Európa dokáže zmysluplne spolupracovať iba vtedy, ak si vybuduje autonómiu v oblasti politiky, technológií a prevádzky. A preto je to pre Parlament závažná otázka.
<P>
Vzhľadom na globálnu finančnú a čiastočne už aj hospodársku krízu dnes jasne vidíme, že iniciatívy týkajúce sa vyspelých technológií (napríklad využívanie vesmíru) dodávajú našej konkurencieschopnosti významnú výhodu.
<P>
Vzhľadom na náročné problémy, ktorým čelíme, a vzhľadom na súvisiace úlohy, ktoré treba vyriešiť, sa navyše čoraz viac spoliehame na vesmírne technológie, aby sme napríklad mohli pochopiť a monitorovať zmenu klímy alebo dosiahnuť bezpečnosť prostredníctvom obrany, predchádzania čoraz častejším katastrofám alebo prostredníctvom poskytovania neustále rozsiahlejších komunikačných a navigačných služieb.
<P>
Zaoberáme sa teda strategickými otázkami. Európsky parlament chce v tomto procese zohrávať konštruktívnu úlohu, v prvom rade pomocou posilnenia štruktúrovaného dialógu medzi EÚ a vládnymi inštitúciami. Podľa nášho názoru tak všetky členské štáty dostanú príležitosť participovať a získať otvorený a primeraný prístup.
<P>
Náš spoločný európsky projekt Galileo bol v mnohých ohľadoch priekopníckym projektom. Aby som spomenula aspoň niektoré: projekt vytvoril akcieschopný vzor medziinštitucionálnej komisie Galileo s cieľom dosiahnuť užšiu spoluprácu. V prípade väčších projektov dokážeme zabezpečiť spoločné financovanie v rámci rozpočtu Spoločenstva. To je ale iba začiatok. Ako uviedol komisár Verheugen, program Galileo zabezpečil účasť stredných a malých podnikov, pretože už vieme, že spoločnosti, ktoré vznikli odčlenením od materskej organizácie (spin-off) sú najspôsobilejšie dosahovať veľké veci vo svete vyspelých technológií.
<P>
Európska ľudová strana a Európski demokrati predložili nespočetné množstvo návrhov, ktoré sa sčasti týkajú našej priemyselnej politiky, kde musíme ešte veľa dohnať, kým táto politika bude môcť slúžiť ako pevná základňa. Navyše musíme posilniť našu úlohu vo výskume a vývoji. Okrem toho sú tieto kompetencie podstatné aj pre obrannú a bezpečnostnú politiku. Týmto spôsobom sa Európska politika v oblasti kozmického priestoru stane súčasťou európskej identity. Ďakujem za slovo.
<SPEAKER ID="233" NAME="Silvia-Adriana Ţicău" LANGUAGE="RO">
Satelitné navigačné systémy a satelitné telekomunikačné siete, služby a aplikácie sú nástroje, do ktorých Európska únia musí investovať.
<P>
Výskum je jedným zo základných pilierov, na ktorých je postavená lisabonská stratégia. Program GALILEO je jedným z prioritných projektov európskeho výskumu vzhľadom na jeho potenciálne využitie na riadenie dopravy, monitorovanie dôsledkov zmeny klímy a na zásahy vo výnimočných situáciách vrátane stavu núdze a prírodných katastrof.
<P>
Minulý rok dokázal Európsky parlament spolu s Komisiou a Radou nájsť zdroje financovania pre projekt GALILEO, vnímaný ako jeden zo strategických projektov Únie. Chcela by som zdôrazniť význam vývoja priemyselnej politiky v oblasti kozmického priestoru.
<P>
Taktiež by som vám rada pripomenula, že nariadenie o programe GALILEO určuje kritériá pre účasť malých a stredných podnikov v európskej priemyselnej politike v oblasti kozmického priestoru. Je načase, aby Európa pre prieskum vesmíru vypracovala spoločnú víziu a strategické plánovanie.
<SPEAKER ID="234" NAME="Anne Laperrouze" LANGUAGE="FR">
Vážený pán predsedajúci, pán komisár, dámy a páni, zdá sa, že sa všetci zhodneme na tom, že politika v oblasti kozmického priestoru sa stala podstatnou súčasťou budúcnosti našej spoločnosti.
<P>
Mohli by sme zhrnúť tri dôležité rozmery tejto otázky: bezpečnosť a obranu, ochranu pred ekologickými krízami a poskytovanie nových služieb ľudským činnostiam.
<P>
Áno, dámy a páni, ako Európania musíme uznať, že vesmír nadobúda strategický obranný rozmer. Viem, že niektorí moji kolegovia poslanci to spochybňujú. Áno, pozorovanie planéty treba zabezpečiť v dlhodobom horizonte tak, aby bolo možné skúmať jej pomalé, dynamické zmeny a najmä tie zmeny, ktoré sú spôsobené činnosťou človeka a ktoré ovplyvňujú globálnu klímu, prírodné zdroje a biodiverzitu.
<P>
Informácie a prognózy z pozorovacích systémov umiestnených v kozmickom priestore potrebuje zároveň aj veľký počet verejných politických skupín a vyžadujú si ich aj hospodárske činnosti. Predovšetkým v tomto tkvie význam európskeho systému GMES v rámci globálneho pozorovania Zeme. Áno, politiky v oblasti kozmického priestoru majú rastúci vplyv na vedecký výskum, technologické inovácie a okrem toho aj na podnecovanie predstavivosti. V tomto ohľade musia odteraz programy prieskumu kozmického priestoru a planét zohrávať významnú úlohu.
<P>
Telefónne služby a televízia, GPS, ale aj predpovede počasia alebo dokonca lekárska starostlivosť na veľké vzdialenosti dramaticky zmenili náš spôsob života. Už si nedokážeme predstaviť, čo by sa stalo, keby družice prestali pracovať.
<P>
Odborné vedomosti získané pomocou vesmírnych technológií - najmä vďaka úspechu rakety Ariane - samé osebe oprávňujú realizáciu Európskej politiky v oblasti vesmírneho priestoru. Aby sme mohli napĺňať svoju túžbu po nezávislosti, bude taktiež potrebné dosiahnuť nielen dobré riadenie, ale, samozrejme, aj dobré financovanie.
<P>
Na záver: európska politika v oblasti kozmického priestoru bude prejavom vôle Európy buď zostať vplyvným aktérom na svetovej scéne, avšak aktérom, ktorý je viac či menej odsunutý do úlohy partnera, alebo byť silnou Európou, byť významným aktérom globálneho riadenia, ktorý je schopný riešiť kľúčové problémy ľudstva v budúcnosti.
<SPEAKER ID="235" NAME="Patrick Louis" LANGUAGE="FR">
Vážený pán predsedajúci, dámy a páni, vo svojej predchádzajúcej funkcii spravodajcu za Výbor pre dopravu som zastával nadšené stanovisko k projektu Galileo.
<P>
Dnes vidíme, že tento ústredný projekt zostal nehybne stáť pre všemocnosť a technokratickú zotrvačnosť našich inštitúcií. Vždy, keď Únia odmietla slobodnú a variabilnú spoluprácu medzi štátmi, ochromila súkromnú iniciatívu, zvýšila náklady a zabránila vzniku konkurenčných, kompetentných a koherentných konzorcií. Avšak vždy, keď sa štáty slobodne zjednotili, projekty boli úspešné.
<P>
Preto tu, ako aj v iných prípadoch, je úlohou našich inštitúcií zachovávať jednoduchú zastupiteľskú úlohu. Túžba všetko riadiť, zatiaľ čo by sme mali byť garantom mála, nám pripomína: pri riešení záležitostí v oblasti kozmického priestoru musí Európa v prvom rade zostať pri zemi.
<SPEAKER ID="236" NAME="Giles Chichester" AFFILIATION="PPE-DE">
Vážený pán predsedajúci, v detstve som sa chcel stať jedným z priekopníkov vo vesmíre - trúfam si tvrdiť, že iné deti mali rovnakú ambíciu - a keď som vyrástol, v roku 1969 ma inšpirovali fotografie z projektu pristátia na Mesiaci, najmä televízna snímka pohľadu na Zem z vesmíru. Vesmír dnes už titulky zapĺňa v menšej miere, ale je mimoriadne dôležitý zo všetkých tých dôvodov, ktoré spomenuli iní kolegovia. Vítam záväzok Európskej únie v súvislosti s politikou v oblasti kozmického priestoru.
<P>
Pred rokom som navštívil Goddardovo stredisko NASA vo Washingtone a úplne nedávno stredisko Európskej vesmírnej agentúry v Ríme. Vďaka snímkam, ktoré nám môžu ukázať zo svojej práce, je vesmír vzrušujúci ako nikdy predtým. Naozaj, čím viac ľudí tieto snímky uvidí, tým viac vesmír priblížime k Zemi. Avšak to, na čo som vďaka nim znova prišiel, je význam využívania vesmíru pre vedu, výskum a hospodárstvo a dôležitosť družíc a nosných rakiet.
<P>
Pán komisár, bol som oboznámený s obavami prevádzkovateľov satelitných systémov, ktoré sa týkajú potreby dodržiavať medzinárodné dohody o satelitoch, pokiaľ ide o využívanie spektra a pokrytie signálom. Prevádzkovatelia majú obavu, že ak sa bude tolerovať akékoľvek porušenie medzinárodných dohovorov, budú ich porušovať aj ďalšie regióny. Vidí sa mi, že efektívne využívanie vesmíru rozhodujúcou mierou závisí od dodržiavania spoločne dohodnutých zákonov a zásad, takže verím, že Komisia nás a prevádzkovateľov môže o tom znova ubezpečiť. Pokiaľ ide o dosiahnuté úspechy a vyhliadky v oblasti vesmíru, máme sa čím chváliť.
<SPEAKER ID="237" NAME="Teresa Riera Madurell" AFFILIATION="PSE">
(ES) Vážený pán predsedajúci, pán komisár, pán Pribetich, podľa môjho názoru je váš návrh mimoriadne komplexný a vyvážený. Chcem vám preto zablahoželať k tomu, že ste do veci vniesli viac svetla, aby sme mohli lepšie vidieť hviezdy.
<P>
Európska únia musí nepochybne prevziať zodpovednosť za stanovenie európskych politických ašpirácií v oblasti kozmického priestoru tým, že ho bude využívať v prospech európskych občanov a hospodárstva, a tým, že zaručí nezávislý a spoľahlivý prístup do kozmického priestoru.
<P>
Tiež ma potešili závery Rady zo septembra, ktoré predstavujú užitočný politický záväzok rozvíjať európsku politiku v oblasti kozmického priestoru.
<P>
Prioritou musí byť zjavne včasné využívanie programov Galileo a EGNOS a programu Globálne monitorovanie životného prostredia a bezpečnosti (GMES), ktoré pomôžu pri vyhodnocovaní a zavádzaní európskych politík s vplyvom na životné prostredie.
<P>
Pokiaľ ide o financovanie, musíme nájsť nástroje vhodné pre európsku politiku v oblasti kozmického priestoru, ktoré, spolu s nástrojom stanoveným v siedmom rámcovom programe, umožnia strednodobé a dlhodobé plánovanie. Možné začlenenie konkrétnej kapitoly do rozpočtu bude dôkazom záväzku Európskej únie k tejto politike a zvýši jej prehľadnosť a transparentnosť v období očakávaného nadobudnutia platnosti ustanovení Lisabonskej zmluvy.
<SPEAKER ID="238" NAME="Janusz Onyszkiewicz" AFFILIATION="ALDE">
(PL) Vážený pán predsedajúci, som veľmi rád, že vesmírny program vyvíjame v spolupráci s Ruskom. Musíme mať však na pamäti, že v pozadí stojí ďalší partner, s ktorým musíme nadviazať spoluprácu - Ukrajina. Najlepšie sovietske rakety sa vyrábali na Ukrajine. Jej potenciál v tejto oblasti je obrovský. Domnievam sa, že by sme to mali uznať a využiť pre naše spoločné dobro.
<P>
Moja ďalšia poznámka sa týka programu Galileo. Musíme si pripomenúť, že tento program môže a mal by byť mimoriadne dôležitý pre naše vojenské operácie, ako aj pre naše vojenské misie. Dôležité je, že využívanie tohto systému na vojenské účely musí byť primerane zabezpečené, aby sa zaistilo, že ďalší účastníci programu - a mám na mysli predovšetkým Čínu - nebudú vedieť, ako ho zablokovať, a nebudú toho schopní.
<SPEAKER ID="239" NAME="Predsedajúci">
Predtým, než slovo odovzdám Rade, rád by som vašu pozornosť, dámy a páni, upriamil na skutočnosť, že traja poslanci Parlamentu sa narodili 5. augusta - čo je deň narodenia Neila Armstronga. Viem to, pretože som jedným z nich. Nechám vás, aby ste nad tým popremýšľali, kým budete počúvať zástupcu Rady.
<SPEAKER ID="240" NAME="Jean-Pierre Jouyet" LANGUAGE="FR">
To ma neprekvapuje, pán predsedajúci. Teším sa za vás, zaslúžite si to!
<P>
Vážený pán predsedajúci, pán podpredseda Komisie, vážení poslanci, budem veľmi stručný, keďže mnohé už bolo povedané.
<P>
Po prvé, vaše prejavy a rozpravy preukázali mobilizáciu Parlamentu v súvislosti s otázkou európskej politiky v oblasti kozmického priestoru. Hľadáme projekt, ktorý by zjednotil Európu. Hľadáme európske projekty, ktoré budú naozaj podnetné a zabezpečia, že ďalšie generácie Európanov sa na tomto jedinečnom dobrodružstve budú môcť podieľať.
<P>
Ako už bolo zdôraznené, hľadáme projekty zamerané na zlepšenie reálneho života našich občanov. Hľadáme projekty so skutočným zámerom rozvíjať konkurencieschopnosť, združovať európskych priemyselných partnerov a podporovať činnosť v tomto období hospodárskeho poklesu. Hľadáme projekty zamerané na zdokonalenie výskumu, vývoja a inovácií. Aby som sa vyjadril vyčerpávajúco - hľadáme projekty, ktoré zviditeľnia Európu, urobia z nej globálneho a vplyvného aktéra pri riešení globálnych úloh, ktoré nás očakávajú, či už pôjde o boj proti zmene klímy alebo o záležitosti rozvoja alebo o strategickú rovnováhu s našimi ďalšími partnermi.
<P>
Verím, že vaša rozprava nám jasne ukáže, že v našom úsilí nesmieme ani trochu poľaviť. Naopak, musíme sústrediť všetky prostriedky, všetky schopnosti spolupráce na ten najsymbolickejší z európskych projektov: európsku politiku v oblasti kozmického priestoru.
<SPEAKER ID="241" NAME="Günter Verheugen" LANGUAGE="DE">
Vážený pán predsedajúci, dámy a páni, som vďačný za širokú podporu európskej politike v oblasti kozmického priestoru, o ktorej svedčí táto rozprava. Bol by som veľmi rád, keby sa táto široká podpora prejavila počas procesu tvorby finančných základov pre permanentnú a trvalú prítomnosť Európy v kozmickom priestore. Chcel by som vás upozorniť na skutočnosť, že naša konkurencia nespí. Iné regióny vo svete sú už ďaleko pred nami, pokiaľ ide o víziu toho, čo by sa malo podniknúť ďalej. Ak nedokážeme nájsť nové projekty a vyvinúť nové technológie, nebudeme schopní zachovať si svoju vedúcu pozíciu v oblasti vesmírnych aplikácií, pretože jednoducho nebudeme mať k dispozícii potrebné základy vo vede a výskume.
<P>
Z tohto dôvodu by som rád zopakoval, že som veľmi vďačný za všetko, čo sa dnes vyjasnilo. Ak dokážeme spolupracovať na zvyšovaní povedomia, môžeme všetkým európskym občanom porozprávať príbeh, ktorý spomenul pán Chichester - príbeh o tom, že európske vesmírne projekty môžu byť tým, čo nás všetkých spája.
<SPEAKER ID="242" NAME="Predsedajúci">
Rozprava sa skončila.
