<CHAPTER ID="005">
Nebezpečné hračky vyrobené v Číne (rozprava) 
<SPEAKER ID="045" NAME="Predsedajúca">
Ďalším bodom programu je vyhlásenie Komisie o nebezpečných hračkách vyrobených v Číne.
<P>
Prehovoria dvaja komisári.
<SPEAKER ID="046" NAME="Günter Verheugen" LANGUAGE="DE">
Pani predsedajúca, dámy a páni, hračky nie sú obyčajné výrobky. Sú určené pre tú najzraniteľnejšiu skupinu spotrebiteľov zo všetkých a je preto úplne jasné, že na hračky, kde ide o bezpečnosť detí, musíme mať tie najväčšie nároky. Boli tu už zmienené mnohé veľmi závažné otázky súvisiace s poslednými akciami pre stiahnutie výrobkov jedného amerického výrobcu, ktorý zo svojej vlastnej iniciatívy stiahol nevyhovujúce výrobky z trhu.
<P>
Najskôr by som chcel povedať, že oba tieto prípady sa týkajú výrobkov, ktoré nie sú licencované podľa európskych právnych predpisov pre európsky trh. Hračky s farbou obsahujúcou olovo sú v Európe samozrejme už dlho zakázané, na rozdiel od Spojených štátov amerických. Hračky s magnetickými súčiastkami alebo inými nebezpečnými komponentmi, ktoré by sa mohli uvoľniť, sú samozrejme v Európe taktiež už dlho zakázané. Nejde tu teda o problém rozhodného práva (aj keď neskôr sa k rozhodnému právu dostanem, pretože je to oblasť, v ktorej musia byť uskutočnené zmeny), ale ide o problém týkajúci sa uplatňovania a dodržiavania rozhodného práva.
<P>
Výrobky, s ktorými prichádzame každý deň do styku, nemôžu byť na sto percent bezpečné. Ani ten najlepší zákonodarca na svete nemôže zaručiť, že vo výrobe nedôjde k žiadnym chybám. Ani ten najlepší zákonodarca na svete nemôže zaručiť, že dodávateľské reťazce, ktoré sú teraz organizované na globálnom základe, nenarazia v ktorúkoľvek chvíľu na nejaký problém. A rovnako ani najlepší zákonodarca na svete nemôže zabrániť obchodovaniu so zločinnými alebo podvodnými úmyslami.
<P>
Rád by som vám pripomenul jeden prípad z Grécka, kde zomreli tri osoby po používaní chybnej naparovacej žehličky. Táto žehlička nielenže obsahovala európske označenie CE, ale mala aj špecifický nemecký symbol bezpečnosti. Tento spotrebič však nebol bezpečný, pravdepodobne preto, že bol sfalšovaný. Žiadny zákonodarca na svete nemôže nič urobiť pre to, aby tomu zabránil. To je zodpovednosť výrobcu a zodpovednosť tých, ktorí musia zaisťovať, aby výrobcovia dodržiavali existujúce predpisy. Existujú orgány členských štátov pre dohľad nad trhom. Neexistuje žiadny systém pre dohľad nad európskym trhom. Toto patrí výhradne do zodpovednosti členských štátov.
<P>
Rád by som poukázal na to, že v skutočnosti sa tu stretávame s problémom, ktorý je veľmi úzko prepojený s ekonomickou globalizáciou. Dnes to znamená, že sa musíme zaoberať celosvetovými dodávateľskými reťazcami. Musíme sa zaoberať spoločnosťami, ktoré prevádzkujú svoju činnosť pod tlakom na znižovanie nákladov, čo znamená, že aj na svojich dodávateľov neustále vyvíjajú tlak kvôli znižovaniu nákladov, a tým prispievajú k neustálemu znižovaniu cien. Existuje veľmi veľké riziko, že v určitom okamihu bude tento tlak na znižovanie nákladov vyvíjaný na úkor bezpečnosti.
<P>
Preto neustále opakujeme, že čím medzinárodnejší a rozsiahlejší je reťazec dodávateľov, tým väčšia je povinnosť firiem zaistiť, aby boli existujúce predpisy dodržiavané v každej jednotlivej fáze dodávateľského reťazca. Tak to napríklad nebolo v prípade olovnatej farby na hračkách vyrobených americkým výrobcom. Čínsky dodávateľ dodal farbu, ktorá nemala byť dodaná. To je pravdivé jadro tohto prípadu.
<P>
Prvoradá je zodpovednosť firiem. Firmy nesú zodpovednosť za to, aby bol ich výrobok v súlade s aktuálnymi európskymi predpismi. Potom prichádza na rad zodpovednosť členských štátov. Musia zaistiť, aby fungoval dozor nad trhom. A potom je to na európskych zákonodarcoch. My musíme zaistiť, aby bola naša legislatíva aktuálna a aby boli možné riziká včas rozpoznané a zohľadnené v právnych predpisoch.
<P>
Preto Komisia začala pred viac než dvoma rokmi dôkladné preskúmanie existujúcich smerníc o bezpečnosti hračiek. Smernica o bezpečnosti hračiek je jednou z najstarších smerníc vychádzajúcich z "nového prístupu" Je jasné, že trh s hračkami sa v posledných 20 rokoch dramaticky zmenil, a táto nová smernica sa preto bude zaoberať celou škálou nedávno rozpoznaných rizík a nebezpečenstvom a veľmi prísnymi predpismi - napríklad o používaní chemických látok v hračkách - zaistí, aby sa tomuto nebezpečenstvu zabránilo. Táto smernica bude zákonodarnému zboru predložená do konca tohto roku.
<P>
Na začiatku tohto roku sme vám už predložili celý balík opatrení na posilnenie dohľadu nad trhom pre lepšiu ochranu označenia CE. Dovoľte mi v tejto chvíli povedať niečo o označení CE. Označenie CE znamená, že výrobca (či už európsky výrobca alebo výrobca mimoeurópsky, ktorý chce predávať v Európe) poskytuje absolútnu záruku, že jeho výrobok je v plnom súlade s predpismi platnými v Európe. Toto výrobca zaručuje označením CE. Takýto je význam označenia CE.
<P>
V mnohých prípadoch nie je výrobcovi dovolené používať symbol CE na základe jeho samostatného vyhlásenia a jeho vlastných dôkazov, ale výrobok musí byť certifikovaný tretím orgánom, najmä vtedy, keď môžu byť užívatelia ohrození nesprávnym fungovaním výrobku. Certifikácia tretím orgánom je momentálne vo všetkých takýchto prípadoch povinná. Spôsob, akým fungujú tieto orgány, ktoré nazývame orgány pre posudzovanie zhody, možno výrazne zlepšiť. Predložili sme príslušné návrhy, ktoré máte ako európski zákonodarcovia k dispozícii.
<P>
V súvislosti s hračkami je teraz potrebné rozhodnúť o otázke, ktorá je pre Komisiu a pre vás ako zákonodarný zbor veľmi ťažká: či chceme pristúpiť k tomu, aby sa nechávala každá jedna hračka prichádzajúca na trh certifikovať tretím orgánom, alebo to chceme ponechať tak, že výrobcovia poskytnú záruku za použitie označenia CE a tým tiež prijmú zodpovednosť - k čomu musím tiež dodať, že výrobcovia musia byť schopní kedykoľvek preukázať a predložiť kompletnú dokumentáciu podľa dnes platných predpisov, o tom že používajú označenie CE v súlade so zákonom? Alebo chceme snáď ísť treťou cestou a stanoviť určité typy hračiek v novej smernici o bezpečnosti hračiek, pre ktoré určíme povinnú certifikáciu tretím orgánom?
<P>
Nechcem skrývať svoje pocity, že k naposledy zmienenému riešeniu prechovávam veľké sympatie. Rád by som vám predstavil príklad: čo robíme so všetkými hračkami, ktoré obsahujú čipy? Keď ich deti strčia do úst, čipy sa stanú nebezpečným predmetom. Musí preto existovať záruka, že tieto súčasti hračiek nemôžu za žiadnych okolností predstavovať pre deti hrozbu. Pokiaľ nechceme deťom vziať elektronické hry typu Game Boys - a nemyslím si, že by to mal niekto v úmysle - tak je potom jediná možnosť pre tento okamih zaviesť povinnú certifikáciu tretím orgánom. Myšlienky Komisie sa uberajú týmto smerom a aj ja očakávam, že z tejto diskusie získam dojem o tom, ako o tejto problematike premýšľa Parlament.
<P>
Posledným bodom, o ktorom by som sa chcel zmieniť, je žiadosť adresovaná výrobcom a spotrebiteľským organizáciám. Výrobcovia si musia byť vedomí skutočnosti, že tlak na znižovanie nákladov, nech je akokoľvek veľký, ich nezbavuje zodpovednosti za kompletnú kontrolu každej jednej časti výrobného procesu a ich dodávateľského reťazca. Čím medzinárodnejšie sa výroba a reťazce dodávateľov stávajú, tým väčšia je zodpovednosť firiem pôsobiacich na trhu.
<P>
Ďalej by som chcel povedať, že spotrebiteľské organizácie by vykonali veľký čin, keby vytvorili povedomie o tom, že lacné neznamená to isté ako dobré. To nie je len otázka bezpečnosti, ale taktiež aj otázka kvality, pretože ako často by ste chceli byť svedkami nepríjemnej udalosti - napríklad s hračkami, ktoré si dieťa rozbalí pod vianočným stromčekom -, ako sa dieťa s hračkou pohrá len raz a potom sa rozbije. Hračka bola síce lacná, ale nebola dobrá! Lacné teda neznamená vždy, že je vec aj dobrá a rovnako tiež lacné neznamená vždy bezpečné. To znamená, že spotrebiteľ si musí uvedomovať, že cena výrobku má priamy vplyv na kvalitu a bezpečnosť výrobku. V súvislosti s ideológiou nízkych cien, ktorá sa šíri prinajmenšom v niektorých členských štátoch, je táto téma naďalej znepokojivá.
<P>
Na záver by som chcel povedať, že európske zákony sú dnes v každom prípade lepšie než zákony, ktoré vidíme v iných častiach sveta, a že môžu byť vylepšené a sú vylepšované a že pokiaľ ide o hračky, sú a musia byť pri nich uplatňované tie najprísnejšie kritériá.
<SPEAKER ID="047" NAME="Meglena Kuneva">
členka Komisie. - Pani predsedajúca, je to pre mňa skutočne česť a potešenie, stáť tu s pánom podpredsedom Verheugenom a prihovárať sa k Parlamentu o kriticky dôležitej problematike nebezpečných výrobkov a bezpečnosti výrobkov. Ako vidíte, Komisia je v riešení tejto otázky jednotná a rada vám poskytne svoje stanovisko z dvoch vzájomne sa doplňujúcich uhlov pohľadu.
<P>
Naša otvorená spoločnosť a naša otvorená ekonomika ponúka občanom široké možnosti výberu tovaru, čo bolo pre predchádzajúcu generáciu takmer nepredstaviteľné a zároveň aj finančné nedostupné. To je veľký pokrok, avšak s ním prichádza aj určitá výzva, ako sme zaznamenali v posledných mesiacoch. Narážam samozrejme na obavy o bezpečnosti výrobkov a predovšetkým o bezpečnosti detských hračiek. Občania potrebujú vedieť, že ich bezpečnosť je podoprená solídnymi predpismi, efektívnymi a energickými orgánmi a zodpovedným podnikaním.
<P>
Začnem toto stručné expozé niekoľkými slovami o zákonoch a ich vymáhaní, pretože toto je kľúčový problém. Som presvedčená, že súčasný rámec právnej úpravy pre bezpečnosť spotrebiteľských výrobkov v EÚ je v zásade solídny a bude ešte posilnený prerokovaním návrhov Komisie o smerniciach týkajúcich sa nového prístupu. Narážam konkrétne na smernicu o všeobecnej bezpečnosti výrobkov s ich systémom RAPEX založeným v zásade na solídnom základe. Už máme právny rámec na to, ako sa vyrovnať s nebezpečnými výrobkami vyrobenými v Číne alebo kdekoľvek inde. Úloha zaistenia vnútorného trhu s bezpečným tovarom spočíva predovšetkým v účinnom vymáhaní súčasného právneho rámca a pokiaľ si zmienenú smernicu znovu pozorne prečítame, táto právomoc vymáhania spadá do kompetencie členských štátov. Orgány členských štátov pre dohľad nad trhom a colnou kontrolou majú za povinnosť zaisťovať, aby neboli na trh uvedené nebezpečné výrobky alebo aby boli stiahnuté z obchodov alebo od zákazníkov. Členské štáty musia mať platné, účinné, primerané a odradzujúce tresty za porušenie predpisov a v článku 7 smernice o všeobecnej bezpečnosti výrobkov sa píše, že túto zodpovednosť majú skutočne členské štáty.
<P>
Samozrejme, vymáhania zo strán štátnych orgánov sú len doplnkom k tomu, aby podniky rešpektovali svoje zákonné a etické povinnosti, ako pred niekoľkými minútami uviedol pán komisár Verheugen. Je povinnosťou výrobcov, dovozcov a distribútorov zaistiť, aby sa na trh dostávali len bezpečné výrobky a aby sa prijali potrebné opatrenia v prípadoch, keď sa dozvedia o rizikách pre bezpečnosť spotrebiteľov.
<P>
Len niekoľko slov o niektorých prípadoch stiahnutia nevyhovujúcich výrobkov, čo je samozrejme predmetom nášho veľkého záujmu. V súvislosti s týmito prípadmi stiahnutia nebezpečných výrobkov: Komisia by bola viac znepokojená, keby zostalo po akcii ticho, našťastie nastala aktivita a transparentnosť, čo budí dôveru. Preto môžem vyzvať národné orgány, aby posilnili svoj dozor a informovali Komisiu o nebezpečnom produkte a nemlčali z toho či onoho dôvodu, napríklad z toho dôvodu, že nechcú obťažovať ľudí pred Vianocami alebo že sa snažia problém vyriešiť v tichosti.
<P>
Určité otázky samozrejme zostávajú. Oznamujú prevádzkovatelia problémy dostatočne rýchlo a sú ich interné audity bez poškvrny? Ako môžeme zaistiť včasný a účinnejší zásah zo strany orgánov pre dohľad nad trhom a lepšiu kontrolu nad sťahovaním výrobkov z trhu? Posledné prípady stiahnutia výrokov ukázali, že je možné uskutočniť zlepšenie, a že by zlepšenie malo byť realizované v celom dodávateľskom reťazci na dodávanie výrobkov, čo okrem iného zahŕňa projektovanie výrobkov, subjektmi zaisťujúce vedenie dodávateľov, ďalej kontroly výrobného procesu a testovanie hotových výrobkov.
<P>
Rada by som chvíľku hovorila o vzťahoch s Čínou a Spojenými štátmi. Komisia taktiež pochybuje o tom, či Čína podniká dostatočné kroky. Počas mojej nedávnej návštevy v Číne bolo mojim hlavným posolstvom to, že Európa nerobí a nebude robiť kompromisy v oblasti bezpečnosti spotrebiteľov. Toto som zdôraznila a získala záväzný sľub od čínskych predstaviteľov ohľadom konkrétnych cieľov pre dosiahnutie pokroku. Zo strany trhu neexistuje žiadny argument, ktorý by mohol byť pádnejší než bezpečnosť výrobkov a bezpečnosť ľudských životov. Som pripravená ich pokarhať, ak nesplnia svoje sľuby. V októbri očakávam správu od čínskych úradov a skutočne urobím všetko možné, aby som ich uistila, že nebudem váhať podniknúť príslušné opatrenia, pokiaľ svoje sľuby nesplnia.
<P>
Konštruktívna spolupráca s Čínou už priniesla svoje výsledky - zrušenie vývoznej licencie na určité podradné výrobky. Musím povedať, že som strávila v Číne štyri dny a v priebehu týchto štyroch dní došlo k odobratiu licencií dvom najväčším výrobcom hračiek. To stavia Európu do prednostného postavenia pred ostatné rozvinuté krajiny, ktoré sa stretávajú s podobnými problémami. Ako viete, pracovná skupina zriadená prezidentom USA, vydala 16. septembra správu obsahujúcu veľmi podobné opatrenia, ako sú tie, ktoré Európa už podnikla, aby zaistila bezpečnosť a bezchybnosť tovaru. Rovnako zostávame aj v kontakte s úradmi USA pre bezpečnosť spotrebiteľských výrobkov a s tvorcami politík s cieľom vzájomného posilňovania nášho posolstva, ktoré dávame čínskej vláde. Už som hovorila s predsedníčkou Výboru pre vnútorný trh a ochranu spotrebiteľa, pani McCarthyovou, o výsledkoch ich návštevy v Spojených štátoch. Budúci týždeň, až budem v USA, zistím, ako by sme mohli spolupracovať. Naším cieľom je dať Číňanom úplne jasný signál. Dostatočné záruky bezpečnosti nebudú fungovať ako argument dohadovania sa pri vzťahoch s tým či oným hospodárskym blokom; sú bezpodmienečne nutné pre prístup k obom blokom.
<P>
Rada by som uzavrela svoj prejav informáciami o tom, aké ďalšie kroky plánujeme. Komisia je zrejme pevne rozhodnutá vynaložiť veľkú snahu, aby zaistila, že hračky predávané počas vianočnej sezóny nespôsobili nepríjemné prekvapenia, a toto odhodlanie je veľmi silné. Možno potrebujeme akúsi vianočnú zmluvu s výrobcami, s dovozcami, so všetkými úradmi v členských štátoch, ktoré by mali zaistiť energické uplatňovanie predpisov, a aj so spotrebiteľskými organizáciami. Komisia bude Parlament pravidelne informovať o vývoji, najmä o ukončení inventúry mapujúcej silné a slabé stránky súčasného mechanizmu pre zaisťovanie bezpečnosti spotrebiteľských výrobkov v polovici novembra a po nadchádzajúcom samite EÚ - Čína na konci novembra. Na začiatku budúceho mesiaca, tretieho, sa bude v Bruseli konať stretnutie všetkých národných orgánov, na ktorom budeme konfrontovať svoje názory o tom, ako sú v jednotlivých krajinách uplatňované smernice o bezpečnosti. Už sme mali rozsiahle rozhovory so všetkými výrobcami hračiek vrátane spoločnosti Mattel, ohľadom spoločných postupov. Ako som nedávno informovala Výbor pre vnútorný trh a ochranu spotrebiteľa, nie je vhodná doba pre unáhlené reakcie. Spoločne s podpredsedom Verheugenom a s ďalšími kolegami komisármi zaistíme potrebnú, primeranú a vhodnú reakciu na problémy, ktoré sa vynorili v súvislosti s dôverou verejnosti v správu globálnej bezpečnosti výrobkov.
<P>
Napriek tomu, že pán komisár Verheugen podal vo svojom expozé vcelku vyčerpávajúce vysvetlenie, dovoľte mi povedať, že čo sa týka prepracovania takzvaného balíčku pre nový prístup, vynaloženie zvláštnej starostlivosti o zdravie a bezpečnosť európskych občanov, vyžaduje, aby sme zachovali špecifický a úspešný systém riadený smernicou o všeobecnej bezpečnosti výrobkov. Do konca tohto roku vypracujeme prvú zo správ, ktorú sme povinní vypracovávať podľa tejto smernice každé tri roky, a uvidíte, že tento mechanizmus je skutočne účinný a založený na spolupatričnosti, solidarite a proporcionalite. Som rovnako presvedčená o správnosti Vášho názoru týkajúceho sa požiadavky, aby bola bezpečnosť uprednostnená pred paušálnym zefektívňovaním a aby bol priaznivo posúdený návrh nariadenia tak, ako ho pôvodne navrhovala Komisia.
<P>
Taktiež musíme pamätať na to, že sa to nestalo prvýkrát. Keď to porovnáte s tým, aké nepríjemné udalosti sme zažili a zažívame a aké sa dejú na trhu vzhľadom na bezpečnosť potravín, môžeme skutočne vylepšiť naše inštitucionálne porovnanie a vynaložiť maximálnu snahu v oblasti bezpečnosti výrobkov, pretože v tomto globalizovanom svete nemôžeme byť len ostrovom samým pre seba. Musíme uplatňovať kontrolu a uisťovať európskych občanov o tom, že pozornosť zo strany orgánov Spoločenstva je všade rovnaká a doplňuje snahy členských štátov.
<SPEAKER ID="048" NAME="Malcolm Harbour">
v mene skupiny PPE-DE. - Pani predsedajúca, existuje jedno japonské príslovie (a kvôli súvislostiam s touto problematikou zdôrazňujem, že je japonské, a nie čínske): "Problém je hora pokladov".
<P>
Myslím, že problémy spoločnosti Mattel skutočne vyvolali zameranie pozornosti na dôležitú prácu, ktorú v tomto Parlamente vykonávame, a predovšetkým moji kolegovia z Výboru pre vnútorný trh a ochranu spotrebiteľa, v oblasti, ktorá je tradične považovaná za takpovediac suchopárnu, a to jest v oblasti týkajúcej sa regulácie výrobkov, dohľadu nad trhom a hodnotením zhody. Takže v súčasnosti verejnosť vie, prečo je to dôležité, a dúfam, že sa na to bude naďalej zameriavať.
<P>
Chcem poďakovať obom členom Komisie za to, že sem dnes prišli, ale rád by som im ešte pripomenul, že bola predložená otázka na ústne zodpovedanie, ktorú myslím očakávali, a odpovedali na väčšinu našich otázok, avšak taktiež si myslím, že sme pred nimi trochu napred. Zajtra sa zoznámite s uznesením, o ktorom budeme hlasovať, čo si vyžaduje široký prehľad o problematike bezpečnosti výrobkov, najmä hračiek, v globálnom kontexte.
<P>
Je tu veľa bodov adresovaných obom členom Komisie. Som potešený, že pán komisár Verheugen nám potvrdil, že smernica o hračkách tu bude na konci roka, o to sme žiadali. Som potešený, že trochu nadvihol pokrievku a ukázal niečo zo spôsobu uvažovania, avšak naďalej naňho apelujeme, aby sa s nami podelil o trochu viac informácií. Nie je nám celkom jasné, akým smerom sa uberá. Snáď hovorí o určitých diferencovaných normách pre konkrétne oblasti. Chcel by som ho pred tým varovať. Nie som úplne presvedčený, že napríklad hračka obsahujúca mikročip je nebezpečnejšia než bicykel, ale nechám ho o tom premýšľať.
<P>
Dovoľte mi len zdôrazniť niektoré body, ktorými sa chceme zaoberať. Po prvé, je veľkým sklamaním tohto rána, že tu nie je nikto z Rady. Pritom - ako vieme - plní veľmi dôležitú úlohu čo sa týka zhody výrobkov a hodnotenia.
<P>
Po druhé, súhlasím s hodnotením obidvoch členov Komisie, že výrobcovia musia niesť hlavnú časť zodpovednosti za vedenie dodávateľského reťazca, v ktorom uskutočňujú kontroly kvality, a že oni zaisťujú to, aby sa vyrábali výrobky, ktoré budú dôsledne spĺňať vysoké bezpečnostné požiadavky.
<P>
Na záver chcem povedať, že si myslím, že spotrebitelia majú nárok na viac informácií a na lepšie informácie. Nedokážem pochopiť, prečo sa tak zdráhame povedať spotrebiteľom, kde sú výrobky vyrábané. V súčasnosti Rada prerokováva návrh vo vybraných oblastiach. Domnievam sa, že hračkársky priemysel sa musí skutočne vážne zaoberať označením bezpečnosti hračiek, ktorú si sám vytvorí a bude ho spravovať tak, aby spotrebitelia skutočne dostali uistenie o tom, že keď si prídu kúpiť hračky pred tohtoročnými Vianocami, tieto budú bezpečné a kvalitné.
<SPEAKER ID="049" NAME="Evelyne Gebhardt">
v mene skupiny PSE. - (DE) Pani predsedajúca, domnievam sa, že sme v Európskej únii vo všetkých smeroch dosiahli veľmi vysokú úroveň bezpečnosti výrobkov. Súhlasím s pánom Verheugenom, keď hovorí, že nikdy nemôžeme dosiahnuť 100 % bezpečnosť, avšak naším cieľom v Európe musí byť dosiahnutie najvyššej možnej úrovne bezpečnosti. a tento cieľ sme doposiaľ nedosiahli. Stále je pred nami ešte mnoho práce, ktorú musíme vykonať, aby sme tento cieľ uskutočnili. Tieto akcie na stiahnutie výrobkov (nejde len o spoločnosť Mattel, v posledných mesiacoch boli tieto akcie uskutočňované aj v iných firmách) ukazujú, že v Európskej únii existuje veľmi veľká nutnosť podniknúť kroky s cieľom zaručiť bezpečnosť výrobkov, ktorá bude zaručená na tej najvyššej možnej úrovni.
<P>
Tri mesiace pred Vianocami samozrejme starostlivo sledujeme hračky, pri ktorých je potrebné, aby boli obzvlášť bezpečné. Naše deti sú naša budúcnosť, preto musíme venovať obzvlášť veľkú pozornosť ich bezpečnosti. Preto sme už veľmi znechutení tým, že Európskej komisii trvá prepracovanie smernice o hračkách tak dlho. Dúfam, že je pravda, že táto smernica bude prepracovaná koncom tohto roku alebo dokonca skôr než koncom tohto roku, aby sme ju mohli skutočne v plnom rozsahu aktualizovať. Rovnako s veľkou netrpezlivosťou očakávam návrhy, ktoré budú predložené, pretože doposiaľ je to stále veľmi nejasné.
<P>
Je tu ešte ďalší bod, ktorý je dosť dôležitý, a to uplatňovanie tohto zákona. Členovia Komisie sa týmto už tiež zaoberali a aj toto predstavuje istý problém. V pondelok som mala možnosť navštíviť certifikačný inštitút, pozrieť si ho a spýtať sa, aké problémy sa tam objavujú. Jeden veľmi zreteľný problém, na ktorý bolo poukázané, je to, že označenie CE neobsahuje to, čo vlastne sľubuje. Na tom musíme pracovať, a preto požadujeme, aby rovnako existovalo ďalšie bezpečnostné označenie, najmä pre hračky, aby mohla byť zaručená aj ich bezpečnosť.
<P>
Nestačí uskutočňovať kontroly, keď sú výrobky už v predajniach; tieto kontroly musia byť uskutočnené vopred. Potrebujeme tieto kontroly realizovať vopred a tieto kontroly musia byť tiež povinné v prípadoch, keď je to nevyhnutné, a to platí v prípade hračiek dvojnásobne.
<P>
A tretí, záverečný bod: je potrebné vylepšiť systém RAPEX. Keď sa pozrieme na číselné údaje, vidíme, že aktivity v tejto oblasti sa medzi jednotlivými členskými štátmi značne líšia. Myslím si, že musíme v tomto smere na členské štáty apelovať, aby tento systém vylepšili a presadzovali to, aby sme boli skutočne schopní uskutočňovať potrebné stiahnutie výrobkov a rovnako uplatňovať zákazy výrobkov.
<SPEAKER ID="050" NAME="Toine Manders">
v mene skupiny ALDE. - (NL) Pani predsedajúca, som potešený, že sú tu dvaja členovia Komisie. Je to dôkazom dynamického prístupu k nedávnemu problému v súvislosti s firmou Mattel. Tento problém je samozrejme dvojaký, o čom teraz svedčí skutočnosť, že je menej závažné, keď sa dotýka Číny, a taktiež skutočnosť, že rovnako sa aj firma Mattel dopustila chyby. Ako som povedal, tento problém je dvojaký. Po prvé, domnievam sa - a tu by som rád zopakoval Clintonove slová - že politici musia najskôr myslieť a až potom konať. To boli slová prezidenta Clintona, ktoré predniesol minulý rok na predvolebnom stretnutí, na ktorom rovnako povedal, že nemusíme byť hneď vystresovaní, keď sa stlačí tlačidlo, ako v prípade hračiek. Ja sám sa tohto občas dopúšťam. Keď sa niečo stane, my politici sa dostávame do stresu a chceme ihneď prísnejšie opatrenia a náročnejšie predpisy. Domnievam sa, že najskôr musíme popremýšľať, a až potom podniknúť nejaké kroky. Našťastie sme v tomto prípade uznesenia postupovali takto.
<P>
To ma privádza k druhému bodu, teda k tomu, prečo má problém s firmou Mattel rovnako aj pozitívni dôsledok; konkrétne ide o to, že cielene zvážime význam označenia CE, kvalitatívneho označenia, ktoré vypovedá o bezpečnosti, a spôsobe, ako môžeme toto označenie vylepšiť.
<P>
Plne súhlasím s tým, čo hovorí pán komisár Verheugen o tom, že 100 % bezpečnosť a istota nemôžu nikdy byť dosiahnuté; napriek tomu - a teraz nadväzujem na pani Gebhardtovú - sa o dosiahnutie 100 % bezpečnosti musíme usilovať. Pokiaľ je na výrobku označenie CE, vynára sa tým otázka 100 % zodpovednosti, čo je samozrejme pre spotrebiteľa veľmi dôležité. Keď je na výrobku označenie CE, tak spotrebiteľ vie, že keď nebude s výrobkom, ktorý si zakúpil, niečo v poriadku, vždy sa bude môcť na výrobcu alebo dovozcu obrátiť so žiadosťou o nápravu.
<P>
Uznesenie, o ktorom budeme zajtra hlasovať, pani predsedajúca, sa týka najmä tejto záležitosti. Mám dojem, že sme vypracovali výborné uznesenie; pokiaľ ide o dohľad - a v tomto absolútne súhlasím s pani komisárkou Kunevovou, ktorá hovorí, že nepotrebujeme viac legislatívy, ale že skôr musíme regulovať existujúcu legislatívu účinnejšie a efektívnejšie - tam existuje priestor na zlepšenie. Nemôžeme ponechať na jednotlivých členských štátoch, aby uskutočňovali kontrolu v tretích krajinách. Domnievam sa, že koordinovaný európsky prístup v spolupráci s členskými štátmi je nevyhnutný na dosiahnutie tohto cieľa, a dúfam, že Komisia vynaloží veľkú snahu s cieľom zaviesť takýto mechanizmus.
<P>
Ďalej, pani predsedajúca, musí byť aj spotrebiteľom jasné, aké označenia existujú. Máme označenie CE a v uznesení požadujeme taktiež aj označenie bezpečnosti hračiek, prinajmenšom ako náhradu za všetky jestvujúce národné označenia. Cieľom nie je vytvoriť viacero označení, pretože to by viedlo k tomu, že by spotrebiteľ už nemohol kvôli stromom rozoznať les, a preto by už nebol schopný jasného výberu; mám dojem, že tým by sme strieľali mimo bránu. Veci musia byť jasnejšie vďaka menšiemu počtu predpisov, tie však budú vylepšené. Domnievam sa, že toto je veľmi dôležité. Ďalej dúfam, že sa nám podarí zaviesť toto označenie na báze dobrovoľnosti, pretože si to trh sám vyžiada. Pokiaľ budeme vytvárať povinnosti, my ako úrad musíme uskutočňovať aj kontrolu nad dodržiavaním a myslím si, že trh, spotrebiteľ, bude uprednostňovať predovšetkým bezpečnosť a jasné označenie. Pokiaľ by k tomuto došlo, moja skupina a ja by sme boli s rozhodnutím úplne spokojní. Tešíme sa na prepracovanú verziu smernice o hračkách, ktorú ste už zmienili.
<SPEAKER ID="051" NAME="Hiltrud Breyer">
v mene skupiny Verts/ALE. - (DE) Pani predsedajúca, kontroly a množstvo nových symbolov - to mieri úplne mimo jadra problému! Kontroly sú dobré, zákony sú ešte lepšie! Nepotrebujeme viac pseudobezpečnostných alebo viac pseudopolitických akcií pre ďalšie akcie, ale lepšie zákony a lepšie normy. Z detských hračiek doposiaľ neboli odstránené látky, ktoré sú karcinogénne, mutagénne alebo toxické pre reprodukciu. Hračky by sa nemali stať toxickou pascou na deti. Jed nepatrí do rúk deťom, ani v malých množstvách.
<P>
Pán Verheugen, považujem za netolerovateľné, ak ospravedlňujete svoje vlastné zlyhanie tým, že kárate výrobcov a spotrebiteľov. My vieme, že právny základ a smernice o hračkách neposkytovali po celé roky deťom žiadnu ochranu pred toxickými hračkami. Komisia toto vie. Zo svojej vlastnej správy z roku 2004 môžete získať informácie, ktoré sú pre vás zvučnou fackou na tvári. V tejto správe sa uvádza čierne na bielom, že smernice o hračkách zlyhali. Posielame pripomienky na prepracovanie tejto smernice už od roku 2001 a tieto pripomienky sú opakovane zakladané ad acta. Nie je pravda, že je olovo v hračkách zakázané. Olovo samo osebe jednoducho podľa smernice o hračkách zakázané nie je! Alebo nám snáď môže Komisia vysvetliť, prečo neiniciovala žiadnu akciu na stiahnutie výrobkov na základe zákona a prečo došlo k dobrovoľnej akcii na stiahnutie výrobkov, ktorú uskutočnili výrobcovia hračiek?
<P>
Nemali by sme už teda spotrebiteľom tvrdiť, že máme problém pod kontrolou. Potrebujeme lepšiu ochranu. To musí celkom jasne znamenať, že musíme zmeniť základy a nahradiť chýbajúce normy jasnými zákonmi a zákazmi. Je priamo absurdné, že je dovolené, aby sa karcinogénne látky dostali do rúk deťom. Preto nám tu lepšie kontroly nijako nepomôžu. Teraz však musíme sprísniť zákony a potom uskutočňovať lepšie kontroly. Nemali by sme dopustiť, aby sa naše deti pri hraní otrávili jedmi!
<SPEAKER ID="052" NAME="Eva-Britt Svensson">
v mene skupiny GUE/NGL. - (SV) Pani predsedajúca, v rozprave o dotyčnom stiahnutí hračiek často zaznelo, že zodpovednosť za skutočnosť, že sú nebezpečné hračky na trhu, padá na krajiny výroby, teda v tomto prípade na Čínu. Ľutujem, že sa rozprava nezamerala viac na zodpovednosť, ktorú majú firmy, ktoré zadávajú výrobu do krajín ako je Čína, teda v tomto prípade ide o firmu Mattel. Nechcem sa v tejto kritike zameriavať len na túto konkrétnu firmu, pretože aj do iných krajín zadáva výrobu veľké množstvo firiem. Konajú tak, pretože chcú udržať ceny čo najnižšie. Chcú zvýšiť zisky.
<P>
Avšak zodpovednosti, ktorú nesú tieto firmy, musíme venovať omnoho viac pozornosti. Tieto firmy sa snažia udržať náklady na čo najnižšej úrovni a zároveň nepreberať žiadnu zodpovednosť ani za bezpečnosť spotrebiteľov, ani za zamestnancov, ktorí pracujú s týmito nebezpečnými výrobkami. Musíme vyvinúť tlak na firmy, aby sme ich primäli k tomu, aby pochopili, že ako spotrebitelia požadujeme bezpečné výrobky, ktorým môžeme dôverovať. Taktiež požadujeme, aby boli výrobky vyrábané v slušných pracovných podmienkach bez rizík ohrozujúcich zdravie a bezpečnosť zamestnancov.
<P>
Je to samozrejme obzvlášť tragické, ak nebezpečné výrobky ublížia deťom. Je jasné, že musíme spojiť svoje sily, aby sme s tým skoncovali.
<SPEAKER ID="053" NAME="Bastiaan Belder" LANGUAGE="NL">
Pani predsedajúca, Európska únia a Čína sú významnými obchodnými partnermi, ktorí spolu vzájomne obchodujú. To znamená, že od Číny môžeme požadovať, aby sa zodpovedala za kvalitu dodávaných výrobkov. Európska únia nemôže pristúpiť na nebezpečné odevy alebo nebezpečné hračky. Únia by nikdy nemala dopustiť, aby jej ekonomické záujmy v Číne prevážili nad záujmami európskeho spotrebiteľa. Táto rozprava znovu ukazuje, že európsky spotrebiteľ stojí nielen o nízke ceny, ale omnoho viac o kvalitu a bezpečnosť, ako to uviedol aj pán komisár Verheugen. To platí ešte viac, keď ide o bezpečnosť detí.
<P>
V tejto rozprave by som sa chcel zaoberať nielen dovozcami, ale aj čínskymi výrobcami. Bezpečnosť sa nestáva problémom len vtedy, keď výrobky dorazia do Európy. Prihliadnutie na bezpečnosť musí tvoriť základný princíp už v čo najranejšej fáze výrobného reťazca. Koniec koncov, bezpečnosť nie je luxusom alebo pekným prívlastkom, ani tu a ani v Číne. Vyzývam Radu a Komisiu, aby toto posolstvo odovzdali našim čínskym obchodným partnerom jasne a energicky, a predovšetkým slová pani komisárky Kunevovej ma naplňujú istotou, že k tomu skutočne dôjde; prajem jej k tejto ťažkej úlohe veľkú vytrvalosť.
<SPEAKER ID="054" NAME="Luca Romagnoli">
v mene skupiny ITS. (IT) Pani predsedajúca, dámy a páni, Čína vedela a vie o nebezpečnosti mnohých svojich výrobkov, nielen hračiek. Čína nás mnohokrát uisťovala, že drvivá väčšina jej vyváženého tovaru je v súlade s európskymi normami, avšak spotrebitelia veľmi nedôverujú čínskym výrobkom.
<P>
Správa Komisie z roku 2006 o nebezpečnosti výrobkov dôrazne poukazuje na nárast prípadov nebezpečného porušenia predpisov v oblasti hračiek, fénov na vlasy a zapaľovačov. Hračky predstavujú v skutočnosti výrobky s najväčším počtom chýb a škodlivín a Čína je krajinou s najväčšom počtom porušenia predpisov. Pani komisárka Kunevová varovala, že ak Čína nezareaguje na požiadavky EÚ, bude ďalším krokom zákaz dovozu niektorých čínskych výrobkov.
<P>
Domnievam sa, že by sme mali posilniť colné bariéry, pretože EÚ by mala chrániť nielen spotrebiteľov, nielen svoj priemysel, nemala by len podporovať slobodnú hospodársku súťaž prostredníctvom rovnakých príležitostí pre prístup na trh, ale mala by tiež podnikať kroky zo sociálnych a ekologických dôvodov pokiaľ ide o veľmi špekulatívnu produkciu čínskeho priemyslu.
<P>
Potrebujeme kontrolné mechanizmy zamerané nielen na konečnú kvalitu výrobkov, ale taktiež na jasné označenie pôvodu, teda potrebujeme uskutočňovať dohľad ešte predtým, než sa rozbehne distribúcia čínskych výrobkov na vnútornom trhu, a taktiež kontrolné mechanizmy zamerané na bezpečnostné normy a podmienky, v ktorých sú výrobky vyrábané v miestach pôvodu, inak zostanú inštitúcie spolupáchateľmi ekologických katastrof, sociálneho vykorisťovania a nekalej súťaže uskutočnenej čínskym priemyslom.
<SPEAKER ID="055" NAME="Jim Allister" AFFILIATION="NI">
Pani predsedajúca, je nesporne správne, že firma Mattel tieto nebezpečné hračky stiahla z trhu. Vyvoláva to však celý rad ďalších otázok.
<P>
Po prvé, napriek tomu, že v prípade všetkých našich zákonov na ochranu spotrebiteľa to nebola EÚ, ani iný orgán EÚ, ktorý toto nebezpečenstvo zistil, ale materská firma výrobcu v USA. Nevypovedá to o čomsi dôležitom o efektívnosti a spoľahlivosti našich vlastných ochranných mechanizmov?
<P>
Po druhé, na náš vlastný domáci priemysel kladieme vo všetkých oblastiach prísne normy a požiadavky, počnúc zdravím a bezpečnosťou až po emisie CO2. A napriek tomu otvárame dvere čínskemu tovaru, ktorý je výsledkom žalostných pracovných podmienok, ktorý ani zďaleka nespĺňa to, čo požadujeme od našich tovární, a ktorý pochádza z tovární vypúšťajúcich emisie tak, ako keby mal zajtra nastať koniec sveta. Niet divu, že sme spôsobili to, že taká veľká časť výroby bola presunutá na Ďaleký východ! Ja sa však pýtam, s akým globálnym ziskom? V rámci spravodlivosti pre pracovníkov a spotrebiteľov v Európe je načase, aby sme do nášho prístupu vniesli určitý zmysel a poriadok. Ak by sme neboli bývali zdecimovali svoj vlastný výrobný priemysel trestajúcimi predpismi, tak by sme možno teraz neboli takí závislí od Číny a jej podradného tovaru.
<SPEAKER ID="056" NAME="Marianne Thyssen" AFFILIATION="PPE-DE">
(NL) Pani predsedajúca, členovia Komisie, nedávna akcia týkajúca sa stiahnutia výrobkov, ktorú uskutočnil výrobca hračiek zapôsobila ako poplašný alarm, a to právom. Teraz je na nás, aby sme sa s týmto problémom vyrovnali racionálnym a premysleným spôsobom. Už tu existovali mnohé roky snahy dosiahnuť vysoký stupeň ochrany spotrebiteľov, a aj pokiaľ ide o bezpečnosť výrobkov, a my sme stále z času na čas konfrontovaní so situáciou, v ktorej je tovar nespĺňajúci príslušné predpisy vyrábaný, dovážaný a uvádzaný na trh, tak to samozrejme nie je ideálna situácia. Možno však nie je celkom možné zabrániť tomu, aby sa toto stávalo. Napriek tomu však môžu od nás európski občania a európski spotrebitelia očakávať, že naďalej budeme vyvíjať maximálne úsilie, aby sme tomuto urobili prietrž.
<P>
V prípade, ktorý sa stal bezprostrednou príčinou tejto rozpravy, sú dotyčné výrobky - hračky z Číny. Napriek tomu by som rada apelovala na to, aby sme sa neobmedzovali na túto skutočnosť - na to, že pochádzajú z Číny, pretože nebezpečný tovar prichádza na trh taktiež aj z iných krajín. V niektorých prípadoch tento tovar vyrábame aj my sami. Je lepšie dospieť k účinným dohodám, než začať protekcionistické kampane. Taktiež sa nesmieme zameriavať iba na hračky, aj keď hračky tvoria jednu štvrtinu výrobkov, pri ktorých je zistená chyba. Musíme zaistiť, aby bola bezpečnosť výrobkov zaručená na globálnej úrovni. Nemusíme vynachádzať nový prístup ako taký; skôr musíme vyplniť medzery v existujúcom systéme. Snažíme sa toto dosiahnuť pomocou návrhov z balíka vnútorného trhu pre tovar. Rada by som všetkým jasne povedala, že tieto návrhy boli vypracované s cieľom umožniť vnútornému trhu účinnejšie fungovanie. Do týchto návrhov vždy zapracovávame ako cieľ vysokú úroveň ochrany spotrebiteľa a teraz sa zdá, že tomu tak skutočne je. Vnútorný trh a ochrana spotrebiteľov nie sú také protichodné záležitosti, skôr sú celkom v súlade a toto je cesta, po ktorej musíme ďalej kráčať.
<P>
Mám na Komisiu len jednu otázku, pani predsedajúca: v našom spoločnom uznesení požadujeme, aby bolo vykonané hodnotenie s cieľom preskúmať, či je k dispozícii iné dobrovoľné označenie bezpečnosti okrem označenia CE. Rada by som sa spýtala členov Komisie, aká je ich reakcia na toto.
<SPEAKER ID="057" NAME="Erika Mann" AFFILIATION="PSE">
(DE) Pani predsedajúca, vážení členovia Komisie, dámy a páni, zabávala som sa tým, že som vkladala slová "hračky" a "Čína" do Googla. Odporúčala by som vám to všetkým tiež urobiť. Získate tak celý zoznam dodávateľov, subjektov čínskeho dodávateľského priemyslu a čínskych výrobcov a uvidíte, čo všetko si tam môžete kúpiť. 80 % hračiek z Číny končí na internetových stránkach Komisie a opačne. Európsky trh dováža 80 % svojich hračiek z Číny. Keď si dáte tieto dve čísla dohromady, získate predstavu o tom, aký je rozsah problematiky, ktorou sa tu zaoberáme.
<P>
Samozrejme, je potrebné vidieť, že na jednej strane sa teraz nachádzame v medzinárodnom kontexte, keď sa svetová ekonomika prepája a európsky priemysel a európske pracovné miesta sú prirodzene závislé od dodávok z Číny. Na druhej strane je však potrebné tiež povedať, že toto celosvetové prepojovanie v priemysle funguje len vtedy, keď existuje dôvera. Táto dôvera je založená na určitých aspektoch, ktoré taktiež musia byť zachovávané.
<P>
Dôvera rastie, keď prebieha spravodlivá hospodárska súťaž. Spravodlivá hospodárska súťaž sa dosiahne vtedy, keď sa získa ubezpečenie od Číňanov a taktiež od výrobcov a dodávateľského priemyslu, že majú príslušné know-how a sú skutočne schopní uskutočňovať všetky potrebné kontroly pre vývoz svojich výrobkov do Európy podľa kritérií európskeho trhu.
<P>
Dôvera však samozrejme rastie a spravodlivú hospodársku súťaž je možné vytvoriť len vtedy, keď výrobcovia, a v tomto prípade konkrétne čínska vláda, zaručia, že Číňania budú taktiež postupne zavádzať v rovnakom rozsahu ekologické, sociálne a pracovné podmienky, aké máme my, pretože inak sa dostaneme do situácie nekalej hospodárskej súťaže.
<P>
Nekalá hospodárska súťaž má vždy vplyv na schopnosť tejto krajiny vykonávať kontroly. Vidíme to, pretože všetky údaje ukazujú na to, že väčšina problémov, ktoré máme s nebezpečnými hračkami z Číny, nevzniká nevyhnutne u výrobcov veľkých značiek, ale aj u tých, ktorí sú zapojení do dodávateľských reťazcov, ktoré sa nevyznačujú bezpečnosťou. Preto musia Číňania tento kontrolný mechanizmus výrazne rozvinúť.
<P>
Vážení členovia Komisie, aj my si samozrejme musíme zamiesť pred vlastným prahom a domnievam sa, že v Európe je ešte veľa vecí v neporiadku. Nechcela by som opakovať to, čo už povedali moji kolegovia poslanci, ale namiesto toho by som rada zmienila niekoľko bodov týkajúcich sa Výboru pre medzinárodný obchod a najmä povinnosti európskych dovozcov zaviesť pohraničné kontroly, ďalej potreby začať akcie na stiahnutie výrobkov zo zákona a otázky, kedy pristúpiť k paušálnym zákazom dovozu a dovozným obmedzeniam a za akých podmienok. Čoskoro budeme mať problémy - prinajmenšom v určitých odvetviach, napríklad v textilnom odvetví - pretože platnosť ochranných mechanizmov, ktoré v súčasnosti máme, sa blíži ku koncu. Potom budeme mať ďalšie problémy prinajmenšom v tomto odvetví.
<SPEAKER ID="058" NAME="Frédérique Ries" AFFILIATION="ALDE">
(FR) Pani predsedajúca, aké poučenie by sme si mali odniesť z udalostí, ktoré sa stali firme Mattel? Musím na začiatku vysloviť určitú poznámku, ktorá bude iste odbočením, avšak je to dôležité, ako som to už povedala. Pokiaľ má táto obchodná sága šťastný koniec, je tomu tak čiastočne vďaka zmyslu pre zodpovednosť, ktorý prejavili riaditelia tejto firmy, ktorí prijali potrebné rozhodnutia: masové stiahnutie a účinná komunikácia.
<P>
Po druhé, rada by som pogratulovala pani komisárke Kunevovej, ktorá splnila naše očakávania tým, že požaduje účinné využívanie systému RAPEX, ktorý by samozrejme mohol byť ďalej vylepšovaný, a tým, že vyslala jasný signál čínskym predstaviteľom.
<P>
Po tretie, rada by som vyjadrila svoju frustráciu. V skutočnosti je záležitosť s firmou Mattel takmer príbehom o predvídateľnom zlyhaní: o zlyhaní dohľadu nad výrobkami s označením CE v Európskej únii, v tomto prípade hračiek, avšak týka sa to nielen týchto výrobkov. V roku 2004 sme počas rozpravy o smernici o ekodizajne výrobkov ja aj ďalší poslanci, ktorí sú tu dnes ráno prítomní - vidím Karin Scheeleovú, Petra Lieseho, Clauda Turmesa - kritizovali prítomnosť ďalších nebezpečných výrobkov s označením CE na európskom trhu.
<P>
Naše spoločné uznesenie určite obsahuje zaujímavé možnosti: prepracovanie už existujúcich smerníc, zlepšenie spolupráce - v tomto prípade s Čínou - viac prostriedkov vyčlenených pre colné orgány a pre orgány národného dozoru. Dvaja členovia Komisie, ktorí sú tu dnes prítomní, tento dôležitý bod zdôraznili. Priala by som si, aby tu bol dnes ráno niekto z Rady: potrebovali by sme ich tu.
<P>
Na záver by som chcela povedať, že ak si Európa želá ochrániť zdravie a bezpečnosť spotrebiteľov, musí vypátrať a odsúdiť podvodníkov, tak ako to robí, ale zakázať tiež predaj spotrebiteľských výrobkov obsahujúcich nebezpečné látky akými sú napríklad karcinogénne a mutagénne látky, látky toxické na reprodukciu a látky narušujúce funkciu žliaz s vnútorným vylučovaním.
<SPEAKER ID="060" NAME="Heide Rühle" AFFILIATION="Verts/ALE">
(DE) Pán predsedajúci, vítam význam, aký dnes Komisia prikladá tejto téme. Skutočnosť, že s prejavom vystúpili dvaja členovia Komisie, jasne ukazuje, že konečne dokonca aj Komisia chápe, že musíme konať. Pretrvávajú však pochybnosti vzhľadom na tie výroky, ktoré sa zmieňujú v prvom rade o zodpovednosti členských štátov a výrobcov. Členské štáty iste nesú veľký diel zodpovednosti a dohľad nad trhom bol v posledných rokoch v mnohých členských štátoch oslabený. To je nesprávna reakcia na výzvy, ktoré globalizácia prináša. No samo osebe to nestačí.
<P>
Je naliehavo potrebné prepracovať smernicu o bezpečnosti hračiek. Keď si uvedomíme, že táto akcia pre stiahnutie výrobkov je už štvrtá od novembra 2006, vyvoláva to otázky, ako napríklad: kto v skutočnosti kontroluje situáciu po vykonaní týchto akcií? Čo dosahujú sankcie v členských štátoch a zákon o zodpovednosti dovozcov a výrobcov? Naliehavo potrebujeme prepracovať smernicu o bezpečnosti hračiek, čo bude celkom namieste, vzhľadom na nové výzvy. Táto smernica na tieto nové výzvy nereaguje.
<P>
Musíme sa zaoberať témami ako je napríklad zákon o hromadnej žalobe. Pán Verheugen, správne ste uviedli skutočnosť, že musíme dať spotrebiteľom jasne najavo, že kvalita je rovnako dôležitá a že toto sa musí odrážať v cenách a kvalite. No tiež sa samozrejme sama seba pýtam, prečo už nemajú spotrebitelia k dispozícii možnosti, napríklad podľa európskeho zákona o hromadnej žalobe, na to, aby trvali na tom, že niečo by sa tu malo v súvislosti s nákladmi zmeniť?
<P>
Rada by som sa ďalej venovala téme označenia CE. Diskutovali sme o tom už rozsiahlo a komplexne a sme oboznámení s neúspechmi a obmedzeniami tohto označenia CE. Myslím si, že je nesprávne, keď je spotrebiteľom naznačované, že označenie CE je jasným signálom, že je výrobok bezpečný. Označenie CE je predovšetkým prehlásením o tom, že táto značka je v súlade s európskymi smernicami. Môže sa týkať určitých častí výrobku, môže sa týkať celého výrobku, ale nehovorí nič o bezpečnosti výrobku ako celku. Tu máme nedostatok, ktorý treba naliehavo odstrániť novou smernicou o bezpečnosti hračiek.
<SPEAKER ID="061" NAME="Kyriacos Triantaphyllides" AFFILIATION="GUE/NGL">
(EL) Pán predsedajúci, 65 % hračiek dovážaných do Európskej únie sa vyrába v Číne. V auguste jedna konkrétna hračkárska firma z USA stiahla z celého sveta približne 18 miliónov hračiek vyrobených v Číne.
<P>
Problémom je vysoký obsah olova vo farbách používaných v týchto hračkách. To vyvoláva vážnu otázku, akú budúcnosť chceme pre svoje deti. Nadnárodné firmy vo svojom zúfalom úsilí znížiť výrobné náklady ignorujú škodu, akú to spôsobuje zdraviu verejnosti.
<P>
Pani komisárka Kunevová uviedla, že uvažuje o prepracovaní právnych predpisov o hračkách. Gratulujem jej k tejto iniciatíve, avšak súčasne ľutujem skutočnosť, že Komisia je opäť vyzývaná, aby zavrela dvere po tom, čo kôň utiekol, namiesto toho, aby takýmto nešťastným incidentom preventívne zabraňovala.
<SPEAKER ID="062" NAME="Andreas Mölzer" AFFILIATION="ITS">
(DE) Pán predsedajúci, keď počúvame o toxických látkach v obrúskoch pre deti, v odevoch a hračkách pre deti alebo aj v samozapaľovacích batériách, je jasné, že náš systém kontrol nefunguje správne. Takmer všetci európski výrobcovia si nechávajú prinajmenej časť svojich výrobkov vyrobiť v Číne alebo iných nízkonákladových krajinách, kde sú používané lacnejšie výrobky, aby sa dosiahol väčší zisk, aj napriek vyšším cenám surovín a vyšším mzdám. Je samozrejme povinnosťou dovozcov zaistiť súlad so zákonnými požiadavkami a toto teda závisí od ich noriem a kontrol.
<P>
Máme tu nebezpečný problém týkajúci sa mentality, keď je zodpovednosť prenášaná na výrobcov niekoľkými málo slovami, a výrobcovia radšej zaplatia pokuty, než aby spustili akcie na stiahnutie výrobkov. To je podľa môjho názoru oblasť, kde by EÚ mala začať, možno zvýšením pokút tak, aby predstavovali väčší trest, ak nie je informácia okamžite odovzdaná ďalej a výrobky nie sú stiahnuté. Okrem toho sa musia podľa môjho názoru označenie CE stať niečím viac, než iba samoreguláciou realizovanou priemyslom.
<SPEAKER ID="063" NAME="Robert Sturdy" AFFILIATION="PPE-DE">
Pán predsedajúci, žijeme a pracujeme v globálnom trhovom hospodárstve a nemôžeme očakávať, že zavedieme právne predpisy, ktoré toto budú narušovať. Pani komisárka Kunevová, nemám nič, čo by som mohol povedať k tomu, čo ste už povedali. Celkom súhlasím so všetkým, čo ste povedali - gratulujem; iba zaistite, aby to bolo uskutočnené.
<P>
Čo sa týka pána komisára Verheugena, musím s ľútosťou povedať, že táto vec má svoje medze a že pre Komisiu je síce veľmi dobré, že naďalej deleguje zodpovednosť na členské štáty či inak, ale v skutočnosti vy musíte uplatňovať právne predpisy, ktoré schvaľuje tento Parlament. Preto sa domnievam, že je povinnosťou vášho rezortu zaistiť, aby výrobky, ktoré prichádzajú do Európskej únie, boli prinajmenej také bezpečné, ako výrobky, ktoré v Európskej únii vyrábame. Pani Breyerovej, členke výboru pre životné prostredie, verejné zdravie a bezpečnosť potravín, ktorá celkom správne hovorí o právnych predpisoch: nemá príliš zmysel zavádzať v Európskej únii právne predpisy, keď to jediné, čo robíme, je dovoz výrobkov, ktoré nespĺňajú normy, ktoré presadzujeme v Európskej únii. Napríklad sme zaviedli právne predpisy o barometroch. Koľko detí je barometre? A aj tak sme výrobu barometrov zastavili. Približne pred 10 minútami sme zastavili výrobu cukru v Európskej únii a hovoríme, že musíme podporovať firmu Tate & Lyle, ktorá ho dováža. Máme záležitosti ako je slintavka a katarálna horúčka, ktoré sa dostávajú do Európskej únie, pretože žijeme v prostredí globálneho trhu, a aj tak nevynucujeme dodržiavanie právnych predpisov v dovoznom prístave dostatočným spôsobom tak, aby sme zaistili bezpečnosť výrobkov.
<P>
Skutočne žijeme v prostredí globálneho trhu a to posledné, čo by som chcel zažiť, sú právne predpisy, ktoré budú obchodne obranné. Musíme akceptovať skutočnosť, že k nám prichádzajú výrobky z ostatného sveta, avšak musia byť na rovnakej úrovni. Chcem zabezpečiť bezpečnosť občanov z môjho volebného obvodu - detí a vnukov ľudí, ktorí ma zvolili - keď si idú kúpiť svoje vianočné hračky; chcem zaistiť a zaručiť, že nezomrú na nejakú olovnatú farbu.
<P>
Na záver by som rád vyslovil jednu myšlienku. Ako poľnohospodár som videl účinky olovnatej farby, ktorú dobytok zlízal a ktorá tam bola po celé roky, a tá farba ho jednoducho zabíja veľmi pomalým a škaredým spôsobom. Zaistite a zaručte, pán komisár, že moje deti a moji vnuci a deti a vnuci mojich voličov budú v bezpečí.
<SPEAKER ID="064" NAME="Anna Hedh" AFFILIATION="PSE">
(SV) Pán predsedajúci, ako rodič, ktorý má sám mladé deti, považujem túto záležitosť za veľmi dôležitú. Uprimne povedané, nerozmýšľam vždy o tom, aké chemické látky hračka obsahuje alebo akú normu bezpečnosti spĺňa, keď kupujem hračky pre svoje deti. Pre mňa je samozrejmé, že hračky, ktoré kupujem vo Švédsku, Bruseli alebo Štrasburgu, sú bezpečné. Možno si myslíte, že som naivná, ale nie som sama. Keď som pred troma týždňami urobila prehliadku škatule s hračkami svojej dcéry a vytiahla z nej niektoré veci, opýtala som sa susedov na svojej ulici, čo si o tom myslia, keď kupujú hračky. Všetci povedali, že ak sú hračky predávané v hračkárskych obchodoch a majú označenie CE, nemali v podstate žiadne obavy.
<P>
Takže naši spotrebitelia sú uspaní do falošného pocitu bezpečia. Teraz je našou povinnosťou zaistiť, aby tento pocit bezpečia už nebol naďalej falošný. Preto vyzývam Komisiu, aby preskúmala smernicu o bezpečnosti hračiek čo najskôr. Čo môže mať vyššiu prioritu než naše deti? Okrem iného musíme zaistiť, aby hračky neobsahovali karcinogény. Musíme zaviesť zákaz všetkých karcinogénnych a iných toxických látok. Mnoho takýchto látok sa v tele hromadí. Deti, ktoré sú vystavené týmto látkam, ich budú mať vo svojich telách do konca života. Táto zodpovednosť nemôže byť ponechaná na rodičoch. My nemáme potrebné odborné znalosti. Kto by si kúpil hračku s vedomím, že obsahuje karcinogény?
<P>
Musíme zmeniť a posilniť systém označenia CE. Spotrebitelia sa dnes domnievajú, že označenie CE znamená, že je výrobok bezpečný, avšak ak to tak má byť, musíme mať dobre rozvinutý systém dohľadu nad trhom a jednotný testovací systém. Musíme tiež zaistiť, aby maloobchodní predajcovia a dodávatelia nebezpečných výrobkov niesli plnú zodpovednosť. Takisto vítam preskúmanie systému RAPEX. Po tom, ako som hovorila so švédskymi poradcami pre záležitosti spotrebiteľov, je mi jasné, že je to veľmi dôležitý nástroj a že je bežne využívaný. Nebude však úplný, kým ho nebudú všetky krajiny EÚ naplno využívať a naplno do tohto systému prispievať.
<P>
Na záver chcem znova zdôrazniť, že naši spotrebitelia musia byť uprednostnení, pretože bez spotrebiteľov, ktorí majú bezpečie a istotu, nebudeme mať prosperujúci vnútorný trh.
<SPEAKER ID="065" NAME="DanutBudreikait" AFFILIATION="ALDE">
(LT) Pán predsedajúci, dámy a páni, vytvorením vnútorného trhu EÚ predovšetkým sa maximálne efektívne uskutočňuje slobodný pohyb tovarov. EÚ uplatňuje smernicu nového prístupu s cieľom ochraňovať spotrebiteľa. Smernica o bezpečnosti hračiek je jedna z nich. Výrobcovia EÚ nesú zodpovednosť za bezpečnosť tovaru, ktorý vyrábajú. Nesú za bezpečnosť tovaru zodpovednosť dovozcovia?
<P>
Situácia na európskych a globálnych trhoch s hračkami sa veľmi líši. Iba v priebehu minulého augusta firma Mattel, výrobca hračiek so sídlom v USA, stiahla viac než 19 miliónov hračiek vyrobených v Číne. Hračky značky Mattel sa predávajú aj v EÚ. V roku 2006 polovicu všetkých výrobkov predávaných v EÚ, ktoré boli považované za nebezpečné pre zdravie, tvorili výrobky vyrobené v Číne.
<P>
Rovnaké bezpečnostné požiadavky by mali platiť nielen pre výrobcov EÚ, ale tiež pre vývozcov v krajinách mimo EÚ, ktorí chcú predávať svoje výrobky na vnútornom trhu EÚ. Domnievam sa, že výrobcovia, ktorí presúvajú výrobu z EÚ do Číny, môžu urobiť veľa, aby ovplyvnili túto problematiku, a musia prebrať plnú zodpovednosť. Nemôžu jednoducho iba tak využívať lacnú pracovnú silu v Číne, ale mali by tiež postupovať čestne voči svojim spotrebiteľom - občanom ich krajín.
<P>
Rada by som vyzvala Komisiu, aby smernicu o bezpečnosti hračiek preskúmala čo najskôr, zaviedla jasné kritéria pre bezpečnosť hračiek a kontrolu označení CE a ochránila naše deti pred nebezpečnými hračkami dodávanými na trh EÚ.
<P>
Ďalej by som ešte k téme certifikácií inštitúcií chcela povedať, že sa domnievam, že by výrobcovia a dovozcovia mali povinne prísť o certifikáciu svojej výroby, ak je pri výrobkoch, ktoré dodávajú na trh, uznané, že sú nebezpečné, teda ak dôjde k strate dôvery.
<SPEAKER ID="066" NAME="Carl Schlyter" AFFILIATION="Verts/ALE">
(SV) Pán predsedajúci, kupujeme hračky pre naše deti, aby si s nimi mohli užiť zábavu a aby bol stimulovaný ich vývoj. Rodičia bez výnimky očakávajú, že spoločnosť bude deti chrániť, avšak súčasná legislatíva nám umožňuje vkladať do rúk našich detí toxické bomby. Pán Verheugen hovorí, že olovo je v hračkách zakázané, avšak pravdou je, že zákon povoľuje príjem 0,7 mikrogramov denne. Zákon však ponecháva na priemysel, aby určil normy pre to, ako má byť bezpečnosť dosiahnutá, a to je tá oblasť, kde prestáva existovať ochrana našich detí.
<P>
Norma hovorí, že údaje o toxicite z roku 1985 sú dostatočné. Vlastní odborníci Komisie chcú jej aktualizáciu. Norma hovorí, že celý denný príjem môžu pokryť hračky. Odborníci hovoria, že hračkám treba pripisovať maximálne 10 %, čo by znamenalo, že požiadavka by mala byť desaťkrát prísnejšia. Norma predpokladá, že žiadne dieťa nezje z hračky viac než 8 miligramov. Odborníci si myslia, že je to absurdné. Norma požaduje, aby bola testovaná iba jedna hračka z každej kategórie, nie každý výrobok. Odborníci si myslia, že je to absurdné.
<P>
Vlastní odborníci Komisie považujú túto ochranu za katastrofu a to je iba začiatok. Tridsať štyri vôní, ktoré sú zakázané v kozmetike, sú pri hračkách povolené. Karcinogény, mutagény a látky toxické pre reprodukciu, ktoré sú zakázané v kozmetike, sú pri hračkách povolené. Tiež alergény sú pri hračkách povolené. Komisia vie o tomto probléme desať rokov. Teraz chceme legislatívu, zákon, ktorý ochráni naše deti na papieri aj v skutočnosti. Prečo tieto dokumenty dostáva hračkársky priemysel a vlády, nie však Parlament?
<SPEAKER ID="067" NAME="Françoise Grossetête" AFFILIATION="PPE-DE">
- (FR) Pán predsedajúci, 65 % hračiek distribuovaných v Európe, predávaných v Európe, je vyrobených v Číne, a prítomnosť našich dvoch členov Komisie ukazuje, nakoľko závažný tento problém je. Nie je to iba otázka bezpečnosti, ale aj otázka zdravia, ktorá sa týka špecifickej skupiny spotrebiteľov, a síce našich detí. Keď ide o veľmi malé deti, je problém ešte závažnejší.
<P>
Nemôžeme robiť kompromisy v oblasti bezpečnosti, najmä vtedy, keď ide o výrobky určené pre malé deti. Zvlášť ma znepokojuje, že členské štáty nerobia potrebné kontroly.
<P>
Vieme, že mnoho výrobkov vyrábaných v Číne je nebezpečných, avšak to sa netýka iba hračiek, ale aj textílií a teraz aj vozidiel. Je to preto obrovský problém a Európska komisia sa musí touto problematikou riadne zaoberať.
<P>
Preto súhlasím so sprísnením bezpečnostných noriem - onoho slávneho bezpečnostného označenia CE - aby sme mohli znížiť riziko, že budú vo výrobkoch prichádzajúcich z Číny obsiahnuté nebezpečné látky. Mám na mysli najmä chemikálie, o ktorých sme rozsiahlo diskutovali.
<P>
Je to otázka zodpovednosti firiem, hoci firma Mattel ukázala, že túto zodpovednosť prijíma. Zodpovednosť členských štátov je ešte dôležitejšia: je ešte dôležitejšia z toho dôvodu, že som hlboko znepokojená tým, čo sa stane s predajom cez internet. Ako si môžeme byť istí, že hračky stiahnuté firmou Mattel nebudú predávané európskym spotrebiteľom cez internet? Akú kontrolu máme?
<P>
Informovanosť spotrebiteľov je dôležitá: spotrebitelia musia vedieť o rizikách spojených s kupovaním týchto výrobkov a musia si uvedomiť, že nízke ceny a lacné výrobky nejdú ruka v ruke so zdravím a bezpečnosťou.
<P>
Je takisto dôležité, aby sme zaviedli kontroly - kontroly vo výrobných zariadeniach, kontroly uskutočňované nezávisle a samostatne - a aby sme zabránili tomu, aby tieto zásoby chybných výrobkov zaplavili trh a napáchali ďalšie škody.
<SPEAKER ID="068" NAME="Karin Scheele" AFFILIATION="PSE">
(DE) Pán predsedajúci, pán komisár Verheugen povedal, že téma, ktorá nás dnes zamestnáva, je hlavne problém nedodržania platných zákonov. To je pravda iba čiastočne. My ako Európsky parlament by sme mali vyslať jasný signál členským štátom, že nemôžeme požadovať stále prísnejšie európske zákony a potom si nezabezpečiť doma dostatok peňazí na zaistenie ich uplatňovania.
<P>
Bolo však takisto povedané, že by sme mali v sektore hračiek uplatňovať tie najprísnejšie normy. To je oblasť, v ktorej musí byť prepracovaná smernica o bezpečnosti hračiek, ktorá už existuje dlhú dobu. Až bude táto smernica prepracovaná, očakávam jasné stanovisko v tom zmysle, že budú uplatňované tie najprísnejšie normy a chemické látky klasifikované ako karcinogénne, mutagénne a toxické pre reprodukciu budú zakázané. Dnes dúfam, že v Európskom parlamente budeme toto stanovisko v rozhodnutiach, ktoré prijímame, dodržiavať.
<P>
Nielen táto diskusia o hračkách poskytuje dôkaz, že označenie CE je zavádzajúce, tieto dôkazy poskytujú takisto mnohé diskusie s našimi občanmi, ktoré s nimi vedieme doma. Podľa mňa dúfame, že budeme mať k dispozícii buď informácie o pôvode alebo prinajmenej určitú úroveň kvality. Myslím, že v rámci tohto prepracovania by sme mali znova uvažovať o tom, ako menej mýliť svojich občanov.
<P>
Môžem priamo povedať, že nedokážem celkom pochopiť ani dobrovoľné označenie bezpečnosti. V Európe a Európskej únii sa musíme zlepšiť v dodržiavaní predpisov, avšak nedáva žiaden zmysel vytvárať špecifické označenie ako odmenu za skutočnosť, že už dlho dodržiavame existujúce zákony. Môj postoj k tomu je veľmi skeptický a domnievam sa, že je dôležitejšie zamerať sa na kontrolu uplatňovania prísnych pravidiel.
<SPEAKER ID="069" NAME="Dirk Sterckx" AFFILIATION="ALDE">
(NL) Pán predsedajúci, členovia Komisie, ako predseda delegácie pre vzťahy s Čínskou ľudovou republikou by som rád povedal, že spolupráca medzi Európskou komisiou a Čínou má samozrejme výnimočný význam a že sledujeme aktivity Komisie čo najpozornejšie. Takisto by som sa ale rád opýtal na aktivity našich čínskych kolegov v Číne. Môžem vám povedať, že je tu náhodou tento týždeň čínska delegácia, lebo zajtra a pozajtra sa koná naše medziparlamentné stretnutie, a že jedným z bodov programu rokovania je práve bezpečnosť výrobkov a spôsob, ako môžeme v tomto smere účinnejšie spolupracovať. Ak by pani komisárka mala nejaké ďalšie návrhy na body programu rokovania - zhodou okolností sme už v tomto ohľade dostali od Komisie memorandum - samozrejme tieto návrhy privítame, lebo je samozrejme jasné, že spolupráca medzi Čínou a Európou je zvlášť dôležitá. Rád by som poukázal na to, že pani komisárka už počas leta vynaložila v tomto zmysle určité úsilie a že ďalšie následné kroky sú očakávané v októbri. Čo sa týka spolupráce v rámci nášho systému RAPEX, v ktorom si vymieňame informácie s Číňanmi a čínskymi predstaviteľmi Generálnej správy pre dohľad nad kvalitou, inšpekciou a karanténami, musia záležitosti ísť čo najbezproblémovejšie. Nemôže to však dôjsť do situácie, keď my - teda štátne orgány, štátna správa - prevezmeme zodpovednosť za výrobky. Ak máme kontrolovať každý výrobok, výrobcovia by mali byť schopní povedať "len nech sa do toho pustia a urobia to, my vieme, čo dodávame na trh". Zodpovednosť musí ostať na bedrách výrobcu. To sa tiež celkom jasne ukázalo v prípade firmy Mattel. Výrobcovia musia pomôcť výskumu a kontrole zaistiť, aby boli ich výrobky bezpečné. Navyše musíme zaistiť, aby boli tieto kontroly uskutočňované čo najúčinnejšie v rámci celej Európy a Číny a aby sme mohli zistiť, čo sa deje, za pomoci kontrol uskutočňovaných priamo na mieste.
<SPEAKER ID="070" NAME="Andreas Schwab" AFFILIATION="PPE-DE">
(DE) Pán predsedajúci, pán podpredseda, pani komisárka, dámy a páni, táto dnešná ranná rozprava je skutočne veľmi pokojná. Veľmi to vítam, avšak je to veľmi problematická téma. Celkovo máme tri problémy so spotrebiteľskými výrobkami a hlavne s hračkami a o týchto problémoch sa už rozsiahlo diskutovalo. Po prvé ide o dohľad nad trhom - a vy, pán komisár Verheugen, ste uviedli skutočnosť, že na žehličke boli neprávom dve rôzne označenia bezpečnosti na európskom vnútornom trhu. To je samo osebe dosť zlé, avšak najhoršie je, že jeden členský štát sa dozvedel o tejto žehličke a ostatné členské štáty o nej informoval až o rok neskôr. To je potrebné zmeniť, hlavne v Rade.
<P>
Po druhé, ide o zodpovednosť dovozcov, ktorá už bola riešená. Môžem iba podporiť to, čo tu zaznelo.
<P>
Domnievam sa však, že kriticky dôležitý problém - a to je môj tretí bod - spočíva v skutočnosti, že máme na európskej úrovni rôzne prístupy. Na jednej strane máme smernicu o celkovej bezpečnosti výrobkov, ktorá platí pre všetok spotrebiteľský tovar, a na druhej strane máme nový prístup. Tento rôzny prístup k spotrebiteľským výrobkom nie je stále vo všetkých bodoch celkom bezchybný. Preto sa domnievam, že potrebujeme označenie CE, ktoré platí v novom prístupe ako základ bezpečnosti a pre všetky výrobky vstupujúce na vnútorný trh, a že potrebujeme ďalšiu certifikáciu pre všetkých tých výrobcov na európskom vnútornom trhu i mimo neho, ktorá musí byť dobrovoľná a ktorá poskytne európskym výrobcom možnosť zvýšiť požiadavky ako celok v globálnej konkurencii - pretože európsky vnútorný trh je celosvetovo najväčší vnútorný spotrebiteľský trh, väčší než v USA a väčší než všetky ostatné v tomto výrobnom odvetví. Toto riešenie - dobrovoľné riešenie so základným princípom, legislatívne upraveným nariadením na európskej úrovni - poskytuje spotrebiteľovi istotu toho, že vie, čo bolo priradené výrobku daným certifikátom. Takto máme riešenie prívetivé k vnútornému trhu i riešenie pre vysporiadanie sa s globalizáciou.
<P>
Jeden ďalší bod ohľadom hračiek. Existuje mnoho druhov hračiek. Je mi úplne jasné, že plyšový medvedík, ktorého si deti pchajú do úst, musí samozrejme spĺňať iné podmienky, než počítačová klávesnica, a že by sme toto rozlíšenie mali takisto zohľadniť v uplatňovaní právnych predpisov. Preto vyzývam našich poslancov: premýšľajme o tom, že by sme označenie CE vzali ako základ pre všetok tovar prichádzajúci na vnútorný trh a že by sme pre spotrebiteľský tovar zaviedli ďalšiu, dobrovoľnú certifikáciu.
<SPEAKER ID="071" NAME="Béatrice Patrie" AFFILIATION="PSE">
(FR) Členovia Komisie, dámy a páni, stiahnutie niekoľkých miliónov hračiek vyrobených v Číne, ktoré uskutočnil výrobca hračiek Mattel so sídlom v USA, je významné z troch dôvodov. Po prvé, potvrdzuje naliehavú potrebu prepracovať smernicu o hračkách z roku 1988. Po druhé, táto udalosť ukazuje na to, že je potrebné zaviesť väčšiu kontrolu a dohľad nad trhom a že je potrebné urobiť z označenia CE povinné označenie a zaistiť, aby bolo toto označenie skutočne vierohodné. A po tretie, máme právo, aby v nás neúspechy súčasného obchodného globalizačného modelu vyvolávali pochybnosti a aby sme sa sami seba pýtali, ako to, že celosvetovo popredný výrobca hračiek nemohol pracovať so spoľahlivými subdodávateľmi.
<P>
Európska únia musí byť nesmierne ostražitá z hľadiska noriem pre zdravie a bezpečnosť, ako aj z hľadiska dodržiavania základných pracovných noriem Medzinárodnej organizácie práce vo všetkých krajinách, ktoré podpísali partnerské dohody, dohody o spolupráci alebo dohody o voľnom obchode.
<SPEAKER ID="072" NAME="Jorgo Chatzimarkakis" AFFILIATION="ALDE">
(DE) Pán predsedajúci, najprv ďakujem pánovi podpredsedovi Verheugenovi a pani komisárke Kunevovej za to, že sú tu a obohacujú túto rozpravu.
<P>
Ak obchodná a hospodárska politika má skutočne významnú úlohu, je touto úlohou práve bezpečnosť našich detí. Detské hračky v posledných desaťročiach stále zlacnievajú a čím lacnejšia hračka je, tým je väčšia pravdepodobnosť, že nebola vyrobená v EÚ. Musím povedať aj ako liberál, že existujú dôvodné pochybnosti o tom, či rodičia pri nákupe hračiek vždy najlepšie vedia, čo je dobré pre ich deti. Sortiment je obrovský a nezvládnuteľný. Kvalitné hračky vyrábané v Európe ako je napríklad Lego, Playmobil, Märklin, drevené vláčiky Brio alebo umelohmotné hračky Wader sú takisto zodpovedajúcim spôsobom drahé.
<P>
Hospodárska súťaž si žiada ľudí, ktorí môžu a chcú prevziať zodpovednosť. Každý, kto svojim deťom kupuje tie najlacnejšie, podradné a netestované hračky, nechce túto zodpovednosť! Takisto musíme zvážiť, či by Komisia nemala pre takýchto rodičov spustiť informačnú kampaň. Áno, som za voľný obchod, avšak nie za každú cenu! Ako Európania máme určité požiadavky a - čo sa tu opakovane hovorilo - musíme ich jasnejšie uplatňovať.
<P>
V tomto okamihu by som rád znova upozornil na kampaň "Vyrobené v ...". Po súčasných udalostiach možno nastal čas zaviesť povinné označenie pôvodu, prinajmenej pri hračkách. Poznám úsilie pani komisárky Kunevovej v tejto záležitosti a môžem ju v tom len podporiť. Označenie na výrobku musí byť dostatočne veľké. Napriek tomu, že nie sme schopní zmeniť výrobné podmienky v Číne, takto by aspoň občania byli o tejto záležitosti informovaní na dostatočnej úrovni.
<SPEAKER ID="073" NAME="Nickolay Mladenov" LANGUAGE="BG">
Pán predsedajúci, pani komisárka Kunevová, pán komisár Verheugen, kolegovia, rád by som nadviazal tam, kde predchádzajúci rečník skončil.
<P>
Domnievam sa, že všetci v tomto Parlamente sa zhodnú na tom, že najlepšie ochránený spotrebiteľ je iba informovaný spotrebiteľ. Ak je pre nás pre všetkých prioritou bezpečnosť výrobkov dodávaných na trh, je bezpečnosť detských hračiek dvojnásobne dôležitá, pretože deti sú tou najzraniteľnejšou skupinou spotrebiteľov.
<P>
Všetci by sme radi videli na trhu iba bezpečné detské hračky, a preto sa často spoliehame na označenie CE. Väčšina výrobcov mimo Európsku úniu pochopila, že európski dovozcovia už nebudú riskovať tým, že by ponúkali na trhu výrobky, ktoré nie sú v súlade s týmto označením. Súčasne naši občania pevne veria, že toto označenie je zárukou kvality a hlavne zárukou bezpečnosti.
<P>
Práve v tomto zmysle, pán predsedajúci, má pre nás všetkých uznanie presného významu označenia CE mimoriadny význam. Mnoho prieskumov odhaľuje, že nanešťastie mnohí spotrebitelia, najmä v nových členských štátoch, nepoznajú skutočný význam tohto označenia. Preto by som rád vyzval Komisiu k nasledujúcemu:
<P>
Usporiadať osvetovú kampaň pre verejnosť po tom, ako Európsky parlament prijme rozhodnutie o novom prístupe, informovať európskych občanov o skutočnom význame označenia CE, pretože jedným z najlepších spôsobov ako ochrániť práva 500 miliónov spotrebiteľov na európskom trhu, je zvýšiť ich informovanosť, pretože iba informovaný spotrebiteľ je najlepšie chránený spotrebiteľ.
<SPEAKER ID="074" NAME="Joan Calabuig Rull" AFFILIATION="PSE">
(ES) Pán predsedajúci, stiahnutie nebezpečných hračiek v auguste a septembri vyvolalo medzi verejnosťou zdesenie. Nemyslím si však, že by sme mali toto zdesenie ešte viac stupňovať, pretože celkovo sú hračky predávané v Európe iste tými najbezpečnejšími na svete. Realita nám však ukazuje, že musíme zlepšiť európske bezpečnostné normy, najmä pre tie výrobky, s ktorými spotrebitelia prichádzajú priamo do styku, pokiaľ ide napríklad o hračky alebo textilné výrobky.
<P>
Situácia, ktorá vznikla, by mala viesť k väčšiemu dohľadu nad trhom, k väčšej kontrole a k zákazu alebo stiahnutiu nebezpečných výrobkov. Niekedy je však jedinou prioritou zvyšovanie ziskových marží, vytváranie rastúceho tlaku na podniky a zvyšovanie rizík. Musíme požadovať, aby Čína zlepšila bezpečnosť, avšak pre dosiahnutie týchto cieľov je potrebné s nimi spolupracovať.
<P>
Pred vianočným obdobím, keď sa v Európe kupujú milióny hračiek, musia všetky zúčastnené subjekty od Komisie až po miestne úrady a takisto firmy vyrábajúce a predávajúce hračky postupovať zodpovedne, maximálne sprísniť preventívne opatrenia a klásť dôraz vo svojej činnosti na zaručovanie bezpečnosti hračiek. Je záujmom nás všetkých, aby bola európskym spotrebiteľom poskytovaná transparentnosť, bezpečnosť a dôvera.
<SPEAKER ID="075" NAME="Zuzana Roithová" AFFILIATION="PPE-DE">
(CS) Vážená pani komisárka, musíme vrátiť dôveru rodičom v európsky trh. A pretože ide o zdravie detí, tak chceme čo najrýchlejšiu akciu. Teraz diskutujeme o tom, ako.
<P>
Dámy a páni, nemyslím si, že keď sa objaví problém, tak máme hneď mať nový zákon alebo dokonca novú značku. Najskôr musíme priviesť krajiny k tomu, aby preverili svoje kontrolné mechanizmy na bezpečnosť výrobkov. A po druhé, musíme rokovať s tretími krajinami, aby aj ony zaviedli štandardy bezpečnosti pre výrobky, ktoré vyvážajú do našej Únie.
<P>
Čoskoro nám Komisia predloží analýzu, ktorá odhalí trhliny v kontrole bezpečnosti výrobkov v členských štátoch; možno sa dozvieme, prečo napríklad Dánsko či Rakúsko málo zachytávajú nebezpečné výrobky na rozdiel od Nemecka, a to i napriek tomu, že majú totožné zákony.
<P>
Pani komisárka, nesmierne oceňujem, ako ste nekompromisne začali rokovanie s čínskou vládou; to je konečne ten správny smer a ja iba dúfam, že si aj ostatní komisári z neho vezmú príklad.
<P>
Ale naspäť do Európy. Apelujem na Komisiu, aby sa zamerala na prevenciu pred zneužívaním značky, ktorá informuje občanov, že kupujú bezchybný výrobok. To nevyrieši nová značka kvality. Potrebujeme iba dostatočné sankcie za zneužitie súčasnej značky CE. Tým bez veľkých nákladov docielime, že výrobcovia zlepšia vnútornú kontrolu a tak urýchlime stiahnutie ďalších nebezpečných výrobkov z trhu. Nielen hračiek. Napríklad Slovensko má v zákone o hračkách vysokú sankciu. Česká republika nie. Ale aj podľa všeobecných zákonov majú štáty ukladať pokuty za nepravdivé údaje na hračkách či obuvi a ďalších výrobkoch.
<P>
Preto žiadam Komisiu, aby členské štáty k tejto zodpovednosti dôrazne priviedla.
<SPEAKER ID="076" NAME="Elisa Ferreira" AFFILIATION="PSE">
(PT) Téma, o ktorej sa tu dnes diskutuje, bola na programe rokovania stále odvtedy, keď gigant Mattel so sídlom v USA stiahol 21 miliónov hračiek, pretože boli nebezpečné. Dnes by som rada pogratulovala pani komisárke za jej prísľub pevnosti a činov. Len dúfam, že bude postupovať účinne predtým, než kombinácia silného eura a vianočného obdobia spôsobí, že bude európsky trh zaplavený nebezpečnými dovezenými hračkami.
<P>
Stále však potrebujeme jasné odpovede na dve otázky. Po prvé, ak by nedošlo k afére firmy Mattel, môže nás Komisia uistiť, že by bola bezpečnosti európskych spotrebiteľov venovaná takáto pozornosť? Aké konkrétne poučenie si Komisia odnáša z tejto záležitosti ohľadom významu označenia "CE", ohľadom zodpovednosti za kontrolu delegovanú na výrobcov a dovozcov a celkovo ohľadom účinnosti vynucovacích mechanizmov na európskom trhu?
<P>
Po druhé chcem povedať, že toto nie je krátkodobý problém. To, čo sa deje s hračkami, sa deje tiež s odevmi a mnohými ďalšími výrobkami. Vysoké normy Európskej únie, pokiaľ ide o životné prostredie, zdravie a kvalitu, sú v praxi neustále porušované dovozmi, subdodávateľskými zákazkami a sťahovaním európskych podnikov. Ako chce Komisia prekonať tento zásadný rozpor na dnešnom globálnom trhu? Ďakujem vám.
<SPEAKER ID="077" NAME="Zita Pleštinská" AFFILIATION="PPE-DE">
(SK) Hračky sú tým najcitlivejším tovarom, ktoré vplývajú na zdravie ľudí už od ich ranného veku.
<P>
Správa, že americký výrobca hračiek Spoločnosť Mattel sťahuje z trhu milióny čínskych hračiek pre vysoký obsah olova a odpadávanie malých magnetov, ma ako tvrdú zástankyňu ochrany spotrebiteľa veľmi znepokojila, ale zároveň aj povzbudila k legislatívnej práci. Problematiku magnetiek, podotýkam, že ide o nové riziko nebezpečnosti, ktoré by sa malo urýchlene riešiť aj v smernici na bezpečnosť hračiek, je potrebné bez dlhšieho meškania predložiť do Európskeho parlamentu.
<P>
V systéme Rapex je potrebné vyjasniť jeho cieľ tak, aby bol chápaný rovnako všetkými členskými štátmi. Ide o to, jasne deklarovať, či Rapex má prioritne za cieľ informovať o riziku konkrétneho nebezpečného výrobku alebo je jeho prednostným cieľom informovať o zistených tokoch, ktorými prichádzajú nebezpečné výrobky na jednotný európsky trh, čo je časovo veľmi náročné. Prax ukazuje, že značka zhody CE nedáva dostatočnú istotu, že ide skutočne o bezpečný výrobok. U hračiek je situácia zložitejšia aj z toho dôvodu, že výrobca nemusí vydávať vyhlásenie o zhode. Označenie CE je pre orgán dohľadu jediným ukazovateľom, či zhoda, de facto bezpečnosť, bola posúdená.
<P>
V diskusii, či je žiaduce podporiť alebo zrušiť ďalšie používanie značky CE, podporujem jej udržanie za podmienky systematického sledovania oprávnenosti, jej značenia orgánmi dozoru členských štátov. Podotýkam, že spotrebiteľská verejnosť začína túto značku vnímať ako určitý technický cestovný pas pre všetky výrobky vstupujúce na jednotný európsky trh. Pri príprave legislatívneho balíčka revízie smerníc nového prístupu známeho ako Goods Package, na ktorom sa intenzívne podieľam ako jedna z tieňových spravodajcov za našu politickú skupinu EPP-ED, je potrebné ešte dôkladne prediskutovať nutnosť uvádzať na výrobky ďalšie značky, napr. už používanú značku kvality K-markt, prípadne nové značky, ktoré by na podnikateľov, hlavne malé a stredné podniky, kládli priveľké bremeno a zároveň pre konečného spotrebiteľa by mohli byť zmätočné. Verím, že spoločne sa nám podarí vytvoriť účinné a efektívne nástroje, aby tento rok všetky deti dostali na Vianoce len bezpečné hračky.
<SPEAKER ID="078" NAME="Daciana Octavia Sârbu" AFFILIATION="PSE">
(RO) Pán predsedajúci, posledné dobrovoľné stiahnutie nebezpečných výrobkov vyrobených v Číne vyvoláva závažné otázky týkajúce sa správneho uplatňovania európskych právnych predpisov o ochrane spotrebiteľov.
<P>
Na týchto výrobkoch sa nachádza označenie CE, čím sa uľahčuje čínskym výrobcom vývoz týchto hračiek na európsky trh. Mnohí spotrebitelia nesprávne chápu význam tohto označenia a domnievajú sa, že tento symbol je zárukou toho, že tieto výrobky boli vyrobené v Európe. No vzdať sa označenia CE nie je reálne riešenie, pretože predstavuje výhodu pre európskych výrobcov v medzinárodnom obchode. Je potrebné nájsť ďalšie označenie, ktoré by existovalo vedľa už existujúceho označenia a ktoré by zaviedlo povinné kontroly a drastické pokuty pre subjekty zneužívajúce označenie CE.
<P>
Aby sa zabránilo budúcemu dodávaniu potenciálne nebezpečných výrobkov na trh, je dôležité, aby národné orgány pre ochranu spotrebiteľa zlepšili svoje opatrenia v oblasti kontrolovania a vyšetrovania súladu s právnymi predpismi EÚ. Národné orgány navyše musia uistiť spotrebiteľov, že majú právo na to, aby im boli vrátené peniaze za nebezpečné výrobky, ktoré si kúpili.
<SPEAKER ID="079" NAME="Bogusław Sonik" AFFILIATION="PPE-DE">
(PL) Pán predsedajúci, väčšina udalostí, ktoré boli spájané so stiahnutím hračiek čínskej výroby, sa zameriavala na nadmerne vysoký obsah olova. Krátkodobé riešenie tohto problému je stiahnuť post factum všetok tovar, ktorý dáva dôvod na znepokojenie. No to je riešenie, ktoré je účinné krátkodobo, a navyše riešenie s mnohými tragickými dôsledkami, ako bola napríklad samovražda šéfa jednej zo spoločností, ktorá tieto hračky vyrába.
<P>
Omnoho lepšie a omnoho perspektívnejšie riešenie je stanoviť bezpečný limit pre množstvo olova pri výrobe hračiek a iného tovaru. Predchádzajúce mechanizmy boli založené na odporúčajúcom vzorci, ktorý mal zanedbateľnú platnosť, ako o tom svedčia veľké rozdiely medzi povolenými množstvami olova v rôznych členských štátoch. Musíme zaviesť skutočne záväzné limity, ktoré budú platiť pre všetky krajiny EÚ.
<P>
Ďalej by som chcel povedať, že navzdory tomu, ako veľmi schvaľujem systém RAPEX, zastávam názor, že tou najdôležitejšou vecou v súvislosti s bezpečnosťou dovážaných hračiek je zamerať sa na koordináciu činností na úrovni celého Spoločenstva.
<P>
V súvislosti s tím by som rád poukázal na to, že by EÚ mala uskutočňovať dôkladné sledovanie všetkých výrobkov dovážaných z Číny. Téma hračiek je iba jedným prvkom v širšej problematickej oblasti.
<P>
Rád by som využil túto debatu na to, aby som upozornil na niečo, na čo sa zrejme zabudlo. Nepočujem príliš veľa hlasov hovoriacich o bezpečnosti detí v Číne. Deti z tejto krajiny sú často vykorisťované a využívané na prácu v neľudských podmienkach. Zamestnávanie detí, ktoré majú často menej než desať rokov, sa deje všade, ide napríklad o prácu v tehelniach. Je to mimoriadne živá záležitosť, najmä vzhľadom na nadchádzajúce olympijské hry. Podľa správy Medzinárodnej konfederácie odborových zväzov je továrňam vyrábajúcim veci pre tieto olympijské hry dovoľované porušovať zákony o zamestnaní vrátane využívania malých detí ako otrokov. Napriek tomu, že medzinárodné organizácie ako napríklad Fair Play Alliance sa zameriavajú na podmienky výroby suvenírov pre olympijské hry, ktoré sa majú konať na budúci rok, zastávam názor, že Európsky parlament by mal k tejto záležitosti zaujať stanovisko.
<SPEAKER ID="080" NAME="Christel Schaldemose" AFFILIATION="PSE">
(DA) Pán predsedajúci, rada by som povedala týmto dvom členom Komisie, že súhlasím s vašim názorom, že tu máme problém s dohľadom nad trhom. Ten dnes predstavuje slabinu na vnútornom trhu. Iniciatívy členských štátov týkajúce sa dozoru nad trhom jednoducho nie sú dosť dobré. Napríklad v mojej krajine, v Dánsku, došlo k zníženiu finančných prostriedkov vyčlenených na sledovanie všeobecnej bezpečnosti výrobkov. Naliehavo žiadam, aby ste použili všetky finančné prostriedky, ktoré máte k dispozícii, aby ste vyvinuli tlak na členské štáty, aby konali viac v oblasti dozoru nad trhom. Je životne dôležité, aby sme tento dohľad zaistili a posilnili.
<P>
Samotný dohľad nad trhom však nestačí. Potrebujeme takisto lepšie predpisy a to je niečo, na čom v súčasnosti pracujeme; patrí medzi to balík pre výrobky pre vnútorný trh a následne smernica o hračkách. Potrebujeme určité minimálne predpisy pre dohľad nad trhom. Potrebujeme zaviesť prísnejšie požiadavky na výrobcov a dovozcov a musíme vynucovať vyvodzovanie dôsledkov z nedodržania predpisov platných pre daný trh. Pracujeme však na tom a dúfame, že sa to čoskoro začne uplatňovať v praxi.
<SPEAKER ID="081" NAME="Corien Wortmann-Kool" AFFILIATION="PPE-DE">
(NL) Pán predsedajúci, je dobré, že ako Parlament pozdvihujeme svoj hlas v diskusii, ktorá už prebieha v médiách, lebo bezpečnosť výrobkov sa priamo týka našich občanov a našich detí.
<P>
Pán predsedajúci, zastávam pozitívny postoj, pretože medzinárodný obchod prispieva k lepšej prosperite, tu aj inde vo svete. Čína je významným obchodným partnerom. Z tohto dôvodu musíme investovať do silných kontaktov a spravodlivých obchodných vzťahov, ktoré prospievajú Číne a taktiež našim občanom v Európe. Preto nemôžeme a nesmieme tolerovať, keď výrobky našich obchodných partnerov nespĺňajú bezpečnostné požiadavky, ktoré sme stanovili v právnych predpisoch. Približne polovica varovaní ohľadom nebezpečných dovážaných výrobkov sa týka výrobkov z Číny, a to nielen hračiek, ale aj zubnej pasty, pleťového mlieka, postelí, prelivov, krmiva pre psy a mačky a dokonca aj srdcových stimulátorov.
<P>
Pán predsedajúci, v Európe musíme zlepšiť poriadok v našich predpisoch a kontrolách a vynaložiť príslušné úsilie tak, aby boli v Číne a tretích krajinách vyrábané bezpečné výrobky. To je samozrejme jedna z povinností samotných výrobcov, ktorí sa nesmú usilovať iba o čo najnižšiu cenu, avšak je to tiež povinnosť nášho komisára pre obchod, pána Mandelsona. Mám dojem, že je chvályhodné, že sú tu prítomní dvaja členovia Komisie, avšak poprosila by som vás, aby ste tiež zaistili, aby pán komisár Mandelson prikladal na programe rokovaní obchodných konferencií omnoho väčší význam bezpečnosti výrobkov, pretože práve na týchto konferenciách môžeme vymáhať opatrenia a musíme bojovať. Musíme samozrejme tiež poskytnúť technickú pomoc, avšak bezpečnosť výrobkov musí napríklad s Čínou predstavovať významný prvok v obchodných dohodách. V prípade potreby tu máme motivačnú pohnútku - inými slovami sankciu.
<P>
Preto, pani komisárka Kunevová, zaujmite pevné stanovisko tiež v našich obchodných vzťahoch; zapojte do toho pána komisára Mandelsona, pretože on dosiaľ nanešťastie neprejavil uznanie významu tejto témy.
<SPEAKER ID="082" NAME="David Martin" AFFILIATION="PSE">
Pán predsedajúci, jeden z prvých prejavov, ktoré som v tomto Parlamente pred 23 rokmi predniesol, sa týkal návrhu smernice o bezpečnosti hračiek. Teraz vítam plány na posilnenie tejto smernice. Povedzme si to však jasne: problém firmy Mattel by nás takmer iste stretol s posilnenou smernicou o bezpečnosti hračiek i bez nej.
<P>
Domnievam sa, že musíme podniknúť kroky na troch frontoch, o ktorých sa dnes ráno už zmienili iní kolegovia. Po prvé, musíme tlačiť na výrobcov, aby sa väčšmi zaujímali o svoj dodávateľský reťazec a v prípade potreby musíme uplatniť penalizačné opatrenia proti tým, ktorí sa o to zaujímať nebudú. Po druhé potrebujeme, aby Komisia zjednotila členské štáty v tom, aby zaisťovali prísnejšie kontroly v Európe, aby zaisťovali dostatočnú colnú kontrolu a aby zaisťovali uplatňovanie zákonov Európskej únie.
<P>
V prípade Číny vieme, že nereaguje na obavy týkajúce sa zdravia a bezpečnosti, avšak reaguje na ekonomické hrozby. Mali by sme zvážiť zákaz používania označenia CE na všetkých výrobkoch z Číny, dokiaľ Čína nezriadi jasne nezávislé, kvalitné akreditačné a testovacie stredisko či strediská v Číne. Iba potom môžeme mať určitú dôveru v tovar, ktorý prichádza z Číny, a na takéto kroky bude Čína reagovať.
<SPEAKER ID="083" NAME="Bernadette Vergnaud" AFFILIATION="PSE">
(FR) Pán predsedajúci, členovia Komisie, dámy a páni, firma Mattel v lete stiahla 20 miliónov hračiek z Číny, čím znova otvorila debatu o hodnote označenia CE a o sankciách proti subjektom, ktoré nespĺňajú európske normy. Čo je potrebné na to, aby EÚ zareagovala? Brazília už dovoz zakázala. Spojené štáty a Kanada začínajú vyšetrovanie. Pokiaľ ide o nás, my debatujeme.
<P>
Komisia musí konať. To znamená: prepracovať do Vianoc právne predpisy EÚ o hračkách, trvať na nutnosti maximálnej harmonizácie; zaistiť, aby výrobcovia dodržiavali bezpečnostné normy i sociálne a ekologické normy - prečo nezaviesť nové európske označenie a tak posilniť označenie CE?; preskúmať účinnosť kontrol a v prípade potreby potrestať výrobcov; vyjasniť povinnosti výrobcov a dovozcov; zintenzívniť dohľad nad trhom prostredníctvom skutočnej colnej spolupráce medzi členskými štátmi.
<P>
V hre je zodpovednosť a vierohodnosť EÚ v očiach spotrebiteľov. Ako môžeme chcieť od spotrebiteľov, aby mali pozitívnu predstavu o Európe, keď nedokážeme obnoviť ich dôveru?
<SPEAKER ID="084" NAME="Anne Ferreira" AFFILIATION="PSE">
(FR) Pán predsedajúci, členovia Komisie, dámy a páni, na celom svete je množstvo bezškrupulóznych výrobcov a riaditeľov firiem, ktorí obchodujú v rámci Svetovej obchodnej organizácie. Nezáleží im na životnom prostredí o nič väčšmi než na zdraví svojich zamestnancov a zákazníkov alebo na tom, že ich zákazníkmi môžu byť deti.
<P>
Podľa nich musia byť zisky dosiahnuté za každú cenu. Nejde iba o čínske firmy a nepredávajú iba hračky. Musia byť konfrontovaní s inštitúciami a legislatívou schopnou skoncovať s ich podvodnými - dokonca zločineckými - praktikami.
<P>
Musíme uznať slabosť našich kontrolných systémov a skúmať význam označenia CE na výrobkoch predávaných v Európe. Toto označenie by malo znamenať, že výrobky sú v súlade s európskou legislatívou, a nie že sú možno v súlade s touto legislatívou, čo je pre spotrebiteľa zavádzajúce. Označenie CE je bezvýznamné, ak nevychádza zo skutočnej bezpečnosti výrobku. To je to, čo požadujú európski spotrebitelia, rovnako ako požadujú, aby bolo ich zdravie uprednostňované pred záujmami trhu. S týmto cieľom musí byť Európska únia vo svojich rokovaniach so Svetovou obchodnou organizáciou pevnejšia.
<SPEAKER ID="085" NAME="Genowefa Grabowska" AFFILIATION="PSE">
(PL) Pán predsedajúci, dnes tu reagujeme na kritickú situáciu, lebo máme strach o život a zdravie našich detí. V navrhovanom uznesení sa sústredíme hlavne na bezpečnosť výrobku, pričom týmto výrobkom je hračka. Usilujeme sa o to, aby bol tento výrobok vyrobený podľa európskych noriem. Chceme lepšiu kontrolu, chceme bezpečný výrobok, pretože európski spotrebitelia, či už sú veľkí alebo malí, sa musia cítiť bezpečne. To však nie je jediná možná reakcia.
<P>
Kolegovia poslanci, hračka nie je iba trhovým výrobkom a pozerať sa na ňu iba z hľadiska bezpečnosti a ceny nestačí. Hračka je niečo omnoho viac než druh tovaru - utvára myšlienky dieťaťa, pomáha mu rozvíjať sa, má vplyv na jeho vzdelávanie - preto požadujem od Komisie, aby pri preskúmavaní smernice o bezpečnosti hračiek pamätala aj na tieto veci.
<P>
Pani komisárka, využívame toto preskúmanie na to, aby sme našim deťom poskytli niečo viac než čínsky produkt odrážajúci americkú pop kultúru. Naše deti musia mať širší výber hračiek vrátane hračiek, ktoré pre ne majú európskeho ducha. Zaslúžia si to.
<SPEAKER ID="086" NAME="Mia De Vits" AFFILIATION="PSE">
(NL) Pán predsedajúci, pani komisárka, dámy a páni, pri mnohých hračkách dovezených z Číny sa ukazuje, že nie sú bezpečné. To si vyžaduje spoluprácu s čínskymi úradmi. Je potrebné zamerať prácu na začiatok výrobného reťazca, kde k tomuto dochádza. Nadnárodné firmy nie sú bez viny. Investujú do určitej krajiny z dôvodu lacnej pracovnej sily. Očakávam, že Komisia prijme komplexnú a kvalitnú politiku pre bezpečné výrobky, ktorá bude založená na nasledujúcich opatreniach. Súhlasím s tým, čo povedali moji kolegovia poslanci, pokiaľ ide o zavedenie prísnej prepracovanej verzie legislatívy týkajúcej sa označenia CE, súčasne s predpismi o zodpovednosti dovozcov a výrobcov a o sankciách pre tých, ktorí tieto predpisy porušia. Firma Mattel vyhlásila, že sa dopustila chyby, a preto očakávam, že Komisia udelí firme Mattel prísne napomenutie. Musí byť uzatvorená dohoda v rámci Svetovej obchodnej organizácie o boji proti nebezpečným výrobkom z Číny alebo iných krajín, a to aj pri výrobkoch určených na ďalší vývoz. Je potrebný väčší rozsah cezhraničnej spolupráce zo strany úradov pre dohľad nad trhom a colných orgánov. To si vyžaduje politickú vôľu a finančné prostriedky. Tie už existujú pre bezpečnosť na pracovisku a pre bezpečnosť potravín, tak prečo nie tiež pre bezpečnosť výrobkov?
<SPEAKER ID="087" NAME="Roberto Musacchio" AFFILIATION="GUE/NGL">
(IT) Pán predsedajúci, dámy a páni, v posledných rokoch sa prístup uplatňovaný voči "voľnému" obchodu celkom ideologizoval: ide o jedinú dogmu globalizácie laissez-faire. Teraz sa ocitáme v situácii, keď sa stretávame s problémami, ako sú nebezpečné výrobky, čo je zvlášť znepokojujúce v tom, že ide o hračky.
<P>
Je tu problém s Čínou? Áno! Ide o záručné predpisy, ktoré musia byť dodržiavané. A aj tak uvažujeme o účinnom záručnom označení, ktoré by existovalo vedľa označenia CE, a pre výrobky pochádzajúce z iných než európskych krajín dokonca uvažujeme o možnosti rozpoznávacieho označenia, teda označenia "vyrobené v".
<P>
Je tu však tiež problém so západnými nadnárodnými firmami, ktoré vyrábajú výrobky v Číne alebo inde a ktoré nesú veľkú zodpovednosť za bezpečnosť a kontrolu, okrem onoho aj v prípade hračiek; tiež je tu ten problém, že výrobky, o ktorých sa vyhlasuje, že sú vyrobené v Európe, by skutočne mali byť vyrobené v Európe. Nemôžeme požadovať od Číny, aby dodržiavala pracovné práva a ekologické normy, a zároveň skrývať skutočnosť, že naše nadnárodné firmy sa takisto dopúšťajú podobných porušení.
<SPEAKER ID="088" NAME="Meglena Kuneva">
členka Komisie. - Pán predsedajúci, bola to skutočne veľmi zaujímavá a veľmi hlboká diskusia a som vám všetkým vďačná. Táto diskusia priniesla mnoho pochybností a mnoho konkrétnych opatrení, ktoré Komisia určitým spôsobom už anticipovala. Som rada, že to môžem povedať, pretože - ako môžeme potvrdiť - na týchto opatreniach prebiehajú práce spoločne s Parlamentom.
<P>
Domnievam sa, že či už vyšleme akékoľvek signály, ako je napríklad uznesenie, ktoré ste vypracovali, alebo návrhy Komisie, alebo sa budeme usilovať zasiahnuť do referenčných kritérií zo strany Komisie s cieľom porovnať, ako v teréne pracujú rôzne členské štáty, môžeme uspieť iba vtedy, keď bude existovať spoločná vízia pre budúcnosť, vízia, ktorá je založená na otvorených spoločnostiach a voľnom trhu a ktorá v prvom rade - keď hovoríme o spotrebiteľoch - nebude robiť kompromisy v oblasti bezpečnosti spotrebiteľov.
<P>
Na záver by som rada ešte raz zopakovala, že toto je pre mňa veľmi dôležité a že v tejto otázke nebudem pristupovať na kompromisy.
<P>
Niektorí z vás sa zmienili o systéme RAPEX. Systém RAPEX funguje 24 hodín denne, 7 dní v týždni, čo znamená, že pri oznámení prostredníctvom systému RAPEX nedochádza k žiadnemu odkladu. A bola by som rada, keby ste hovorili so svojimi miestnymi občanmi, aby ste propagovali RAPEX, pretože prostredníctvom týchto oznámení sme už mnohými spôsobmi zabránili dodaniu nebezpečného tovaru na trh. Je veľmi dôležité zopakovať, že stiahnutím tovaru ekonomické subjekty plnia povinnosť vyplývajúcu z európskej legislatívy. Nie je to otázka dobrej vôle: je to tak preto, že v európskych právnych predpisoch existuje celková bezpečnosť výrobkov. Olovnatá farba v prípade firmy Mattel bola zistená po prvý raz pri testoch uskutočňovaných pre európskeho distribútora. Nikdy by sme preto nemali podceňovať efektívnosť nášho systému RAPEX. Takisto rozširujeme systém RAPEX o Čínu, čo je veľmi dôležité.
<P>
Ešte predtým, než skončím, by som vás chcela informovať, že som sa spýtala firmy Mattel, čo urobila so stiahnutými hračkami. Konkrétne som myslela na internet a na to, ako by tento tovar mohol byť dostupný prostredníctvom internetu. Chcela by som vám povedať, že všetky tieto hračky boli zničené, čo mi firma Mattel potvrdila.
<P>
Myslím, že všetci z nás by sme si mali plniť svoje povinnosti a jedine týmto spôsobom môže Spoločenstvo postupovať.
<SPEAKER ID="089" NAME="Günter Verheugen">
podpredseda Komisie. - - (DE) Pán predsedajúci, dámy a páni, najprv by som rád predniesol dve ďalšie faktické objasnenia. Po prvé: európske predpisy o kvalite výrobkov a bezpečnosti výrobkov platia pre každý výrobok, bez ohľadu na to, kde je vyrobený. Bez ohľadu na to, či je výrobok vyrobený v Číne či Európe, pokiaľ je dodaný na európsky trh, rovnaké predpisy platia na 100 %, lebo tu sa vôbec nijako nerozlišuje. To je samozrejmé.
<P>
Po druhé by som chcel ešte raz povedať: je jasné, že aj stará existujúca smernica o bezpečnosti hračiek zakazuje dovoz nebezpečných hračiek. Hračky, ktoré firma Mattel stiahla, neboli v súlade s európskymi predpismi a nemohli byť v Európe predávané.
<P>
Teraz sa dostávam k dvom významným a zložitým otázkam, ktoré zohrali v tejto rozprave kriticky dôležitú úlohu. Po prvé ide o smernicu o bezpečnosti hračiek. Komisia, ktorej som členom, oznámila na začiatku roku 2005 prepracovanie tejto smernice. Na začiatku roku 2005! Odvtedy je to súčasťou legislatívneho programu Komisie. Tento legislatívny program bol prerokúvaný v tomto Parlamente. Nepočul som, že by ktorýkoľvek poslanec Parlamentu požadoval, že musí byť nová smernica o bezpečnosti hračiek zavedená skôr. Ani by to nebolo možné. Ide o taký komplikovaný a nesmierne obrovský trh, že s tým nemožno prísť len tak zo dňa na deň.
<P>
Znova ubezpečujem: táto nová smernica o bezpečnosti hračiek bude zavedená do konca roka. Strategické pokyny úradníkom, ktorí na nej pracujú, sú tieto: najprísnejšie možné predpisy pre bezpečnosť hračiek, "najprísnejšie možné". To napríklad výslovne zahŕňa - pretože niekoľko ľudí to tu povedalo - skutočnosť, že som vydal pokyny, a je tomu už dlho, nestalo sa to, až teraz, že karcinogénne a mutagénne chemické látky a chemické látky toxické pre reprodukciu by nemali byť v hračkách používané. Ešte stále ich existuje viac než 900. O tom všetkom už bolo rozhodnuté.
<P>
Potom je tu otázka dohľadu nad trhom a označenie CE. Chcel by som povedať, pán Sturdy, že skutočne nie je správne vyčítať Komisii, že rešpektuje v zákonoch zakotvenú deľbu práce medzi európsku úroveň a členské štáty. Dohľad nad trhom je výhradne v kompetencii členských štátov. Čo môžeme urobiť - a to tiež robíme - je posilňovať a zlepšovať spoluprácu, avšak nemôžeme preberať zodpovednosť.
<P>
Bol tu vznesený celý rad žiadostí ohľadom toho, ako by sme mohli systém zlepšiť. Som týmito žiadosťami veľmi potešený, pretože ukazujú presne na to, čo vám Komisia predložila na začiatku tohto roku v súvislosti s reformou vnútorného trhu. Požadovala, aby členské štáty boli povinné uskutočňovať dohľad nad trhom vnútorne i na vonkajších hraniciach - a to je presne obsiahnuté v našich návrhoch. Členské štáty by mali byť prinútené poskytnúť k dispozícii príslušné prostriedky - to je obsiahnuté v našom návrhu. Členské štáty by mali byť povinné vymieňať si dôležité informácie bezodkladne - to je obsiahnuté v našom návrhu. A na záver chcem povedať, že bolo navrhnuté, aby boli proti tým, ktorí tieto predpisy porušia, uplatnené prísne pokuty a sankcie - to je takisto obsiahnuté v našom návrhu.
<P>
Preto vás, Európsky parlament a Radu, ktorá tu nie je prítomná, naliehavo žiadam, aby ste bezodkladne prerokovali a schválili návrhy Komisie zo začiatku tohoto roku. Potom bude už uskutočnená veľká časť z toho, čo tu bolo dnes právom požadované.
<P>
(potlesk)
<SPEAKER ID="090" NAME="Predsedajúci">
Dostal som päť návrhov uznesenia predložených v súlade s článkom 103 ods. 2 rokovacieho poriadku.
<P>
Rozprava sa skončila.
<P>
Hlasovanie sa bude konať v stredu 26. septembra 2007.
<P>
Písomné vyhlásenia (článok 142)
<SPEAKER ID="091" NAME="Małgorzata Handzlik  " AFFILIATION="PPE-DE">
písomne. - (PL) Pán predsedajúci, pohyb tovaru je samoregulačným systémom. Nebezpečné hračky vyrobené v Číne predstavujú problém pre nás všetkých. Milióny týchto hračiek sa dostali z Ázie do Európy a USA. Kto je za to zodpovedný? Výrobca? Subdodávateľ? Dovozca? Všetci? Alebo nikto?
<P>
V dnešnej ére progresívnej globalizácie neexistuje nič horšie ako názor, že sa nás problémy ostatných netýkajú.
<P>
EÚ sa usiluje čeliť týmto výzvam, a preto navrhla nariadenie o dodávaní tovaru na trh. Do konca tohto roka malo byť tiež navrhnuté preskúmanie smernice o bezpečnosti hračiek.
<P>
Podľa môjho názoru je problém s dodávaním výrobkov na trh spojený s niekoľkými ďalšími otázkami, ktoré je potrebné zdôrazniť:
<P>
informácie pre spotrebiteľa o tovare, ktorý kupuje; dobré informácie sú tou najlepšou ochranou spotrebiteľa,
<P>
dozor nad trhom vykonávaný členskými štátmi,
<P>
lepšia spolupráca medzi štátmi,
<P>
nový prístup k označeniu CE, ktoré je symbolom bezpečného výrobku spĺňajúceho požiadavky EÚ.
<P>
To sú len niektoré z mnohých návrhov na zlepšenie súčasnej situácie vzhľadom na dodávanie výrobkov na trh a ochranu spotrebiteľa. Stojíme na začiatku dlhej cesty, na konci ktorej je trh bez nekontrolovaného a nebezpečného tovaru. Pred nami je ešte veľa práce, ale právne predpisy EÚ sú tou správnou cestou vpred a dávajú nám nádej, že budúcnosť bude bez nebezpečenstva spojeného s predmetmi každodennej potreby a že nebudú ohrozovať nás ani naše deti.
<SPEAKER ID="092" NAME="Gábor Harangozó  " AFFILIATION="PSE">
písomne. - Bezpečnosť spotrebiteľov vyvoláva medzi našimi občanmi vážne znepokojenie, keď je vidieť riziká, ktoré ohrozujú tých najzraniteľnejších, naše deti. Preto by sme mali tieto obavy riešiť rýchlo a transparentne, pretože kompromisy nemôžu existovať tam, kde ide o bezpečnosť spotrebiteľov. Európska únia by mala skutočne dôkladne zabezpečovať dodržiavanie svojich prísnych noriem pri dovoze tovaru z krajín s nižšími normami kvality výroby, ako je napríklad Čína. V tejto súvislosti je veľmi dôležitá úloha systému RAPEX, systému rýchlej výmeny informácií o nebezpečných nepotravinových spotrebiteľských výrobkoch (vrátane nebezpečných hračiek), pretože dovoz z krajín ako Čína je obrovský. Preto potrebujeme podrobné a pravidelné správy a svojim partnerom musíme poskytovať potrebné požiadavky týkajúce sa bezpečnosti spotrebiteľov, aby mohli účinne vyhľadať prípadné nebezpečné výrobky. Dôvera spotrebiteľov je nevyhnutná, a preto sa musíme ďalej zameriavať na prevenciu, mechanizmy rýchlej reakcie a účinné vynucovanie požiadaviek stanovených normami Únie.
<SPEAKER ID="093" NAME="Ian Hudghton  " AFFILIATION="Verts/ALE">
písomne. - Nedávne stiahnutie miliónov hračiek vyrobených firmou Mattel, ktorá má sídlo v USA, zo zdravotných dôvodov vrátane obsahu olova rozozvučalo poplašné sirény na celom svete. Táto otázka sa týka všetkých, pretože ide o zdravie a bezpečnosť verejnosti. Na ochranu našich domácich záujmov a zdravia detí je veľmi dôležité prijať aktualizovanú smernicu.
<P>
Vyzývam Komisiu, aby prijala príslušné opatrenia v súvislosti s problémom nebezpečných výrobkov a uvažovala o alternatívnom regulačnom prístupe. Čínske orgány musia prijať príslušné opatrenia, aby zlepšili úroveň svojej výroby, rovnako dôležitá je však povinnosť zaistiť dodržiavanie bezpečnostných noriem týkajúca sa hračkárskych podnikov, ktoré objednávajú výrobky z Ďalekého východu, aby využili nižšie náklady. Bezpečnosť výrobkov je otázkou zdravia verejnosti a vyžaduje si okamžitú pozornosť.
