<CHAPTER ID="020">
Jednominútové vystúpenia (článok 150) 
<SPEAKER ID="284" NAME="Predsedajúca">
Ďalším bodom programu sú jednominútové vystúpenia.
<SPEAKER ID="285" NAME="Anna Záborská" AFFILIATION="PPE">
(SK) Voľná nedeľa by sa mala stať súčasťou európskeho štandardu v oblasti pracovného práva. Zhodli sa na tom predstavitelia odborov, občianskych združení, kresťanských spoločenstiev a cirkví, ktorí v tento týždeň v Bruseli založili Európsku alianciu za nedeľu. Voľná nedeľa je dôležitá z pohľadu dôstojných pracovných podmienok, ale vytvára tiež priestor pre budovanie rodinných vzťahov, predovšetkým medzi rodičmi a deťmi. Som rada, že som bola pri zrode tejto iniciatívy rovnako ako dve občianske združenia zo Slovenska - Klub mnohodetných rodín a Aliancia za nedeľu. Pri svojej revízii smernice o pracovnom čase by Komisia mala zohľadniť názor stoviek organizácií z celej Európy združených v novovzniknutej aliancii, pretože takéto veľké spoločenstvo nie je možné pri tvorbe zákonov prehliadať.
<SPEAKER ID="286" NAME="László Tőkés" AFFILIATION="PPE">
(HU) V posledných týždňoch museli zakladatelia zastupiteľskej kancelárie Sikulskej oblasti v Bruseli, ako aj vo všeobecnosti maďarská komunita v Rumunsku, znášať dlhú sériu útokov a nepriateľskú hysterickú kampaň zo strany rumunskej politickej elity. Medzitým sa podnikli pokusy o presadenie plánu územnej a správnej reorganizácie v Rumunsku, ktorá by vytvorila osem väčšinových megaregiónov, čo by maďarskú väčšinu žijúcu v Sikulskej oblasti a v oblasti Partium zatlačilo do pozície absolútnej menšiny. V súlade s výslovnými ustanoveniami zahrnutými v Európskej charte miestnej samosprávy a v Európskej charte regionálnych a menšinových jazykov transylvánski maďarskí poslanci Európskeho parlamentu z Rumunska dôrazne odmietajú tento protidemokratický a diskriminačný spôsob oblastnej reorganizácie svojej vlasti. Žiadame vás o účinnú pomoc v mene spoločných demokratických hodnôt vládnucich ľudových strán Rumunska a Maďarska a žiadame tiež o aktívnu podporu Parlamentu pri ochrane transylvánskej maďarskej komunity.
<SPEAKER ID="287" NAME="Alexander Mirsky" AFFILIATION="S&amp;D">
(LV) Čo podľa vás znamená slovo "zvrhlosť"? Podľa slovníka znamená úplnú deformáciu. Politická zvrhlosť potom znamená len klamstvá a cynické podvádzanie voličov. Zdá sa, že v Lotyšsku sa objavila skupina poslancov parlamentu, ktorí sú politickí zvrhlíci. Ide o to, že počas posledných volieb do lotyšského parlamentu členovia skupiny Saskaņas centrs (Centrum harmónie) sľubovali svojim rusky hovoriacim voličom, ktorí v Lotyšsku tvoria vyše 40 % obyvateľstva, že budú ochraňovať ich rodný jazyk. Minulý týždeň však táto skupina hlasovala za sprísnenie postihovania tých ľudí, ktorí nebudú v súkromnom sektore používať úradný štátny jazyk. Ukazuje sa, že sľúbia jednu vec, ale robia niečo iné. Verím, že budete súhlasiť s tým, že ide o zvrhlosť. Je možné, že Lotyšsko sa stane kolískou nového politického hnutia "Centrum zvrhlosti". Ďakujem za pozornosť.
<SPEAKER ID="288" NAME="Nikolaos Salavrakos" AFFILIATION="EFD">
(EL) Určite žiadny Európan, a teda ani žiadny Grék, nechodí rád so žobráckou miskou. My Gréci musíme pochopiť, že sme sa v životnej úrovni vrátili späť najmenej o 10 rokov. Obávam sa, že to isté sa - žiaľ - stane aj v iných krajinách.
<P>
Vidíme však, že nás vinia aj za veci, ktoré presahujú našu zodpovednosť. Sedemnásť kapitánov v Európe, taký istý počet pobočníkov, sedemnásť rozpočtov, sedemnásť trhov s dlhopismi a jedna spoločná mena. Spoločná mena takto ďalej nemôže pokračovať. Potrebujeme spoločnú hospodársku politiku, jednotný trh s dlhopismi a spoločnú koordináciu. Fiškálna opatrnosť so sebou nepochybne prinesie aj otrasy spotrebiteľskej klímy. Zatiaľ nevidím, že by sa v tomto smere niečo dialo. Potrebujeme chrániť významné úspechy posledných 65 rokov, ktoré vyvrcholili v jednotnej mene, tým, že budeme voči sebe disciplinovanejší.
<SPEAKER ID="289" NAME="Nicole Sinclaire" AFFILIATION="NI">
Pred necelým rokom som založila petíciu pre všetky strany za referendum v Spojenom kráľovstve týkajúce sa členstva v Európskej únii. Kampaň si získala významnú podporu z celého politického spektra.
<P>
Títo ľudia sa búria proti chorobnej túžbe EÚ vytvoriť európsky federálny štát, pričom sa ignoruje vôľa ľudu a demokracie. Vôľa ľudu sa však nedá ignorovať donekonečna. Moji voliči za mnou neustále prichádzajú a pýtajú sa ma: "Kedy sa budeme môcť vyjadriť k nášmu členstvu v Európskej únii?" Vôľa ľudí v celej Európe sa ignorovala, proti vôli Európanov sa vytvorila jednotná mena - a teraz sa pozrime, aké to spôsobilo problémy. V členských štátoch sa konali referendá, ale tiež sa odignorovali.
<P>
Ľudia z môjho volebného obvodu, v celom Spojenom kráľovstve aj v celej Európskej únii hovoria: "Nechajte rozhodnúť ľudí." Profesionálni politici spôsobili chaos. Nechajte rozhodnúť ľudí.
<SPEAKER ID="290" NAME="Mariya Nedelcheva" AFFILIATION="PPE">
(BG) Od januára dodnes v Bulharsku organizujem diskusie za okrúhlym stolom o reforme spoločnej poľnohospodárskej politiky (SPP). Pomohli nám vyvinúť silnú bulharskú pozíciu, ktorá má svoje dôstojné miesto v rozprave o správe pána Dessa.
<P>
Musím povedať, že ma tešia niektoré kľúčové hľadiská bulharskej pozície v rozprave o SPP:
<P>
predovšetkým silná, spravodlivá a dobre financovaná SPP;
<P>
nové, neutrálne, jasné a spravodlivé kritériá výpočtu priamych platieb, ktoré poskytnú základ budúceho rozdelenia medzi členské štáty, ich regióny a rôzne odvetvia;
<P>
poskytovanie priamych platieb aktívnym, malým a stredným výrobcom a tým, ktorí skutočne zodpovedajú za SPP, je naším ďalším cieľom.
<P>
Chcem spomenúť ešte tri ďalšie body:
<P>
viac príležitostí pre našich chovateľov hospodárskych zvierat;
<P>
väčšiu pružnosť v druhom pilieri;
<P>
a napokon jednoduché, jasné postupy, aby sme našim poľnohospodárom poskytli slušný príjem a motivovali mladých ľudí, aby investovali do poľnohospodárstva. Chceme tiež, aby Európa naďalej zaisťovala bezpečnosť dodávok a cien a dôstojne bránila svoje postavenie vo svete.
<SPEAKER ID="291" NAME="Czesław Adam Siekierski" AFFILIATION="PPE">
(PL) Už 11. júna 1991 podpísalo Poľsko s Nemeckom zmluvu o dobrom susedstve a priateľskej spolupráci, ktorá vytvorila základ dnešných vzťahov medzi oboma krajinami. Včera, v deň 20. výročia tejto významnej udalosti, sa vo Varšave uskutočnili spoločné konzultácie vlád Poľska a Nemecka pod vedením poľského premiéra Tuska a nemeckej kancelárky Merkelovej. Konzultácií sa zúčastnilo vyše 20 ministrov a námestníkov ministrov z jednotlivých rezortov oboch štátov. Výsledkom spoločného stretnutia je vyhlásenie vlád Poľskej republiky a Nemeckej spolkovej republiky nazvané Susedia a partneri; priložený je k nemu program spolupráce na nadchádzajúce roky.
<P>
Pri príležitosti tohto výročia by som tiež chcel pripomenúť angažovanosť celého radu nemeckých vlád, ktoré podporovali snahu Poľska o vstup do Európskej únie. Vzťahy medzi Poľskom a Nemeckom sa neustále zlepšujú a príkladom, ktorý to ilustruje, je rastúci objem obchodu medzi oboma krajinami. Naše hospodárstva patria k najdynamickejším v Európe. Dúfame, že vzťahy medzi Poľskom a Nemeckom sa budú naďalej rozvíjať pre dobro našich občanov a celej Európy.
<SPEAKER ID="292" NAME="Elisabeth Köstinger" AFFILIATION="PPE">
(DE) Aby mohla spĺňať spoločenské požiadavky vysokého štandardu, ale najmä aby bola silná a nezávislá, potrebuje Európska únia efektívnu spoločnú poľnohospodársku politiku.
<P>
Podniky v Európe musia zostať konkurencieschopné. Musia prekonávať ťažké prekážky v podobe kolísania cien surovín, vysokých výrobných nákladov a nízkych príjmov. Nízke výrobné náklady i sociálne, environmentálne a kvalitatívne štandardy v tretích krajinách, ktoré sa nedajú porovnať so štandardmi v EÚ, tlačia ceny nadol. Pri zakladaní nových obchodných vzťahov je absolútne nevyhnutné, aby sme pomocou ochranných doložiek chránili úrovne európskej výroby. Takéto doložky, ktoré platia napríklad v priemysle v obchodných dohodách s Kórejskou republikou v oblasti automobilovej výroby, treba uplatňovať aj v poľnohospodárstve.
<P>
Ide o vytvorenie rovnakých podmienok a príležitostí pre všetkých. Ak má podporiť trvalo udržateľné poľnohospodárstvo v Európe, má mať každá krajina právo zamerať sa na záujmy svojich občanov, napríklad na potravinovú bezpečnosť, životné prostredie, výhrady voči genetickej modifikácii či potreby vidieckych oblastí.
<SPEAKER ID="293" NAME="Ramon Tremosa i Balcells" AFFILIATION="ALDE">
Minulý týždeň v katalánskom parlamente niektorí poslanci Európskeho parlamentu zastupujúci hlavné politické strany Katalánska sformulovali spoločné stanovisko na obranu nášho jazyka, katalánčiny, v EÚ a jej inštitúciách.
<P>
Opätovne žiadame, aby sa katalánčina uznala za úradný jazyk Európskeho parlamentu, tak ako to za posledných 25 rokov žiadali mnohí iní katalánski poslanci Európskeho parlamentu.
<P>
Teraz prichádza nová príležitosť pre katalánsky jazyk, ktorý bol v španielskom štáte celé storočia zakázaný. O niekoľko mesiacov Chorvátsko vstúpi do Únie. Aby sa chorvátčina mohla stať úradným jazykom, bude treba upraviť Zmluvu o fungovaní Európskej únie. Keď nastane ten čas, znova požiadame španielsku vládu, aby povolila úradné postavenie katalánčiny v EÚ. Španielska vláda by mala katalánsky jazyk priniesť do EÚ tak isto, ako to pred niekoľkými rokmi urobila írska vláda s gaelským jazykom.
<P>
Žiadame o podporu Európskeho parlamentu a Komisie v snahe o uznanie katalánčiny za úradný jazyk.
<SPEAKER ID="294" NAME="Spyros Danellis" AFFILIATION="S&amp;D">
(EL) Problém pirátstva v Adenskom zálive a teraz aj v obrovskom morskom priestore Indického oceánu sa napriek snahám operácie EÚ NAVFOR naďalej zhoršuje. Vzhľadom na veľkosť oblasti, v ktorej piráti pôsobia, sa problém pirátstva dá len ťažko riešiť výlučne vojenskými prostriedkami. Opatrenia na potlačenie problému - podľa možnosti v rámci ambicióznej medzinárodnej stratégie - preto treba zlepšiť v spojení s opatreniami na boj proti jeho základným príčinám. Pirátstvo spočíva v absolútnej chudobe a nedostatku správy vecí verejných - dvoch trvalých črtách Somálska za posledných 20 rokov.
<P>
Európska únia má možnosť na tento účel viac využívať Európsky rozvojový fond. Európska únia i Organizácia Spojených národov získali skúsenosti v programoch, ktoré v Somálsku priniesli reálne výsledky. V tejto práci treba pokračovať a zintenzívniť ju.
<SPEAKER ID="295" NAME="Marek Henryk Migalski" AFFILIATION="ECR">
(PL) Dnes v noci zomrel v Magadane, hlavnom meste kolymskej oblasti v Rusku, Anatolij Bitkov. Bol šéfredaktorom miestnej televíznej stanice Kolyma Pľus. Bez toho, aby som predbiehal vyšetrovanie, či šlo o vraždu alebo prirodzené úmrtie, či šlo alebo nešlo o politicky motivovanú vraždu, stojí za povšimnutie, že táto smutná udalosť, žiaľ, nie je výnimkou. Novinári v Rusku zomierajú - a novinári zaoberajúci sa politickými otázkami zomierajú ešte častejšie. Množstvo serióznych analýz zistilo, že za posledných 10 rokov zomrelo v Ruskej federácii približne 200 novinárov. V dnešnom Rusku je to najrizikovejšie povolanie. Bez slobody a bezpečnosti novinárov nemôže existovať sloboda médií - a bez slobody médií nemôže existovať demokracia. V našej spolupráci s Ruskou federáciou by sme na to mali vždy pamätať.
<SPEAKER ID="296" NAME="Paul Murphy" AFFILIATION="GUE/NGL">
V sobotu sa v rámci iniciatívy Flotila slobody 2 spolu so stovkami iných aktivistov vydám na plavbu do Gazy. Privezieme tam tak zúfalo potrebné lieky a materiál na rekonštrukciu.
<P>
V dôsledku nezákonnej blokády Izraelom 300 000 ľudí prežíva za menej ako dolár na deň a nezamestnanosť presahuje úroveň 40 %. Catherine Ashtonová povedala, že flotila nie je správnou odpoveďou na situáciu v Gaze, ale odpoveďou EÚ je pokračujúce financovanie - prostredníctvom výskumných grantov - izraelských zbrojárskych podnikov vyrábajúcich zbrane, ktoré zabíjajú palestínskych civilistov. Namiesto kritiky flotily by EÚ mala odsúdiť hrozby násilia, ktoré nám adresovali izraelské obranné sily. Vzhľadom na to, že minulý rok na flotile zavraždili deviatich aktivistov, treba tieto vyhrážky brať nadovšetko vážne. EÚ by tiež mala ukončiť svoju spoluúčasť na pokračujúcom útlaku palestínskeho ľudu.
<SPEAKER ID="297" NAME="Monika Smolková" AFFILIATION="S&amp;D">
(SK) Pred dvoma týždňami v Štrasburgu bola emotívna diskusia k maďarskej ústave. Dnes už máme k dispozícii aj vyjadrenia Benátskej komisie. Preto chcem opätovne upozorniť na problematické znenie maďarskej ústavy predovšetkým v časti D, kde sa hovorí o zodpovednosti Maďarska za všetkých Maďarov, o jednotnom maďarskom národe, o kolektívnych právach, o vytvorení kolektívnych samospráv v zahraničí na etnickom princípe. Benátska komisia zdôraznila individuálny charakter ľudských práv, keďže rámcový dohovor na ochranu národnostných menšín nepredpokladá žiadne kolektívne práva menšín. Benátska komisia spochybnila princíp demokracie prijatím ústavného zákona pre kultúrnu, náboženskú, etickú, spoločenskú, ekonomickú a finančnú politiku. Očakávam rýchlu reakciu inštitúcií Európskej únie na stanovisko Benátskej komisie v maďarskej ústave.
<SPEAKER ID="298" NAME="Michail Tremopoulos" AFFILIATION="Verts/ALE">
(EL) Nie som si istý, či sa dá hospodárska kríza vyriešiť opatreniami na úkor klímy. Žiaľ, Európska komisia to tvrdí, keďže spoločne s Portugalskom v memorande o podpornom mechanizme súhlasila so znížením zaručených cien energie z obnoviteľných zdrojov ako so zákonným opatrením. V Grécku sú investície do obnoviteľnej energie jednou z mála protiváh hospodárskej krízy a je potrebné, aby záväzok odchádzajúcej ministerky životného prostredia zachovať zaručené ceny okamžite potvrdil jej nástupca.
<P>
No diskusia o možnej výnimke pre krajiny s hospodárskymi ťažkosťami pri spĺňaní už beztak nedostatočných európskych cieľov v oblasti klímy (teda cieľov 20 - 20 - 20) je závažná absurdnosť. Tieto preferencie ilustrujú neprijateľný postoj podporovaný Komisiou: celú európsku politiku vytesajú do kameňa a zodpovednosť nie je na nikom. Európa tým dosiahne jediné: podpíli si pod sebou konár, na ktorom sedí.
<P>
Ciele v oblasti klímy treba sprísniť na úroveň požadovanú vedcami a treba vytvoriť osobitné programy pre krajiny s hospodárskymi ťažkosťami. Je naším osudom nájsť cestu zo slepej uličky a čeliť hospodárskej, sociálnej a environmentálnej kríze. Fiškálna reštrukturalizácia je napokon jedna vec a útok na environmentálnu udržateľnosť je vec druhá.
<SPEAKER ID="299" NAME="Katarína Neveďalová" AFFILIATION="S&amp;D">
(SK) Európa a Európska únia sa chce stať najviac konkurencieschopnou a najlepšou, najvyspelejšou ekonomikou na svete.
<P>
Aby sme to dosiahli netreba ale hovoriť iba o financovaní a rôznych veciach, čo sa tohto týka, ale určite ako Európska únia by sme mali viacej investovať do vzdelávania, vedy, výskumu a inovácií. Európska komisia veľmi nedávno zverejnila ďalšie výsledky výskumu, ako ktorá členská krajina investuje práve do tejto oblasti. Bohužiaľ, krajiny boli rozdelené do 4 skupín a práve moja krajina, Slovenská republika, získala jedno veľmi nelichotivé miesto až v tej tretej skupine a investuje iba 0,48 percenta z pôvodných dvoch percent, ktorými sa zaviazala práve v Európe 2020 na investície do vedy, vzdelávania a výskumu.
<P>
Rada by som preto požiadala Európsku úniu, Európsky parlament, Komisiu, Radu, aby sa viacej snažili podporovať členské štáty a viacej tlačili, aby investovali práve do tejto oblasti, pretože len cez peniaze, ktoré vložíme do výskumu, inovácie a vzdelávania, môžeme naozaj splniť ciele aj v Európe 2020.
<SPEAKER ID="300" NAME="Pat the Cope Gallagher" AFFILIATION="ALDE">
(GA) V posledných 20 rokoch zohráva Únia ústrednú rolu pri podpore mieru a zmierenia v Írsku. Únia od roku 1994 venovala vyše 1,3 miliardy EUR programu pre mier a zmierenie a približne 349 miliónov EUR Medzinárodnému fondu pre Írsko.
<P>
Násilné udalosti vo východnom Belfaste a vražda Ronana Kerra ukazujú, aké dôležité je pokračovať v týchto iniciatívach, ktoré podporujú hospodársky a sociálny rozvoj na oboch stranách hranice.
<P>
Tento týždeň boli zástupcovia Medzinárodného fondu pre Írsko a programu pre mier a zmierenie tu v Európskom parlamente, aby Výboru pre regionálny rozvoj porozprávali o dôležitosti podpory tohto programu zo strany Parlamentu a Únie. Som presvedčený o tom, že Európska únia a ostatní medzinárodní partneri by sa mali nad touto otázkou dôkladne zamyslieť a rozhodnúť sa pokračovať v tomto užitočnom a účinnom programe.
<SPEAKER ID="301" NAME="John Bufton" AFFILIATION="EFD">
Poľnohospodárstvo je srdcom waleského hospodárstva, ale waleskí poľnohospodári vinou množiacich sa právnych predpisov EÚ nedokážu úspešne konkurovať napriek tomu, že ich normy patria medzi najprísnejšie v Európe.
<P>
Podľa nariadení o elektronickej identifikácii (EID) sa napriek vážnym chybám tejto technológie poľnohospodári pokutujú za nepresné údaje. Na tento problém som pri mnohých príležitostiach upozornil Komisiu, podobne aj zástupcovia z veľkého počtu členských štátov. Waleskí poľnohospodári majú pocit, že kazový systém EID je vlastne skrytou daňou.
<P>
K inej záležitosti: waleský dobytok do veku 24 mesiacov sa podľa právnych predpisov o chránenom zemepisnom označení (CHZO) nesmie označovať za waleský. To isté však neplatí v Škótsku, kde smie odvetvie výroby a spracovania hovädzieho mäsa pečiatkou krajiny označovať mäso zo zvieraťa ľubovoľného veku.
<P>
Wales vyrába hovädzie mäso fantastickej kvality a treba mu umožniť, aby ho označoval za waleské. Obchod na globálnom trhu závisí od propagácie výrobkov krajiny. Toto sú vážne záležitosti pre stovky poľnohospodárov vo Walese, ktorí prevádzkujú vysoko kvalitné podniky, pričom veľa z nich má mnohogeneračnú rodinnú tradíciu. Požadujem vysvetlenia.
<SPEAKER ID="302" NAME="Oriol Junqueras Vies" AFFILIATION="Verts/ALE">
(ES) Chcel by som vyjadriť podporu balíku opatrení určenému na posilnenie správy ekonomických záležitostí Únie, ako aj opatreniam, ktorých cieľom je objasňovanie a urýchľovanie disciplinárneho konania v prípade členských štátov s nadmerným schodkom.
<P>
Únia by si však mala uvedomiť, že niektoré členské štáty sa snažia spĺňať rozpočtové požiadavky, ktoré na ne kladie Európa, za cenu destabilizácie účtov na nižšej ako štátnej úrovni.
<P>
Španielsky štát je toho ukážkovým príkladom: snaží sa spĺňať požiadavky tak, že svoj deficit presúva na autonómne vlády a miestne samosprávy.
<P>
Treba odsúdiť takéto praktiky, pretože nie sú v súlade s duchom Paktu stability a rastu EÚ a najmä preto, lebo veľmi poškodzujú obnovu hospodárstva hospodársky silných národov. Príkladom je Katalánsko.
<SPEAKER ID="303" NAME="Csaba Sógor" AFFILIATION="PPE">
(HU) EÚ nezasahuje do správnych záležitostí svojich členských štátov. Je dôležité na to poukázať, pretože niektorí rumunskí politici dnes vysvetľujú nevyhnutnosť správnej reorganizácie tvrdením, že to je jediný spôsob, ako môže Rumunsko získať viac peňazí zo štrukturálnych fondov. V Rumunsku práve prebieha diskusia o reforme, ktorá by vytvorila osem správnych celkov NUTS 2 z dnešných 41 okresov, ktoré sú správnymi celkami NUTS 3, pričom by sa ignorovali zemepisné, hospodárske, spoločenské a kultúrne skutočnosti. Hlavné diskusie sa týkajú najmä rumunských Maďarov, pretože toto domorodé národné spoločenstvo by napriek ustanoveniam ukotveným v príslušnom dohovore Rady Európy nepredstavovalo väčšinu v žiadnom z nových právnych celkov a stratilo by právo založiť si miestnu samosprávu. EÚ musí zabezpečiť, aby členské štáty neočakávali dodržiavanie zásady subsidiarity len od EÚ samotnej, ale aby aj členské štáty zaistili, že sa rozhodnutia budú prijímať čo najbližšie k občanom.
<SPEAKER ID="304" NAME="Cristian Silviu Buşoi" AFFILIATION="ALDE">
(RO) Ako pravdepodobne viete, tento víkend sa v Kišiňove v Moldavskej republike konalo druhé kolo komunálnych volieb. Aj pozorovatelia Organizácie pre bezpečnosť a spoluprácu v Európe (OBSE) si povšimli, že tieto voľby, podobne ako voľby na iných miestach Moldavskej republiky, prebehli do veľkej miery v súlade s európskymi a medzinárodnými normami, čo znamená skutočný pokrok v porovnaní s parlamentnými voľbami v roku 2010.
<P>
Môžem sa len radovať z výsledkov komunálnych volieb v Moldavskej republike, ktoré posilnili postavenie strán v Aliancii za európsku integráciu, ktorá je v súčasnosti vo vláde. Výsledky volieb tiež vysielajú veľmi jasný signál od moldavských občanov, že ich snaha o premenu na prosperujúcu, demokratickú spoločnosť a o integráciu Moldavskej republiky do Európskej únie je intenzívna a skutočná. Nepochybne tiež povzbudia strany v Aliancii za európsku integráciu, aby pokračovali v zavádzaní reforiem, k uskutočneniu ktorých sa zaviazali.
<P>
V osobnom duchu vítam a mám veľkú radosť z toho, že Dorin Chirtoacă začne aj ďalšie funkčné obdobie ako starosta Kišiňova.
<SPEAKER ID="305" NAME="Zbigniew Ziobro" AFFILIATION="ECR">
(PL) Verejnú mienku v Poľsku nedávno šokovala udalosť, ktorá sa odohrala o šiestej ráno. Do istého bytu vtrhlo osem ozbrojených príslušníkov polície vrátane šiestich agentov špeciálnej služby. A nebolo by na tom nič zvláštne, keby bol majiteľom bytu drogový díler, obchodník so zbraňami či človek podozrivý z organizovania bankových lúpeží. No obeťou nebola žiadna z týchto osôb. V tomto dome býval používateľ internetu. Študent, ktorý mal odvahu ironickým spôsobom opisovať konanie dnešnej vlády.
<P>
Je mimoriadne znepokojujúce, ak sú tí, ktorí sú pri moci, natoľko citliví na kritiku, satiru a smiech, že o šiestej ráno vyšlú ozbrojených príslušníkov polície na študenta - používateľa internetu. Proti tomu sa musíme postaviť najmä tu v Európskom parlamente.
<SPEAKER ID="306" NAME="Jacek Olgierd Kurski" AFFILIATION="ECR">
(PL) O 10 dní Poľsko prevezme predsedníctvo Európskej únie, preto by sme mali pozorne sledovať, čo sa deje v Poľsku. Kvalitu demokracie možno merať spôsobom, akým sa zaobchádza s opozíciou. Žiaľ, v Poľsku prebieha hon na opozíciu, ktorému dokonca pomáhajú súdy. V prípade bývalého premiéra a vedúceho predstaviteľa opozície Jarosława Kaczyńského súd nariadil, aby sa podrobil psychiatrickému vyšetreniu. Je to neobyčajne podlé vzhľadom na to, že jediný dôvod, prečo sa má podrobiť vyšetreniu, je, že priznal užívanie utišujúcich liekov po tragédii v Smolensku, pri ktorej zahynul jeho brat, švagriná a mnohí priatelia. Nebolo na tom nič zvláštne a podporuje to aj príslušná lekárska dokumentácia.
<P>
Takýto vývoj udalostí je poľutovaniahodný, pretože majú európsky podtext: vyvrcholiť majú 6. júla. Práve v tento deň sa Jarosław Kaczyński podrobí psychiatrickému vyšetreniu, kým Donald Tusk má v Štrasburgu predniesť inauguračný prejav pri príležitosti prevzatia predsedníctva Európskej únie. Dúfam, že medzinárodné spoločenstvo bude protestovať proti zneužívaniu psychiatrických vyšetrení na politický boj po vzore Sovietskeho zväzu a Bieloruska.
<SPEAKER ID="307" NAME="Predsedajúca">
Týmto uzatváram rozpravu na túto tému.
