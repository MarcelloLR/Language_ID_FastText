<CHAPTER ID="021">
Poľnohospodárstvo ako strategické odvetvie v súvislosti s potravinovou bezpečnosťou (stručná prezentácia) 
<SPEAKER ID="231" NAME="Predsedajúci">
Ďalším bodom programu je správa pani Sârbovej v mene Výboru pre poľnohospodárstvo a rozvoj vidieka o uznaní poľnohospodárstva ako strategického odvetvia v súvislosti s potravinovou bezpečnosťou.
<SPEAKER ID="232" NAME="Daciana Octavia Sârbu" LANGUAGE="RO">
Je pre mňa cťou predstaviť vám svoju správu, ktorá sa zaoberá strategickým významom poľnohospodárstva pri zabezpečovaní potravinovej bezpečnosti Európskej únie. Poľnohospodárstvo je zanedbávanou témou v diskusiách o stratégii a budúcnosti Európskej únie. V tejto správe je objasnené, že Európa nedosiahla potravinovú bezpečnosť, že poľnohospodárom a celým vidieckym oblastiam hrozí zánik a že nové problémy ako zmena klímy pravdepodobne narušia stabilitu už teraz klesajúcich zásob potravín nielen v Európe, ale na celom svete.
<P>
Vzhľadom na to, že produkcia potravín sa do roku 2050 musí zvýšiť najmenej o 70 %, aby sa uspokojil dopyt svetovej populácie po potravinách, musí byť potravinová bezpečnosť ústrednou témou diskusií vedených na svetovej a európskej úrovni. Európska únia musí na tieto problémy reagovať rozhodne a táto správa predstavuje náš pokus navrhnúť dnes niekoľko konkrétnych opatrení.
<P>
V prvom rade potrebujeme silnú spoločnú poľnohospodársku politiku, ktorej cieľom bude zaistenie potravinovej bezpečnosti pre čo najväčší počet občanov EÚ a tiež pomôcť zabezpečiť globálnu potravinovú bezpečnosť v situácii obmedzených zdrojov a vplyvu zmeny klímy. Nemôžeme hovoriť o potravinovej bezpečnosti, ak nebudeme riešiť dve kľúčové otázky, konkrétne: kolísanie trhov a cien a stenčujúce sa zásoby potravín.
<P>
Pokiaľ ide o tému kolísania cien, vyzvala som Komisiu, aby v rámci spoločnej poľnohospodárskej politiky posilnila úlohu tržných intervenčných nástrojov a prijala dôslednejšie opatrenia na obmedzenie špekulácií na poľnohospodárskych trhoch. Svetové zásoby potravín sú v súčasnosti omnoho menšie ako v minulosti. Podľa odhadov môžu pokryť svetové potravinové potreby len na mesiac a pol. Preto som si myslela, že by bolo vhodné vytvoriť svetový systém zásob potravín, ktorý by zahŕňal núdzové zásoby na odstránenie hladu a zásoby určené na reguláciu cien na poľnohospodárskych trhoch a ktorý by patril pod záštitu existujúcich inštitúcií, ako sú Organizácia Spojených národov alebo Organizácia OSN pre výživu a poľnohospodárstvo OSN (FAO), ktoré by ho podporovali prostredníctvom svojich odborných znalostí. Myslím si, že Európska únia by mala iniciovať takúto činnosť, preto som Komisiu požiadala, aby prevzala túto úlohu.
<P>
Ďalšou dôležitou otázkou, ktorá sa v správe spomína, je situácia mladých poľnohospodárov. Pri úvahách o budúcnosti európskeho poľnohospodárstva musíme viac pozornosti venovať mladým poľnohospodárom. Len 7 % poľnohospodárov v celej Európe je mladších ako 35 rokov. Preto som požiadala Komisiu, aby predložila opatrenia na ich podporu.
<P>
Na druhej strane som poukázala na to, že je potrebné zachovať rozmanitosť európskeho poľnohospodárstva. V tejto súvislosti som spomenula, že tradičné poľnohospodárske postupy, rodinné poľnohospodárstvo, drobné poľnohospodárstvo a organické poľnohospodárstvo môžu byť cenným prínosom k potravinovej bezpečnosti. Vyzvala som tiež na vypracovanie programov na úrovni EÚ na podporu takýchto foriem poľnohospodárstva. Nesmieme však zabudnúť na to, že chudoba a hlad v Európskej únii pretrvávajú a že milióny Európanov požiadali túto zimu o potravinovú pomoc z EÚ. Z tohto dôvodu je v súčasnej hospodárskej kríze mimoriadne dôležité použiť prostriedky EÚ na zachovanie programu EÚ s názvom Potravinová pomoc pre najodkázanejšie osoby.
<P>
Na záver by som chcela poďakovať tieňovým spravodajcom a ostatným kolegom z Výboru pre poľnohospodárstvo a rozvoj vidieka za ich dobrú spoluprácu a príspevky k vypracovaniu tejto správy a tiež sekretariátu Výboru pre poľnohospodárstvo a rozvoj vidieka. Dúfam, že zajtra spoločne prijmeme správu, ktorá spĺňa očakávania európskych občanov.
<SPEAKER ID="233" NAME="Mairead McGuinness" AFFILIATION="PPE">
Chcela by som poďakovať pani spravodajkyni Sârbovej za vynikajúcu prácu, ktorú venovala tejto správe, a za jej spoluprácu so všetkými tieňovými spravodajcami. Nadväzuje to na prácu, ktorú som vykonala počas predchádzajúceho mandátu, pokiaľ ide o úlohu spoločnej poľnohospodárskej politiky a globálnu potravinovú bezpečnosť.
<P>
Je mi ľúto, že o tejto správe diskutujeme tesne pred polnocou. Možno to bude minútu pred polnocou, keď si Európa a svet uvedomia, ako málo je chránená naša bezpečnosť, pokiaľ ide o produkciu potravín.
<P>
V našej celkovej diskusii o tejto otázke a v súvislosti s našou diskusiou o reforme spoločnej poľnohospodárskej politiky je táto správa mimoriadne vítaná.
<P>
Mala som isté obavy, ale myslím si, že sa v konečnom texte zohľadnili. Myšlienka, že jedna forma výrobného systému je lepšia ako iná - že organická, malá, miestna je lepšia -, nie je dobrým argumentom. Potrebujeme, aby k našej potravinovej bezpečnosti prispievali všetky výrobné systémy. Musíme riešiť kolísanie trhov a špekulácie a myslím si, že zatiaľ nemáme všetky odpovede.
<P>
Jeden kľúčový problém poľnohospodárstva je nízky príjem poľnohospodárov. Mladí poľnohospodári nebudú robiť za nič a musíme sa venovať problému nízkeho príjmu, ak chceme bezpečnosť potravinových dodávok.
<SPEAKER ID="234" NAME="Miroslav Mikolášik" AFFILIATION="PPE">
(SK) V dôsledku neustáleho rastu populácie sme nútení čoraz intenzívnejšie sa zaoberať otázkou potravinovej bezpečnosti, prístupu k primeranej, zdravotne neškodnej a výživnej strave.
<P>
S cieľom zaistiť potravinovú bezpečnosť je preto nevyhnutné zvýšiť transparentnosť a spravodlivosť v samotnom potravinovom reťazci. Zabezpečiť spravodlivú návratnosť pre poľnohospodárov, zisky a tvorbu cien, ako aj životaschopné poľnohospodárstvo.
<P>
Osobne považujem za vysoko dôležité uplatňovanie ráznej politiky rozvoja vidieka, prostredníctvom ktorej zachováme životaschopnosť vidieckej Európy a zvýšime konkurencieschopnosť poľnohospodárstva, podporíme inovácie a v konečnom dôsledku aj samotnú zamestnanosť.
<P>
Poľnohospodárstvo má veľký význam predovšetkým v znevýhodnených oblastiach a aj preto treba prijímať stimuly, ktoré podporia poľnohospodárstvo vidieka, prilákajú do poľnohospodárstva viac mladých ľudí a napomôžu znížiť regionálne rozdiely a zabezpečia trvalo udržateľný rozvoj.
<SPEAKER ID="235" NAME="Luís Paulo Alves" AFFILIATION="S&amp;D">
(PT) Chcel by som úprimne zablahoželať našej kolegyni pani Sârbovej k jej vynikajúcej práci na tejto správe. Komisii veľmi odporúčam, aby ju vzala do úvahy, najmä pokiaľ ide o tie stránky, v ktorých si komplexný rozmer poľnohospodárskych otázok - ktoré presahujú obmedzené hranice samotného poľnohospodárstva - vyžaduje zapojenie ostatných oblastí, ako sú hospodárska súťaž na vnútornom trhu a finančná regulácia, a zaslúži si pozornosť na scénach mimo EÚ, ako sú skupina G20 alebo Svetová obchodná organizácia (WTO).
<P>
Kľúčové otázky, ktoré sú rozhodujúce pre poľnohospodárstvo, poľnohospodárov a pre dodávky potravín v dostatočnej kvalite ľuďom v Európe a vo zvyšku sveta, sa v skutočnosti môžu riešiť len vtedy, ak sa budú posudzovať zo všetkých uhlov. Ambiciózne ciele reformy spoločnej poľnohospodárskej politiky sa môžu dosiahnuť len vtedy, ak reformy budú presahovať obmedzené hranice poľnohospodárstva a ak sa ciele zohľadnia aj v činnosti potrebnej v ostatných oblastiach politiky a v ostatných svetových orgánoch.
<P>
Táto správa to zreteľne objasňuje a za to klobúk dole.
<SPEAKER ID="236" NAME="Janusz Wojciechowski" AFFILIATION="ECR">
(PL) Aj ja by som chcel zablahoželať pani Sârbovej k jej vynikajúcej správe, ktorú považujem za jednu z najdôležitejších v tomto volebnom období.
<P>
Počet ľudí na svete narastá, zatiaľ čo rozloha ornej pôdy klesá. Potraviny sa v čoraz väčšej miere stávajú strategickým výrobkom. Zatiaľ čo ropu je možné nahradiť slnečnou alebo jadrovou energiou, potraviny, ktoré naša planéta vyrába, nie je možné nahradiť ničím. V Európskej únii sa niekedy správame, ako keby sme stále bojovali s problémom nadmernej produkcie potravín. Celá poľnohospodárska politika Európskej únie v posledných rokoch sa zakladala na tom, ako obmedziť a znížiť poľnohospodársku produkciu. Už teraz môžeme vidieť, že príde čas, kedy bude nedostatok potravín. Je veľmi dobré, že Parlament vyslal vo forme správy pani Sârbovej tento signál, ktorý hovorí, že situácia sa zmenila a že poľnohospodárska politika Európskej únie sa musí takisto zmeniť. Musíme si vážiť poľnohospodárstvo - je to záruka našej potravinovej bezpečnosti.
<SPEAKER ID="237" NAME="Peter Jahr" AFFILIATION="PPE">
(DE) V politike je to podobné ako v bežnom živote: nevážime si to, čo máme. Evidentne to vyzerá, že to je aj náš prípad, keď máme v Európskej únii prebytok potravín a, samozrejme, ešte si ich vždy môžeme veľa kúpiť. Keď započítame vývoz krmív, dosahuje miera potravinovej sebestačnosti v Európskej únii výšku 88 %. Znamená to, že aj my v Európskej únii sa musíme snažiť zabezpečiť, aby sme udržali túto mieru sebestačnosti týkajúcu sa poľnohospodárskych výrobkov a potravín.
<P>
Preto som pani spravodajkyni Sârbovej veľmi vďačný za to, že vďaka nej je tento problém opäť stredobodom záujmu. V Európskej únii potrebujeme tiež spoločnú poľnohospodársku politiku, ktorá vie našim občanom zabezpečiť dostatok potravín. Vzhľadom na zvyšujúci sa počet obyvateľov na svete, vplyv zmeny klímy a rastúce ceny energie je jasné, že poľnohospodári v Európe to v budúcnosti sami nezvládnu. Na to potrebujeme aj strategickú koordináciu globálneho rozmeru.
<SPEAKER ID="238" NAME="Csaba Sándor Tabajdi" AFFILIATION="S&amp;D">
(HU) Istota dodávok potravín v EÚ bude v nasledujúcich desaťročiach jedným z najvážnejších problémov bezpečnostnej politiky. To je podstata správy pani Sârbovej, ktorá zdôrazňuje skutočnosť, že za desať až dvadsať rokov budú potraviny a pitná voda takými strategickými produktmi, ako sú teraz ropa a zemný plyn. Načasovanie tejto správy je mimoriadne príhodné, keďže práve prebiehajú diskusie o budúcnosti spoločnej poľnohospodárskej politiky, plánuje sa rozpočet na obdobie po roku 2014 a mnoho ľudí sa veľmi snaží znížiť rozpočet spoločnej poľnohospodárskej politiky. Je veľmi dôležité, aby táto spoločná poľnohospodárska politika mala v budúcnosti primerané prostriedky, a na zaistenie toho musia byť ministri financií a ľudia s rozhodovacou právomocou presvedčení o tom, že poľnohospodárstvo v Európskej únii nevyrába len potraviny, ale aj verejné statky vrátane verejných environmentálnych statkov, ktoré by sme bez poľnohospodárstva nemohli zabezpečiť ani vyrobiť.
<SPEAKER ID="239" NAME="Krisztina Morvai" AFFILIATION="NI">
(HU) V súvislosti s otázkou potravinovej bezpečnosti sa mi nepáči skutočnosť, že v správe sa ku krajinám EÚ pristupuje ako k jednej integrovanej jednotke. Situácia v nových členských štátoch je úplne iná ako situácia v starých členských štátoch. Dovoľte mi napríklad položiť jednu otázku týkajúcu sa Maďarska: ako je možné, že hovoríme o hladovaní detí v krajine s výnimočnými poľnohospodárskymi zdrojmi? Deti a rovnako dospelí hladujú v strede Európskej únie. Ďalšia moja otázka: ako je možné, že naše poľnohospodárstvo sa zmenilo takým dysfunkčným spôsobom, že na obrovských plochách vyrábame prevažne - prepáčte za výraz - trochu koloniálnym spôsobom surové poľnohospodárske výrobky v priemyselnom meradle len na to, aby sme ich nechali spracovať v zahraničí, kde sa vytvárajú zisky, a potom aby sa takto spracované vrátili do Maďarska, kde sa predávajú za vysoké ceny? Niečo tu nie je v poriadku.
<SPEAKER ID="240" NAME="Seán Kelly" AFFILIATION="PPE">
(GA) Ako ostatní rečníci, aj ja by som chcel zablahoželať pani spravodajkyni Sârbovej k jej dobrej práci o tejto téme.
<P>
Pani Sârbová pokryla za štyri minúty mnoho otázok. Nebudem sa zaoberať všetkými vecami, ktoré spomenula, ale chcel by som zopakovať dva body. Po prvé, potrebujeme dobre financovanú spoločnú poľnohospodársku politiku (SPP). Dúfam, že tento Parlament zohrá kľúčovú úlohu pri zaistení toho, aby sa úroveň SPP žiadnym spôsobom neznížila ani neklesla. Po druhé, musíme zabezpečiť, že mladí ľudia budú motivovaní, aby sa živili poľnohospodárstvom.
<P>
Okrem toho máme politiku, ktorá podporuje pestovanie energetických plodín na dobrej poľnohospodárskej pôde. Vzhľadom na skutočnosť, že možno budeme čeliť celosvetovému nedostatku potravín, keďže počet obyvateľov sa zvyšuje a ročne pribudne 80 miliónov obyvateľov, nemali by sme túto politiku prehodnotiť? Nie je to tak, že berieme jednému, aby sme zaplatili druhému, alebo možno berieme druhému, aby sme zaplatili prvému, a nakoniec nám neostane nič? To je otázka, ktorú som chcel položiť.
<SPEAKER ID="242" NAME="Csanád Szegedi" AFFILIATION="NI">
(HU) Zo správy je jasné, že veci v poľnohospodárstve nemôžu zostať, ako sú. My alebo skôr veľké podniky nemôžu pokračovať v tom, že budú prepravovať poľnohospodárske výrobky z jedného konca sveta na druhý. Samozrejme, môžeme pokračovať bez akejkoľvek presvedčivej logiky. Do Európy, ako aj do Maďarska dovážame jablká, papriku, paradajky a mäsové výrobky, ale väčšinou nie zo Španielska či Holandska, ale z Číny a z Brazílie. Určite môžeme pokračovať takýmto spôsobom, ale výrobky sa musia naložiť na dopravné zariadenia, ako sú lode, ktorými sa prepravujú týždne alebo mesiace. Takéto výrobky sa musia udržiavať čerstvé pomocou rôznych konzervačných látok, ktorú sú jedovaté, ak sa konzumujú vo veľkých množstvách. Ľudia potom tieto výrobky kupujú vo veľkých obchodných reťazcoch a čudujú sa, odkiaľ pochádzajú všetky tie choroby, rakoviny a nádory. Je, samozrejme, jasné, že ich spôsobujú potravinárske farbivá a umelé prídavné látky. Musím dodať, že namiesto toho, aby sme podporovali nadnárodné spoločnosti, musíme podporovať drobných poľnohospodárov, aby mohli byť v rozvíjajúcej sa potravinovej kríze záchrancami Európy.
<SPEAKER ID="243" NAME="João Ferreira" AFFILIATION="GUE/NGL">
(PT) Uznanie poľnohospodárstva ako strategického odvetvia v súvislosti s potravinovou bezpečnosťou, o čom sa hovorí v tejto správe, nie je možné oddeliť od uznania a presadzovania koncepcie potravinovej sebestačnosti. Čím sú potravinová závislosť a potravinová neistota krajiny väčšie, tým ťažšie je zaručiť dodávky potravín pre jej obyvateľstvo v dostatočnej kvantite a kvalite.
<P>
Potravinová sebestačnosť je najlepším zabezpečením ochrany pred kolísaním cien potravinárskych výrobkov, čo je otázka, ktorá sa opäť dramaticky objavila v programe práce. Toto kolísanie cien pochádza v podstate z finančných špekulácií týkajúcich sa potravinárskych výrobkov, čo je oblasť, na ktorú špekulanti, investičné fondy, hedžové fondy, dôchodkové fondy a veľké bankové inštitúcie obrátili takú veľkú pozornosť, že ostatné špekulatívne bubliny buď spľasli, alebo praskli.
<P>
Jediný spôsob, ako zastaviť takéto špekulácie, je odstrániť nástroje, ktoré to umožňujú, konkrétne určité finančné produkty, ako napríklad mimoburzové deriváty.
<P>
Bohužiaľ, opatrenia, ktoré Európska únia prijala v tejto oblasti, zďaleka nie sú schopné zastaviť túto zlovestnú vlnu špekulácií a jej kruté následky - ako sa uznáva v nedávnej správe osobitného spravodajcu Organizácie Spojených národov pre právo na výživu.
<SPEAKER ID="244" NAME="Lívia Járóka" AFFILIATION="PPE">
Diskutujeme o najchudobnejších z chudobných - európskych Rómoch - a spoločne s novým maďarským predsedníctvom sa zaoberáme európskou stratégiou na riešenie rómskej otázky.
<P>
V rámci medziodvetvových otázok, ktoré sa týkajú najchudobnejších z chudobných, sa veľmi zriedka rieši poľnohospodárstvo predovšetkým preto, že najchudobnejší z chudobných nevlastnia v Európe žiadnu pôdu. Nehovoríme teda len o potravinovej bezpečnosti, ale aj o tom, aby bolo jedlo na tanieri. Ako už jeden z našich kolegov povedal, to je teraz pre EÚ najpodstatnejšia otázka. Myslím si, že odvetvie poľnohospodárstva - a práca Komisie na týchto dokumentoch - musí byť v súlade so všetkými projektmi EÚ týkajúcimi sa rozvoja mikroregiónov, ktoré sa venujú boju proti chudobe a zabezpečeniu jedla na tanieri pre budúce generácie.
<SPEAKER ID="245" NAME="Kristalina Georgievová">
členka Komisie. - Komisia veľmi víta túto príhodnú správu, keďže ceny potravín prudko stúpajú, čo je zapríčinené najmä nepredvídateľnými klimatickými podmienkami a prírodnými katastrofami, ale tiež nárastom cien energie, ktoré ovplyvňujú ceny potravín.
<P>
Preto by som chcela poďakovať pani spravodajkyni Sârbovej a členom Výboru pre poľnohospodárstvo a rozvoj vidieka za ich úsilie.
<P>
Potravinová bezpečnosť je podstatná pre takmer jednu miliardu ľudí na celom svete, ktorých stále trápi hlad, ale dôležitá je aj pre zraniteľných obyvateľov v celej Európe. Pre nich má spoločná poľnohospodárska politika (SPP) skutočný význam. Niekedy kritizovanej SPP sa podarilo zabezpečiť občanom EÚ potraviny za dostupné ceny a SPP zaistila v Európe potravinovú bezpečnosť. To musí pokračovať. V oznámení Komisie o spoločnej poľnohospodárskej politike do roku 2020, ktoré bolo prijaté 18. novembra, bola potravinová bezpečnosť identifikovaná ako kľúčová otázka.
<P>
V správe, ktorú nám predložila pani Sârbová, sa zdôrazňuje otázka nadmerného kolísania cien, ktorá pre jej dosah na poľnohospodárov aj spotrebiteľov úzko súvisí s potravinovou bezpečnosťou.
<P>
Komisia plne súhlasí s tým, že je potrebné zaoberať sa kolísaním cien. Aby sme mohli riešiť otázky trhov, musíme sa spoločne snažiť o lepšiu reguláciu, dohľad a transparentnosť, a to si vyžaduje nielen lepšie finančné predpisy, ale aj podstatne lepšiu transparentnosť na trhu.
<P>
V tejto správe sa odporúča vytvorenie svetového potravinového systému. Nie je to jednoduché. V minulosti sme získali skúsenosti s komoditnými výbormi. Neosvedčili sa, a preto si táto téma určite vyžaduje dôkladnejšiu diskusiu. Potrebná je aj analýza skúseností získaných napríklad z potravinového nástroja vo výške 1 miliardy EUR, ktorý Komisia schválila v roku 2008, a tiež z práce, ktorú Komisia vykonáva spoločne s Organizáciou pre výživu a poľnohospodárstvo (FAO) a Svetovým potravinovým programom, aby sa vopred umiestnili rekordné zásoby s cieľom stlmiť dosah stúpajúcich cien potravín.
<P>
Všetky tieto úsilia sa môžu rozvíjať, keď skupina G20 lepšie preskúma otázku zásob potravín, a môžete si byť istí, že Európska komisia bude v nadchádzajúcich týždňoch aktívnym účastníkom súvisiacich rokovaní.
<P>
V tejto správe bola vyjadrená výzva, ktorú mnohí z vás dnes večer zopakovali, na silnejšiu poľnohospodársku politiku a silnejšiu politiku rozvoja vidieka v Európe, ktoré budú schopné zaistiť potravinovú bezpečnosť pre všetkých, s podporou výskumu a inovácií, aby sme sa mohli postaviť úlohe vyrábať väčšie množstvá s menším množstvom zdrojov, ktoré máme a budeme mať.
<P>
Komisia s tým plne súhlasí. Neexistuje iný primeranejší nástroj na splnenie týchto cieľov ako silná spoločná poľnohospodárska politika, ktorá bude schopná zaistiť hospodársku a environmentálnu konkurencieschopnosť poľnohospodárstva a - ako niektorí z vás povedali - ktorá bude schopná prilákať mladých ľudí do európskeho odvetvia poľnohospodárstva.
<SPEAKER ID="246" NAME="Predsedajúci">
Rozprava sa skončila.
<P>
Hlasovanie sa uskutoční v utorok 18. januára 2011.
<P>
Písomné vyhlásenia (článok 149)
<SPEAKER ID="247" NAME="Sergio Berlato" LANGUAGE="IT">
Potravinová bezpečnosť je politickou prioritou na európskej aj svetovej úrovni. Globalizácia potravinového reťazca znamená, že sa stále vynárajú nové problémy - a niekedy riziká pre zdravie a záujmy spotrebiteľov.
<P>
Jednou z hlavných úloh, ktoré bude musieť Európska únia riešiť, je vypracovanie poľnohospodárskej a potravinovej reformy s cieľom uspokojiť potreby svetovej populácie. Podľa posledných údajov počet obyvateľov sveta neustále rastie a očakáva sa, že do roku 2050 stúpne o približne 40 %, čo vytvorí nárast dopytu po potravinách, ktorý podľa očakávaní zdvojnásobí súčasné požiadavky.
<P>
S cieľom úspešne zvládnuť stúpajúci rast svetového dopytu po poľnohospodárskych výrobkoch a potravinách budú musieť členské štáty a Únia zaistiť bezpečnosť dodávok potravín. Na dosiahnutie tohto cieľa bude musieť EÚ zaistiť bezpečnosť potravinových výrobkov, pričom musí zohľadniť ich špecifické charakteristiky a zároveň zabezpečiť správne fungovanie vnútorného trhu.
<P>
Na záver by som chcel poprosiť Komisiu, aby zvážila všetky možné opatrenia na zlepšenie odbornej prípravy mladých ľudí v práci a na vytvorenie pracovných príležitostí pre absolventov v oblasti potravinovej bezpečnosti s hlavným cieľom prispieť k zamestnanosti v odvetví poľnohospodárstva.
<SPEAKER ID="248" NAME="Zuzana Brzobohatá" LANGUAGE="CS">
Zdôrazňovať význam potravinovej bezpečnosti pre obyvateľov EÚ je správne, keďže to je ich základné ľudské právo. EÚ sa preto musí usilovať zabezpečiť, aby bolo zdravé a výživné jedlo finančne a fyzicky dostupné pre všetkých obyvateľov EÚ, čo im umožní viesť aktívny a zdravý život. Musíme prísne sledovať dodržiavanie najvyšších noriem potravinovej a poľnohospodárskej výroby, bezpečnosti a kvality potravín a tiež ich environmentálnej udržateľnosti. V tejto súvislosti je však potrebné poukázať na to, že na ochranu konkurencieschopnosti európskych poľnohospodárov je potrebné striktne vyžadovať podobné normy kvality a bezpečnosti pri potravinách dovážaných z tretích krajín. Chcela by som tiež podporiť opatrenia, ktoré budú poľnohospodárov motivovať k zvyšovaniu energetickej účinnosti, keďže náklady na energiu sú kľúčovým faktorom ziskovosti poľnohospodárskej činnosti. Podľa mňa je najdôležitejším aspektom celej správy rozhodná výzva Komisii, aby vo verejnom záujme a v spolupráci s členskými štátmi zabezpečila prístup verejnosti k informáciám o výsledkoch kontroly bezpečnosti potravín, a to najmä prostredníctvom rýchlej výmeny týchto informácií medzi členskými štátmi. Nemôžeme pripustiť ďalšiu chybu, ako je predaj mäsa obsahujúceho stopy dioxínu, ktoré sa teraz predáva v Nemecku, keď ostatné členské štáty dostali o vzniknutej situácii nedostatočné a neskoré informácie.
<SPEAKER ID="249" NAME="Nessa Childers" AFFILIATION="S&amp;D">
písomne. - Keď teraz začíname uvažovať, aká bude konečná podoba spoločnej poľnohospodárskej politiky (SPP) po roku 2013, čoraz viac sa vynárajú témy potravinovej bezpečnosti, nedostatku potravín a udržateľnosti. To uznajú takmer všetci v tomto Parlamente a všetci, ktorí sa zapoja do vypracovania návrhu zákona. Rozmach biopalív pred niekoľkými rokmi spolu so svetovou potravinovou krízou v roku 2009 nám ukázal, akým vzácnym zdrojom začínajú byť potraviny. Preto sa musí naša vízia obmedziť: udržateľnosť potravín a potreby ľudí, ktorí nemajú automatický prístup k potravinám, musia byť na prvom mieste; poľnohospodárske postupy a inovácie by mali smerovať k väčšiemu množstvu potravín a správnym plodinám. Pri návrhu nového zákona o SPP by sme mali konečne zaistiť, aby nová SPP pracovala na dosiahnutí bezuhlíkovej Európy a Európy, ktorá nezhoršuje súčasný uhlíkový problém.
<SPEAKER ID="250" NAME="Robert Dušek" LANGUAGE="CS">
Zabezpečenie dodávky potravín považujeme za jedno zo základných ľudských práv. V dnešnom svete trpí pre chudobu neustálym hladom viac ako 900 miliónov ľudí. Svetová populácia má do roku 2050 prekročiť hranicu 9 miliárd a svetová výroba potravín sa bude musieť zvýšiť až o 70 %. Poľnohospodárstvo musí na jednej strane zvýšiť výrobu a na druhej strane sa musí vyrovnať s vysokými nákladmi na energiu, stále sa zmenšujúcou plochou neznečistenej pôdy a následkami zmeny klímy. Musíme sa zaoberať nestabilitou a kolísajúcimi cenami spôsobenými špekuláciami na komoditných trhoch a klesajúcimi zásobami potravín. Budúce zabezpečenie dodávok základných potravín si vyžaduje spoločnú poľnohospodársku politiku (SPP). SPP musí zlepšiť potravinovú bezpečnosť tým, že zvýši produktivitu a podporí environmentálne udržateľnú výrobu potravín a tradičné poľnohospodárstvo, malých poľnohospodárov, organické poľnohospodárske podniky a regionálnu distribúciu potravín. Takéto poľnohospodárske modely prispievajú k potravinovej bezpečnosti, keďže využívajú metódy a postupy overené generáciami v jednotlivých regiónoch EÚ. Poľnohospodárstvo je najstrategickejšou politikou EÚ, ktorej úspech pomôže zabezpečiť prežitie obyvateľov Európy v období potravinovej krízy. Aby mohla SPP bojovať proti vplyvu zmeny klímy, udržať ceny potravín na prijateľnej úrovni a zvýšiť dodávky zdravých potravín, je nevyhnutné, aby jej rozpočet zostal minimálne na existujúcej úrovni.
<SPEAKER ID="251" NAME="Sandra Kalniete" LANGUAGE="LV">
Európske poľnohospodárstvo je jedným zo strategicky najdôležitejších odvetví Únie, keďže zabezpečuje dodávky potravín pre viac ako 500 miliónov ľudí. Aby mohla európska poľnohospodárska politika vykonávať svoju najdôležitejšiu úlohu, a to zabezpečiť obyvateľom Európy zdravé a kvalitné potraviny za rozumné ceny a súčasne zaistiť primeraný príjem pre poľnohospodárov, musí byť na globálnom trhu konkurencieschopná a na európskom vnútornom trhu musí byť zaručená spravodlivá hospodárska súťaž. Preto musíme reformou spoločnej poľnohospodárskej politiky (SPP) vytvoriť rovnaké podmienky pre všetkých európskych poľnohospodárov. Členské štáty EÚ sa nestretli s problémom potravinovej bezpečnosti. Takéto riziká však v budúcnosti budú existovať, a preto musíme primerane konať predtým, ako k tomu príde. Musíme vziať do úvahy, že poľnohospodári už teraz musia pracovať za minimálne príjmy alebo dokonca so stratou, a to má nepriaznivý vplyv na ich schopnosť udržať výrobu. Faktom je aj to, že prírodné katastrofy ovplyvňujú ceny potravín v obchodoch a tým aj dostupnosť potravín pre ľudí. Musíme uznať strategický význam poľnohospodárstva v Európskej únii a musíme urobiť všetko, čo je v našich silách, aby sme zabezpečili, že obyvatelia Európy nebudú musieť v budúcnosti zažiť nedostatok potravín preto, že politici a vlády EÚ včas nerozpoznali riziká a nezabránili im. Uznanie poľnohospodárstva ako strategicky významného odvetvia pre potravinovú bezpečnosť je dôležitým krokom k zabráneniu problémom potravinovej bezpečnosti v budúcnosti.
<SPEAKER ID="252" NAME="Elisabeth Köstinger" LANGUAGE="DE">
V správe z vlastnej iniciatívy je uznaná skutočnosť, že poľnohospodárstvo má v súvislosti s globálnou potravinovou bezpečnosťou strategický význam. Pohľad do budúcnosti ukazuje, aká naliehavá je potreba konať. Odborníci odhadujú, že do roku 2050 sa globálny dopyt po potravinách zdvojnásobí. Poľnohospodárstvo musí byť schopné uspokojiť obrovský dopyt rastúceho počtu obyvateľov po bezpečných a plnohodnotných potravinách. Zároveň sa musíme zaoberať prekážkami, ktoré vyplývajú z obmedzených prírodných zdrojov, vysokých cien energie a zmeny klímy. Podporila som túto správu, ktorá jasne dokazuje, že potravinová bezpečnosť je aj v Európskej únii hlavným záujmom a vyžaduje si koordináciu jednotlivých oblastí politiky. Pokrok je možné dosiahnuť len vtedy, ak budú spolupracovať oblasti poľnohospodárskej politiky, rozvojovej politiky, obchodnej politiky, finančnej politiky a energetickej politiky, ako aj výskum. Hlavnými cieľmi spoločnej poľnohospodárskej politiky musia byť preto zabezpečenie príjmov poľnohospodárov a dostatočné dodávky kvalitných potravín. Značné kolísanie trhových cien v odvetví poľnohospodárstva je výsledkom slabej úrody, špekulácií a koncentrácie v obchode; to sú významné faktory neistoty. Intervencie a zvyšovanie zásob sú krízové mechanizmy, ktoré ukončia zneužívanie trhu a špekulatívne transakcie. Je dôležité, aby tieto tržné intervenčné mechanizmy hrali v budúcej spoločnej poľnohospodárskej politike ústrednú úlohu. Ďalším dôležitým bodom je odporúčanie vytvoriť svetový systém zásob potravín a núdzové rezervy.
<SPEAKER ID="253" NAME="Elżbieta Katarzyna Łukacijewska" LANGUAGE="PL">
Európa potrebuje spoločnú poľnohospodársku politiku, ktorá zaručí rozvoj a nie stagnáciu európskeho poľnohospodárstva. Poľnohospodárska politika musí reagovať na európske a svetové problémy, najmä ak zoberieme do úvahy skutočnosť, že podľa Organizácie OSN pre výživu a poľnohospodárstvo sa produkcia potravín musí zvýšiť najmenej o 70 %, aby splnila potreby svetovej populácie, ktorá má do roku 2050 prekročiť hranicu 9 miliárd. Je teda zrejmé, že spoločná poľnohospodárska politika musí zvýšiť potravinovú bezpečnosť zvýšením efektívnosti, pričom musí zároveň presadzovať environmentálne udržateľnú potravinovú politiku. Chcela by som zdôrazniť, že predpisy v tejto oblasti by mali byť transparentné. Oceňujem iniciatívy, ktoré odporúčajú podporovanie poľnohospodárskej rozmanitosti a využívanie tradičného a ekologického poľnohospodárstva. Ďalej je dôležité zaistiť, aby mali mladí poľnohospodári prístup k pôde a úverom, aby bolo možné dosiahnuť ciele spoločnej poľnohospodárskej politiky, ako sú inovácie, modernizácia, zvýšenie konkurencieschopnosti a predovšetkým moderné poľnohospodárstvo.
<SPEAKER ID="254" NAME="Véronique Mathieu" LANGUAGE="FR">
Vzťah medzi európskou spoločnou poľnohospodárskou politikou (SPP) a globálnou potravinovou bezpečnosťou je dôležitou témou, ktorá sa v procese návrhu SPP po roku 2013 musí vziať do úvahy. Priority SPP sa musia v skutočnosti posudzovať nielen v súvislosti s ambíciami našej súčasnej spoločnosti, ale aj v súvislosti s obmedzeniami, ktoré nás v budúcnosti čakajú na celom svete. Podľa Organizácie OSN pre výživu a poľnohospodárstvo sa výroba potravín bude musieť zvýšiť najmenej o 70 %, ak má uspokojiť rastúce potreby svetovej populácie. Európa musí zohľadniť svetovú potravinovú bezpečnosť a na obmedzenie dovozu musí zvýšiť svoju výrobu. Ďalej podporujem návrh preskúmať naše finančné právne predpisy s cieľom bojovať proti kolísaniu cien spôsobenému najmä špekuláciami. Ak má byť však toto preskúmanie účinné, musí sa súčasne vykonať na medzinárodnej úrovni. Teší ma, že jednou z priorít francúzskeho predsedníctva skupiny G20 v tejto oblasti je boj proti kolísaniu cien potravín a komodít.
<SPEAKER ID="255" NAME="Iosif Matula" LANGUAGE="RO">
Zvýšenie svetového dopytu po potravinách, ktoré je zapríčinené rastúcou populáciou planéty, evidentne ovplyvňuje prírodné zdroje potravín a vyžaduje si nové predpisy týkajúce sa potravinovej bezpečnosti a preventívne opatrenia. Prioritnou úlohou EÚ je zaručiť členským štátom právo na potravinovú bezpečnosť a podporiť rozvojové krajiny pri dosahovaní dostatočnej úrovne potravinovej bezpečnosti. Myslím si, že je dôležité podporiť výrobu a predaj miestnych tradičných potravín. Regionálne potravinové výrobky majú mnohé výhody: nižšie dopravné náklady a nižšie riziko skazenia potravín. Existujú mnohé oblasti s významným poľnohospodárskym potenciálom, ktorý zostal nevyužitý z dôvodov sociálnych alebo hospodárskych nepomerov, čoraz starších obyvateľov vidieka a industrializácie. V skutočnosti nie sú efektívne využité rozsiahle plochy poľnohospodárskej pôdy. Regionálne orgány môžu podporením poľnohospodárskej kapacity regiónov, ktoré majú tento potenciál, zohrávať v potravinovej bezpečnosti kľúčovú úlohu. Postavenie EÚ v oblasti výskumu a inovácií patrí medzi popredné vo svete, čo platí aj o odvetví poľnohospodárstva. Stály rast prevahy mestskej populácie predstavuje nový problém: do akej miery je prioritou rozvoj mestského poľnohospodárstva s cieľom zaručiť potravinovú bezpečnosť využitím rôznych modelov, napríklad vertikálneho mestského poľnohospodárstva?
<SPEAKER ID="256" NAME="Tiziano Motti" LANGUAGE="IT">
Podporujem prístup navrhnutý v uznesení, ktoré sme dnes schválili v tomto Parlamente: bezpečnosť potravín je základným ľudským právom, ktoré sa zabezpečí vtedy, keď všetci ľudia budú mať vždy fyzický a ekonomický prístup k primeraným, bezpečným a výživným potravinám. V Európskej únii žije v súčasnosti ešte približne 80 miliónov ľudí pod hranicou chudoby a mnohým z nich pomáhajú programy potravinovej pomoci. Správna strava je nevyhnutným kľúčovým faktorom nášho zdravia a časť vedeckých kruhov má v súčasnosti ešte stále mnohé pochybnosti o geneticky modifikovaných organizmoch. Z tohto dôvodu som proti tolerantnosti textu voči geneticky modifikovaným organizmom, najmä proti časti, v ktorej sa hovorí o postupe schvaľovania dovozu geneticky modifikovaných potravín z tretích krajín do Európskej únie. V záujme konzistentnosti si nemyslím, že môžeme našim poľnohospodárom zakázať používanie postupov, ktoré potom tolerujeme pri výrobe dovážaných výrobkov. Podporujem však opatrenia na podporu mladých poľnohospodárov, ktorí v súčasnosti predstavujú len 7 % z celkového počtu, vo forme príspevkov na začatie činnosti, dotovaných úrokových sadzieb na pôžičky a ďalších stimulov, ktoré členské štáty vykonávajú prostredníctvom svojich rozpočtov na rozvoj vidieka, s presvedčením, že európska poľnohospodárska výroba môže udržať svoje súčasné vysoké úrovne kvality a bezpečnosti.
<SPEAKER ID="257" NAME="Rareş-Lucian Niculescu" LANGUAGE="RO">
Vítam správu o uznaní poľnohospodárstva ako strategického odvetvia v súvislosti s potravinovou bezpečnosťou. Chcel by som však vyjadriť tiež svoje zdesenie nad tým, že Parlament sa rozhodol vyčleniť tak málo času na jej prediskutovanie. Táto téma je osobitne aktuálna teraz, keď sme si uvedomili, ako môže potravinová kríza ovplyvniť stabilitu štátov. Jednou z príčin vzbury v Tunisku bol nárast cien potravín. Veľmi napätú situáciu spôsobili rastúce ceny potravín aj v Alžírsku, Indii a Bangladéši. Rozmach pestovania plodín na výrobu biopalív, finančné špekulácie, výrobcovia, ktorí rýchlo menia výrobu na výnosnejšie plodiny, a v neposlednom rade zmena stravovacích návykov obyvateľov v mnohých štátoch sú tiež nové oblasti úzko súvisiace s témou dnešnej správy.
<P>
Chcel by som uviesť ešte poslednú poznámku. V indexe, ktorý vypracovala japonská banka a v ktorom sa uvádza zraniteľnosť štátov, pokiaľ ide o nárast cien potravín, sú štyri zo štyridsiatich najzraniteľnejších krajín členskými štátmi Európskej únie, pričom ďalšia krajina sa čoskoro stane členom EÚ a ďalšie tri krajiny priamo susedia s EÚ. Je to zaujímavý index, ktorý nám poskytuje látku na premýšľanie.
<SPEAKER ID="258" NAME="Pavel Poc" LANGUAGE="CS">
Ak poľnohospodárstvo považujeme za strategickú oblasť, nevyhnutnou podmienkou na zabezpečenie istoty dodávok potravín pre Európsku úniu je sebestačnosť, prinajmenšom pokiaľ ide o výrobu základných potravín a krmív. Závislosť EÚ od dovozu poľnohospodárskych výrobkov spôsobuje nárast cien potravín a škodí priamym výrobcom EÚ v marketingovom reťazci. Podľa Organizácie OSN pre výživu a poľnohospodárstvo (FAO) by sa dopyt po potravinách a krmivách mohol do roku 2050 zvýšiť o 70 %. Preto bude potrebné využívať všetky dostupné formy poľnohospodárstva a významne podporiť finančné investície do vedeckého výskumu v tejto oblasti. Účinné využívanie tradičných poľnohospodárskych odrôd, ktoré sú charakteristické pre určité regióny, si tiež vyžaduje väčšiu podporu a verejný záujem. Napríklad spotrebitelia ľahko rozumejú posúdeniu vplyvov výroby potravín a dopravných vzdialeností na životné prostredie. Súčasný podiel odpadu vo výške až 50 % z celkového výrobného reťazca a neúmerný nárast nákladnej dopravy sú faktory, ktoré sú v rozpore so zabezpečením bezpečnosti dodávok potravín. Nemôžeme predstierať, že zabezpečujeme potravinovú bezpečnosť a chránime životné prostredie, keď zároveň tolerujeme závislosť od výrobkov pestovaných na inom kontinente a dovážaných tisíce kilometrov. Takéto postupy veľmi ovplyvňujú životné prostredie a zároveň nútia rozvojové krajiny, aby dovážali takmer všetky potrebné potraviny, čo ich robí závislými, ničí ich hospodárstva, ochudobňuje ich obyvateľov a ničí ich životné prostredie.
