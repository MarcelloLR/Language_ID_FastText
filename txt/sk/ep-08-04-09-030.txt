<CHAPTER ID="030">
Zmena vzorového nariadenia o rozpočtových pravidlách pre výkonné agentúry poverené riadením programov Spoločenstva - Rámcové rozpočtové nariadenie pre subjekty uvedené v článku 185 nariadenia Rady (ES, Euratom) č. 1605/2002 (rozprava)
<SPEAKER ID="344" NAME="Predsedajúca">
Ďalší bod je hlasovanie o dvoch správach vypracovaných pani Gräßleovou:
<P>
1. o rozpočtových pravidlách pre výkonné agentúry poverené riadením programov Spoločenstva
<P>
a
<P>
2. o rámcových rozpočtových nariadeniach pre orgány uvedené v článku 185 nariadenia Rady (ES, Euratom) č. 1605/2002.
<SPEAKER ID="345" NAME="Joe Borg">
člen Komisie. - Vážená pani predsedajúca, Komisia ďakuje Parlamentu a obzvlášť spravodajcovi za jeho konštruktívny prístup. Komisia je plne odhodlaná poskytnúť celkovú transparentnosť vo vzťahu ku rozpočtovému orgánu, ako je to dnes požadované zo strany Parlamentu, a v zhode so spoločnými prehláseniami Európskeho parlamentu a Rady z júla 2007.
<P>
Obzvlášť, vzhľadom na decentralizované agentúry, Komisia začlení v nariadení uvedené požiadavky na informácie ohľadom počtu zmluvných zamestnancov, prevádzkové prebytky, pripísaný zisk, prevody a vyhlásenia o vzdaní sa vymáhaných nárokov.
<P>
Väčšia transparentnosť informácií o práci agentúr, a to nielen vo finančných a rozpočtových záležitostiach, je taktiež záujmom nedávno vyjadreným Komisiou v oznámení Parlamentu a Rade.
<P>
V tomto bode mi dovoľte pripomenúť návrh Komisie, aby sa založila medziinštitucionálna skupina, ktorá by sa spolu s Parlamentom a Radou zapojila do politickej diskusie o úlohe a mieste agentúr vo vládnutí v Európe.
<P>
Komisia je vskutku presvedčená, že ak budeme mať zhodný prístup ku agentúram, my - všetky tri inštitúcie - môžeme zvýšiť transparentnosť a efektívnosť dôležitej časti štruktúry Európskej únie. Z tohto dôvodu by som chcel skončiť vyjadrením priania, že medziinštitucionálna pracovná skupina navrhovaná Komisiou čoskoro začne fungovať.
<SPEAKER ID="346" NAME="Ingeborg Gräßle">
spravodajkyňa. - (DE) Vážená pani predsedajúca, pán komisár Borg, dámy a páni, ďakujem za príležitosť tu prehovoriť aj v túto neskorú hodinu a ďakujem vám všetkým za vaše porozumenie.
<P>
Vyžiadala som si povolenie tu prehovoriť. Prihováram sa výhradne za príspevok pána komisára Borga, keďže si myslím, že je dôležité povedať Komisii, že považujeme doplňujúce a pozmeňujúce návrhy, ktoré sme predložili, a za ktoré bude veľká väčšina z nás zajtra tiež hlasovať, za dôležité. Chcela by som mu povedať, že s týmto spisom sa nachádzame len v konzultačnom štádiu, a chcela by som ho uistiť v mene celého Parlamentu, že naše pozmeňujúce a doplňujúce návrhy pomôžu priniesť väčší poriadok do systému agentúr. Je preto pre nás všetkých zo skupiny veľmi dôležité, že ich Komisia predniesla. Som pánovi komisárovi Borgovi zaviazaná za jeho uistenie v tejto veci a tiež budem monitorovať situáciu.
<P>
Je pre mňa veľmi dôležité, že tiež rozumie tomu, prečo to chceme. V agentúrach potrebujeme lepšiu zodpovednosť a väčšiu transparentnosť, obzvlášť medzi zamestnancami. To sa najviac týka priamo nášho zákonu o rozpočte. Pán komisár Borg si taktiež, samozrejme, uvedomuje, že ak naše priania nebudú schválené, nájdeme si naše vlastné metódy, ako ich naplniť. Považujeme to pre náš zákon o rozpočte za kľúčové.
<P>
Komisia pôvodne plánovala, že sa súčasná reforma Finančnej regulácie bude skladať hlavne z technických úprav. Hovoríme o lepšej regulácii, avšak s veľkým zármutkom som si všimla, že ostatné spoločné rozhodnutie Rady a Parlamentu o agentúrach z júla ešte nebolo zaregistrované. Stanovisko Komisie prišlo trocha skôr, ale bolo by bývalo pekné, samozrejme, keby bolo bývalo následne prepracované. Tiež by som to bola považovala za férovejšie, než ponechanie tejto práce na nás.
<P>
Európsky parlament zaviedol výrazne jednomyseľne politické zmeny vo všetkých skupinách. Chceme vnútorné operácie, záväzky, prevody finančných prostriedkov a zodpovednosť agentúr viac zladiť s činnosťou a postupom generálneho riaditeľstva Komisie prostredníctvom Vyhlásenia o vierohodnosti. Chceme aj lepší prehľad personálnych a finančných nákladov agentúr. Chceme byť informovaní o všetkých zamestnancoch a nielen o tých zo základných útvarov. To je absolútne nevyhnutné.
<P>
Chcela by som uviesť jeden príklad z nedávnej správy o finančnom riadení v roku 2007 zo strany decentralizovanej agentúry. Tridsaťdeväť postov patrí do základných útvarov, zatiaľ čo sa 43 dočasných zamestnancov a 11 zmluvných zamestnancov objavuje v texte dve strany pred nimi. Preto nesúhlasia žiadne údaje. Je ponechané na čitateľovu predstavivosť, či teraz máme 39 plus 11 miest alebo 43 plus 11 plus 39, alebo či tých 39 miest zo 43 zamestnancov patrí do základných útvarov a tých 11 je teda naviac. Jednoducho to nevieme. Vysvetlím túto otázku, no vysvetľovanie tejto otázky veľkému počtu agentúr nie je zábavné, samozrejme, a spravodajstvo a spravodajský systém sú viac-menej rovnako chaotické vo všetkých agentúrach.
<P>
Agentúra, ktorú som práve citovala, ENISA, je zameniteľná za ktorúkoľvek inú a naozaj by som sa chcela opýtať, prečo sú informácie, ktoré dostávame, také plné nezrovnalostí. Tiež chceme viac informácií o ziskoch agentúr, ktoré, keď si pomyslíte na Alicante, môžu byť vskutku značné, a chceme vedieť, čo sa deje s týmto ziskom. Vopred ďakujem pánovi komisárovi Borgovi za odsúhlasenie týchto pozmeňovacích a doplňujúcich návrhov, keďže práve oznámil svoj úmysel tak učiniť.
<P>
V súčasnosti máme 29 decentralizovaných agentúr so 3 914 zamestnancami v základných útvaroch pre rok 2007 s rozpočtom 1,1 miliardy EUR, z ktorých 559 miliónov EUR pochádza z EÚ. Päť výkonných agentúr má 176 postov. Ostatné oznámenie o agentúrach zo strany Komisie bolo veľmi zaujímavé. Ponuka spojenej pracovnej skupiny je veľmi dôležitá. Všetky tri inštitúcie sa musia zaviazať, že spolu navzájom premyslia otázku budúcnosti agentúr a rozsah práce.
<P>
V Nemecku je otázka agentúr a ich rastu pod dohľadom verejnosti. Reakcie zo strany médií sú vždy obrovské. Povesť Európskej únie bude tiež ohrozená, ak úspešne nevysvetlíme vonkajšiemu svetu, prečo vlastne potrebujeme tieto agentúry a akú hrajú rolu v Európskej únii.
<P>
Takisto by nás potešilo, keby Komisia vedela preukázať, prečo je programové riadenie efektívnejšie a účinnejšie zo strany výkonných agentúr, než zo strany generálneho riaditeľstva. Toto je požiadavka, ktorú tí z nás, ktorí sa zaujímajú o rozpočet, už predložili pri mnohých príležitostiach, ale stále nebola doteraz písomne podporená príslušnými faktami a číslami.
<P>
Parlamentné pozmeňujúce a doplňujúce návrhy slúžia na udržanie si prehľadu o európskych agentúrach a naša súrna požiadavka voči Komisii je, aby nám pomohla zaviesť lepší poriadok v oblasti agentúr. Ako by pán komisár Borg mal vedieť, my v Parlamente dôverujeme Komisii v tejto záležitosti. Vieme, že táto inštitúcia je naším posledným východiskom, aby došlo ku vytvoreniu poriadku a transparentnosti a poskytnutiu lepšieho prehľadu.
<P>
Chcela by som poďakovať svojim kolegom z ostatných skupín a najmä pani Haugovej, spravodajkyni o agentúrach z Výboru pre rozpočet, a dvom spravodajkyniam, pani Mulderovej a pani Herczogovej, z Výboru pre kontrolu rozpočtu za ich návrhy, z ktorých sme všetky odsúhlasili. Preto verím, že sme predložili Parlamentom navrhované a požadované pozmeňujúce a doplňujúce návrhy, ktoré sú momentálne najnaliehavejšie. Prosím tiež pána komisára Borga, aby začlenil tieto pozmeňujúce a doplňujúce návrhy do príslušnej pracovnej verzie.
<SPEAKER ID="347" NAME="Nathalie Griesbeck">
v mene skupiny ALDE. - (FR) Vážená pani predsedajúca, dámy a páni, najprv by som tiež chcela poďakovať našej spravodajkyni pani Gräßleovej za jej dôležitú prácu v rámci týchto správ, ktoré rozširujú plány finančnej regulácie pre výkonné agentúry.
<P>
V čase, keď sa Parlament chystá preskúmať svoje privilégiá, výrazne posilnené v rámci Lisabonskej zmluvy, si myslím, že je obzvlášť dôležité pamätať si, aké sú kompetencie našej inštitúcie, samozrejme ako spolurozhodovateľa vo veci rozpočtu. Tento Parlament, zvolený priamym všeobecným hlasovaním občanmi Európy, musí byť schopný snažiť sa viac a lepšie kontrolovať vhodnosť použitia minutých finančných prostriedkov Spoločenstva, v tomto prípade prostredníctvom výkonných agentúr. Veľmi stručne by som chcela zdôrazniť štyri body tejto správy, ktoré sa mi zdajú byť kľúčové, ak má Parlament byť schopný zastávať plne svoju úlohu a umožniť občanom čo najjednoduchšie porozumieť našim inštitúciám.
<P>
Po prvé, chcela by som zdôrazniť aj potrebu lepšej kontroly nad použitím prideleného zisku. Riaditeľovi agentúry sa zdá byť dôležité povedať nám o akýchkoľvek zmenách vo vlastníctve presahujúcich úroveň 10 %.
<P>
Po druhé, chcela by som takisto zdôrazniť dôležitosť číselných údajov pre základné útvary, ako náš kolega práve spomenul, či už ide o dočasných zamestnancov, zmluvných pracovníkov, vyslaných národných odborníkov, atď. tak, aby sme my ako rozpočtový orgán mali jasnú predstavu o vývoji rozpočtov pre ľudské zdroje agentúr.
<P>
Po tretie, myslím si, že je dosť prirodzené, že by sme mali žiadať, aby bol prehľad vývoja rozpočtov agentúr zasielaný Európskemu parlamentu každý rok, v súlade s odporúčaniami Európskeho dvora audítorov.
<P>
A nakoniec po štvrté, v správe uvedené nariadenia ohľadom zosúladenia konečných termínov pre výstupné postupy by tiež mali dať Parlamentu skutočnú kontrolu nad náležitým plnením rozpočtu.
<SPEAKER ID="348" NAME="Jean-Pierre Audy" AFFILIATION="PPE-DE">
(FR) Vážená pani predsedajúca, teraz by som chcel vyjadriť uznanie pani Gräßleovej za vynikajúcu prácu, ktorú urobila, a samozrejme Komisii za tento posun týkajúci sa agentúr. Chcel by som poukázať na veľmi dôležité nariadenia ohľadom interného auditu našich agentúr a navrhnúť, následne po komentári mojej kolegyne pred chvíľou, že by sme mali smerovať svoje úsilie ku konsolidácii, akémusi druhu subkonsolidácie na účtoch EÚ pre všetky agentúry tak, aby tretie strany a najmä členovia Európskeho parlamentu mali predstavu o vývoji množstva účtovníctva zodpovedajúceho všetkým agentúram Európskej únie.
<SPEAKER ID="349" NAME="Zbigniew Krzysztof Kuźmiuk" AFFILIATION="UEN">
(PL) Vážená pani predsedajúca, chcel by som sa ujať slova v rozprave venovanej pozmeňujúcemu a doplňujúcemu návrhu vo veci finančnej regulácie pre výkonné agentúry a ich kancelárie a upriamiť pozornosť na dve záležitosti.
<P>
Po prvé, mali by sme podporiť návrh spravodajkyne, aby riaditelia agentúr boli povinní informovať Európsky parlament, ak došlo k presunu peňažných prostriedkov z prevádzkových do administratívnych vo výške, ktorá presahuje úroveň 10 %.
<P>
Po druhé, z pohľadu faktu, že prevádzkové náklady sú kryté rozpočtami pre individuálne programy, takmer desať percentná úroveň týchto nákladov má spätný dopad. Neschopnosť presne určiť tieto náklady v prípade Výkonnej agentúry pre transeurópsku dopravnú sieť má ešte väčší dopad v spojení s informáciou, že existuje deficit viac než 40 mld. EUR na projekty, ktorými sa táto agentúra zaoberá.
<P>
Nakoniec by som chcel zablahoželať pani Gräßleovej ku dvom veľmi dobrým správam.
<SPEAKER ID="350" NAME="Predsedajúca">
Rozprava sa skončila.
<P>
Hlasovanie sa uskutoční zajtra, vo štvrtok.
<P>
Písomné vyhlásenia (článok 142)
<SPEAKER ID="351" NAME="Edit Herczog  " AFFILIATION="PSE">
písomne. - (HU) Vážená pani predsedajúca, dámy a páni, najprv mi dovoľte stručne zosumarizovať pozmeňujúci a doplňujúci návrh Regulácie v otázke finančnej regulácie výkonných agentúr, ktorým sú pridelené rôzne úlohy v súvislosti s riadením programov Spoločenstva.
<P>
Tento pozmeňujúci a doplňujúci návrh, v súlade s článkom 47 rokovacieho poriadku, bol spoločnou prácou pridruženého výboru a Výboru pre rozpočet. Obzvlášť ďakujem mojim kolegom a pani Gräßleovej a pánovi Mulderovi za ich úzku a vynikajúcu spoluprácu.
<P>
Predniesli sme niekoľko pozmeňujúcich a doplňujúcich návrhov s cieľom umožniť týmto agentúram fungovať plynule, zväčšením zodpovednosti a rozšírením príležitostí na bližšie demokratické monitorovanie finančných prostriedkov pridelených týmto orgánom.
<P>
Je dôležité si všimnúť, že:
<P>
čo sa týka výstupných procesov týchto agentúr, zjednotenie konečných termínov bude v budúcnosti naliehavo potrebné;
<P>
Dvor audítorov takisto poukázal, že jednotlivci spojení s auditom a kontrolnou prácou by sa nemali zúčastňovať na realizaícii rozpočtových krokov;
<P>
s patričným prihliadnutím na ochranu osobných dát by mali byť zoznam mien osôb, ktoré spolupracovali a spolupracujú s agentúrou, a opätovné vyčíslenie obdržané týmito odborníkmi súčasťou príslušnej správy agentúry o rozpočtovom a finančnom riadení;
<P>
monitorovanie využitia externých odborníkov agentúrami musí byť umožnené.
<P>
Ďakujem za vašu láskavú pozornosť.
