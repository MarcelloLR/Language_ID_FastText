<CHAPTER ID="014">
Hodnotenie vplyvu kompromisu dosiahnutého v rámci kola rokovaní z Dohy o prístupe na trhy s nepoľnohospodárskymi výrobkami a o službách koncom júla 2008 (rozprava) 
<SPEAKER ID="067" NAME="Predsedajúca">
Ďalším bodom programu je vyhlásenie Komisie o hodnotení.
<SPEAKER ID="068" NAME="Catherine Ashton">
členka Komisie. - Vážená pani predsedajúca, čelíme najväčšiemu hospodárskemu problému pre generáciu, keď rozvinuté i rozvojové krajiny stoja pred ťažkými a veľmi dôležitými rozhodnutiami.
<P>
Potrebujeme pozitívny vplyv globalizácie ako odpoveď na jej negatívne účinky. Som pevne presvedčená, že kdekoľvek sa začneme dívať na to, čo potrebujeme urobiť, dôjdeme k záveru, že je pre nás nesmierne dôležité dokončenie kola multilaterálnych obchodných rokovaní, kola rokovaní z Dohy.
<P>
Asi nemusím váženým poslankyniam a poslancom pripomínať, čo nás história učí o protekcionizme, o dôležitosti toho, aby naše trhy ostali otvorené, a o možnosti našich podnikov dokázať obchodovať po celom svete. Asi nemusím váženým poslankyniam a poslancom hovoriť, že jednoducho v rámci pravidiel Svetovej obchodnej organizácie, keby štáty prešli od uplatňovania svojich taríf spôsobom, akým to robia v súčasnosti, k ich uplatňovaniu spôsobom, aký je povolený v súlade s pravidlami, náklady na obchodovanie by boli okolo 260 miliárd EUR. Som si istá, že nemusím váženým poslancom pripomínať, že keď rozvojové krajiny uvažujú o budúcnosti, sú hlboko znepokojené tým, čo sa stane s časťou pomoci, ktorá im bola k dispozícii doposiaľ.
<P>
A tak z hľadiska nášho postavenia: poznáme hodnotu dohody, ktorá je teraz dokončená na 80 % a u ktorej bolo v júli 2008 vykonaných 80 % toho, čo bolo potrebné vykonať. V rámci tejto dohody je takéto poradie dôležitosti: zisky v rozvojových krajinách by boli približne 12-14 miliárd ročne; bol by nový prístup na rozvíjajúce sa trhy v rozvíjajúcich sa krajinách, ako napríklad Čína; mali by sme v Európskej únii príležitosť pre nový vývoz, diverzifikovaný na nové odvetvia - napríklad chemické výrobky a textil - a v obchode so službami je potenciál pre 14 miliárd EUR. Ďalšou skutočnosťou v súčasnosti je, že necolné prekážky - nedaňové prekážky - len v Číne v roku 2007 stáli spoločnosti Európskej únie 20 miliárd EUR. Je to nesmierne dôležité kolo rokovaní.
<P>
Práve som sa vrátila z Davosu, kde rozhovory medzi ministrami obchodu zosilnili potrebu vrátiť sa k rokovaciemu stolu a v Ženeve samozrejme pokračujú technické diskusie.
<P>
Všetci čakáme, že nová americká administratíva prehodnotí svoju obchodnú politiku, ako aktuálne plánuje, a dospeje k rovnakým záverom, k akým sme dospeli my. Tešíme sa na summit G20, ktorý začne 2. apríla 2009 a poskytne svetovým lídrom príležitosť hľadať riešenie finančnej a hospodárskej krízy a tiež možnosť znovu diskutovať o potrebe dokončenia kola rokovaní z Dohy. Potom v apríli alebo v máji budú voľby v Indii, ktoré samotné sú pre existujúcu alebo novú vládu vhodným momentom pre návrat k tejto téme.
<P>
Jednou z nevyriešených otázok, ktoré ostali na stole, je špeciálny podporný mechanizmus, ktorý bol nakoniec problémom, čo zabránil pokračovaniu rozhovorov medzi Indiou a Spojenými štátmi. Uvažuje sa o nových návrhoch. Stále je potrebné prijať rozhodnutie o bavlne, opäť sú však na stole návrhy. Pre Spojené štáty existujú skutočné problémy týkajúce sa určitých odvetví.
<P>
Niet pochýb o tom, že je potrebné ešte veľa urobiť, ale som pevne presvedčená, že s politickou vôľou je možné všetky tieto problémy vyriešiť a iná možnosť neexistuje. Pre nás sú veľmi dôležité otázky okolo služieb a tie budú nasledovať.
<P>
Aby som to zhrnula, práve teraz sa nachádzame v bode, kde je potreba dokončenia tohto kola rokovaní veľmi zrejmá a jasná. Teším sa v mene vašom i v mene Komisie na pokračovanie môjho úsilia o zabezpečenie toho, aby sme to dokázali.
<SPEAKER ID="069" NAME="Georgios Papastamkos" LANGUAGE="EL">
Vážená pani predsedajúca, pani komisárka, dámy a páni, obchod s priemyselným tovarom a službami má pre európske hospodárstvo naozaj strategický význam. Európska únia je, ako všetci dobre vieme, najväčším vývozcom na svete a hlavným zdrojom priamych zahraničných investícií. Je jedným z najotvorenejších trhov, zatiaľ čo naši významní partneri udržujú vysoké obchodné bariéry. Snažíme sa o výrazné zníženie uplatňovaných ciel a dožadujeme sa riešenia neodôvodnených necolných prekážok. Okrem priemyselne vyspelých tretích krajín existujú aj rozvíjajúce sa hospodárstva, ktoré musia urobiť ústupky úmerne k svojmu stupňu rozvoja a svojej konkurencieschopnosti v odvetviach. Problém však, pani komisárka, nie je len v odstraňovaní bariér: rozdiely v regulačných systémoch vytvárajú pre vývoz dodatočné náklady, čo znevýhodňuje európske výrobky v hospodárskej súťaži v porovnaní s dovozom z krajín s pružnejšími normami, a v mnohých prípadoch vyvolávajú otázku bezpečnosti a ochrany európskych spotrebiteľov. Pretrvávajúce nedosiahnutie dohody zhoršuje hospodársku neistotu a poškodzuje dôveryhodnosť multilaterálneho obchodného systému. Dvojstranné a medziregionálne dohody môžu mať len doplnkový charakter. Okrem toho môže hospodárska kríza spustiť vytváranie jednostranných, reštriktívnych alebo deformujúcich obchodných bariér. Už existujú príklady, zatiaľ v obmedzenom rozsahu, ako dokazuje príslušná správa pána Lamyho, generálneho riaditeľa Svetovej obchodnej organizácie. Ochranná klauzula pre výrobky z USA prijatá snemovňou reprezentantov je krokom v rovnakom znepokojujúcom smere. Povedal by som, že návrat k jednostranným prístupom nie je riešením. Dnes viac ako kedykoľvek predtým musíme zvládať problémy spoločne, s pozitívnejšou integráciou a pomocou zavádzania alebo posilnenia medzinárodných regulačných systémov s konvergenciou systémov. Potrebujeme novú medzinárodnú hospodársku štruktúru. Potrebujeme transparentnejšie a vyváženejšie riadenie globálneho obchodu a v tejto súvoslosti, pani komisárka, očakávame integrovaný návrh "globalizácie s európskou tvárou", ktorý zohľadní už vykonané zmeny a tiež prepojenie medzi obchodnou a hospodárskou dimenziou pre transparentnú, demokratickú a dobre fungujúcu Európu vo svete v tomto období krízy.
<SPEAKER ID="070" NAME="Glyn Ford">
v mene skupiny PSE. - Vážená pani predsedajúca, my v Strane európskych socialistov sme odhodlaní urobiť všetko pre úspešný výsledok kola rokovaní o rozvoji v Dauhe, avšak tikot politických hodín vytvoril situáciu, kde sa, ak to tak môžem povedať, pokrok pozastavil. Pani komisárka Ashtonová poukázala na to, že v Spojených štátoch máme novú a podľa mňa veľmi vítanú administratívu prezidenta Obamu, ale čakáme na prehodnotenie obchodnej politiky, čo môže trvať istý čas.
<P>
V apríli alebo v máji budú voľby v Indii. Miesto, ktoré pani komisárka Astonová nespomenula, je samotná Európska únia, kde máme v júni naše vlastné voľby do Európskeho parlamentu a následne novú nastupujúcu Komisiu, v ktorej dúfam, že bude komisárka Ashtonová naďalej plniť úlohu komisárky pre obchod. To však neznamená, že dovtedy nie je čo robiť. Európa musí naďalej zdôrazňovať svoj záväzok k rozvoju a voľnému obchodu v súvislosti so zabezpečením ukončenia vykorisťovania a s uspokojením potrieb trvalo udržateľného rozvoja.
<P>
Súhlasím s pánom Papastamkosom: voľný obchod na tomto základe môže prospieť všetkým zúčastneným stranám. Súčasná finančná a hospodárska kríza je dôvodom pre posun vpred a nie späť.
<P>
Pani komisárka Ashtonová a Komisia sa môžu pokúsiť pripraviť pôdu pre kompromis medzi Spojenými štátmi a Indiou. Obidve strany boli podľa mňa neústupné, a to pri posledných rozhovoroch zohralo úlohu pri zmarení ich úspešného ukončenia. Možno sa dohodlo 80 % záležitostí, ale my potrebujeme aj ostatných 20 %. Jednu novú administratívu máme v Spojených štátoch. Výsledky volieb v Indii nám možno dajú ďalšiu.
<P>
Medzitým nemáme inú možnosť, než pokračovať v realizácii dvojstranných dohôd. Vítam pokrok dosiahnutý minulý týždeň na rokovaniach o dohode o voľnom obchode s Kórejskou republikou, kde som pochopil, že sme blízko dosiahnutia dohody, ktorá bude opäť prospešná pre obidve strany.
<P>
Som spravodajca pre dohodu o voľnom obchode so Združením národov juhovýchodnej Ázie (ASEAN) a musím povedať, že základ rokovaní vytvára inštitucionálnu blokádu. Musíme zvážiť možnosť pozrieť sa na spojenie vôle a schopnosti tých v združení ASEAN, ktorí, ak chcete, môžu skončiť s dohodou. Tak ako v prípade Indie, nie je tu podľa mňa momentálne žiadna politická vôľa na dosiahnutie výsledku. Po voľbách sa v Dillí musí postaviť budúca vláda, či už nová alebo stará, alebo sa my EÚ musíme posunúť k tým, ktorí chcú nielen hovoriť, ale aj prísť k nejakému záveru.
<P>
A nakoniec vítam pána Panellu, ďalšieho rečníka, ktorý je novým hovorcom Skupiny aliancie liberálov a demokratov za Európu pre obchod. Možno sa návšteva Výboru pre medzinárodný obchod ukáže ako vhodná. Mali by sme ho privítať.
<SPEAKER ID="071" NAME="Marco Pannella" LANGUAGE="IT">
Vážená pani predsedajúca, dámy a páni, myslím, že do istej miery by sme mohli začať s tým - keďže tieto termíny boli v posledných pár dňoch dosť rozširované - čo máme robiť, pán komisár, so zvláštym porovnaním medzi človekom z Dauhy alebo človekom po Dauhe - ako sme dúfali - a človekom z Davosu. Nemám, samozrejme, pocit, že toto je adekvátne rozlíšenie, je však zaujímavé.
<P>
Teraz zisťujeme, že sme, ako ste povedali, pán komisár, trochu závislí od udalostí, ktoré sa nedejú v Európe: udalostí v Spojených štátoch, udalostí v Indii a pán Ford nám tiež práve pripomenul dôležité oblasti, ako je Združenie národov juhovýchodnej Ázie alebo Južná Kórea. Skutočný problém však spočíva v tom, do akej miery sme Komisia a Európska únia dnes schopní znášať výbuch pred chvíľkou spomínaného nacionalizmu a myšlienok hospodárskej sebestačnosti a nových protekcionistických ilúzií, ktorý veľmi sťažuje vašu prácu, pán komisár, ako aj prácu našej Európskej únie.
<P>
Myslím si, že v tejto volebnej kampani bude mimoriadne dôležité pochopiť, ako ďaleko dokáže zájsť Socialistická skupina v Európskom parlamente, Skupina Európskej ľudovej strany (kresťanských demokratov) a európskych demokratov a Skupina Aliancie liberálov a demokratov za Európu spolu s ostatnými zúčastnenými stranami, aby našli spôsob, ako vypracovať náš návrh, návrh, pre ktorý ste boli, pán komisár, menovaný hovorcom, a do akej miery môžeme skutočne dokázať urobiť z neho európsky návrh a nie iba návrh, alebo by som mal povedať, naše brusselské centrum proti sérii hlavných miest, ktoré si už všetky robia po svojom, ako sa už, žiaľ, mnohokrát stalo v minulom storočí.
<SPEAKER ID="072" NAME="Jacky Hénin">
v mene skupiny GUE/NGL. - (FR) Vážená pani predsedajúca, nemá zmysel to popierať: počas júlových rokovaní Bushovu administratívu a Európsku úniu chytili do ich vlastnej pasce India a Čína. Ďalej v protiklade s pokryteckými tvrdeniami liberálnych ekonómov, podľa ktorých by neúspech v Dauhe mal byť katastrofou pre chudobné krajiny, nič také sa nestalo.
<P>
Naopak, pre tieto krajiny v zložitej situácii to znamenalo historickú príležitosť v kontexte poznačenom značným kolísaním cien surovín. Dokonca aj odborníci pripúšťajú, že zisky, v ktoré mohli dúfať najchudobnejšie krajiny, boli o dosť nižšie ako daňové straty spôsobené zánikom ciel v tých istých krajinách, ciel, ktoré by boli dosiahli sumu 60 miliárd USD.
<P>
Počas týchto rokovaní Komisia zamotaná vo svojich liberálnych dogmách prejavila aboslútny nedostatok zodpovednosti voči ľuďom Európy tým, že zašla tak ďaleko, že navrhla škodlivú, dokonca pod cenu predanú výrobu áut na území EÚ pre to, aby sa jej podarilo dosiahnuť dohodu.
<P>
Čo sa týka Svetovej obchodnej organizácie (WTO) a Komisie, existujú len spotrebitelia a nikdy tvorcovia bohatstva. Práve toto chápanie vecí je prameňom súčasnej krízy, keďže tým, že robí konkurenciu alfou a omegou všetkého, tlačí nás smerom k ešte väčšej mzdovej deflácii, a teda k úplnému zbedačeniu pracujúcich a systematickej deštrukcii sociálnej ochrany.
<P>
Keby sa rokovania v Dauhe mali skončiť, bola by to pohroma pre všetky národy. A čo je v súčasnom kontexte obzvlášť bolestivé, je skutočnosť, že napriek tomu, že sa berie do úvahy značná zaznamenaná strata, existuje túžba pokračovať nesprávnym smerom bez ohľadu na cenu. Existuje naliehavá potreba prebudovať WTO tak, aby tam mohla byť zavedená demokracia.
<SPEAKER ID="073" NAME="Corien Wortmann-Kool" AFFILIATION="PPE-DE">
(NL) Rokovania v Dauhe prebiehali pomerne dlho a treba pochváliť Európu za to, že urobila skutočný pokrok smerom k zjednoteniu našich pozícií. Európa predložila ďalekosiahly návrh týkajúci sa poľnohospodárstva, ale, žiaľ, naše úsilie nebolo opätované ostatnými krajinami. To je ďalší dôvod, prečo je také dôležité chápať balík ako celok, čo znamená zahrnúť NAMA (prístup na trh s nepoľnohospodárskymi výrobkami) a služby.
<P>
Môžete si byť istí mojou plnou podporou vo vašich snahách dosiahnuť rýchlu dohodu. Ako Európania sa musíme chrániť pred protekcionistickými praktikami, ktoré sa čoraz viac rozširujú, hlavne kvôli zlej situácii vo svetovom hospodárstve, ale aj pod zámienkou ochrany potravinovej bezpečnosti. Ako Európania musíme znovu opakovať náš neochvejný záväzok voči myšlienke reciprocity. Ak budeme otvorení, potom musia byť otvorení aj oni.
<P>
Čo by sme mali v tomto smere očakávať od nového prezidenta Spojených štátov a od balíka opatrení, ktorý práve oznámil? Čo môžeme očakávať od Číny? Je to vlastne hlavne táto oblasť, kde sa spoliehame na vaše konanie, keďže v týchto časoch hospodárskej a finančnej krízy s hromadným prepúšťaním a zhoršujúcimi sa hospodárstvami práve toto otvorenie trhu má potenciál podporovať naše záujmy.
<P>
Vážená pani predsedajúca, naše otázky boli formulované s úmyslom zdôrazniť prospech, aký môžu naši občania očakávať od takého balíka opatrení, a to, čo sme v takom balíku schopní ponúknuť my. Úplne chápem, že nemôžete tieto otázky zodpovedať v krátkom čase, ktorý tu máme k dispozícii, ale chcem vás vyzvať, aby ste v nasledujúcich týždňoch a mesiacoch transparentne komunikovali s občanmi o predložených otázkach a o význame, ktorý pre nich majú. Je to mimoriadne dôležité, keďže sa blížia európske voľby, a dúfam, že sa môžeme na vás spoľahnúť v tom, že táto záležitosť bude naďalej patriť medzi prioritné body programu.
<SPEAKER ID="074" NAME="Francisco Assis" AFFILIATION="PSE">
(PT) V súvislosti s touto veľmi vážnou finančnou a hospodárskou krízou je absolútne nevyhnutné pohnúť sa ďalej a dokončiť rokovania v Dauhe.
<P>
V čase krízy je vždy tendencia podliehať pokušeniu protekcionizmu. Protekcionizmus je vlastne druh neurózy, ktorá má sklon postihovať spoločnosti a štáty v časoch, keď čelia vážnym krízam ako je tá, ktorú práve zažívame. Musíme preto jednoznačne bojovať proti možnému vzniku tohto protekcionistického pokušenia, pretože z histórie vieme, kam nás to dovedie. Vedie to k všeobecnému ochudobneniu svetového spoločenstva a v žiadnom prípade to neprispeje k riešeniu vážnych problémov, ktorým čelíme. Jedna vec je však protekcionizmus, ktorý je potrebné rozhodne kritizovať a nepodľahnúť mu, a druhá, celkom odlišná vec, je potreba zaručiť ochranu zákonných záujmov v rôznych oblastiach sveta, do ktorých sme rozdelení. Tu má Európska únia takisto povinnosť zastávať záujmy Európanov, a to nielen záujmy Európanov ako spotrebiteľov, ale aj záujmy Európanov ako výrobcov.
<P>
To je dôvod, prečo je dôležité pokračovať v multilateriálnych rokovaniach v Dauhe. Tak, ako vieme, že protekcionizmus je naozaj chybou, vieme aj to, že nekontrolovaná liberalizácia medzinárodného obchodu nevyhnutne vedie k veľmi vážnym katastrofám z hospodárskeho a sociálneho hľadiska. Jediný spôsob, ako sa vyhnúť takejto nekontrolovanej liberalizácii, je uzatvorenie dohody na príslušnom fóre, ktorým je Svetová obchodná organizácia, multilaterálnej dohody, ktorá ustanoví pravidlá pre ochranu zákonných záujmov všetkých zúčastnených strán. Úlohou Európskej komisie a Európskej únie je aj v tomto prípade práve znovuzískanie dôvery Európanov.
<P>
V Európe v súčasnosti existuje aj kríza dôvery z hľadiska kapacity pre obranu a politickú reguláciu tých, ktorí ju zastupujú, či sú to členské štáty, Európska komisia alebo Európska únia ako celok. Preto úloha, ktorá pred nami stojí, je práve pomôcť skoncovať s krízou zastupovania a dôvery zabezpečením toho, že budeme postupovať správnou cestou. Správna cesta v tomto prípade je zabezpečiť viacstrannú dohodu s ochranou všetkých našich zákonných záujmov.
<SPEAKER ID="075" NAME="Georgios Toussas" AFFILIATION="GUE/NGL">
(EL) Vážená pani predsedajúca, strategická voľba Európskej únie a buržoáznych vlád uprostred hlbokej kapitalistickej krízy - krízy v akumulácii kapitálu a nadprodukcii, ktorá tiež trápi členské štáty Európskej únie - je použiť Svetovú obchodnú organizáciu ako dôležitú oporu s aktívnou úlohou pri zavádzaní úplnej liberalizácie obchodu, privatizácie a prevzatí vedenia, ako aj pri prenikaní európskych monopolov na nové trhy. Cieľom kola rokovaní v Dauhe je koordinovať rozhodujúcu bitku pomocou kapitálu, aby mohli nadnárodné spoločnosti drancovať suroviny tretích krajín a zvyšovať vykorisťovanie pracujúcich v celom kapitalistickom svete. Protiľudová spoločná poľnohospodárska politika je dôvodom na podporu cieľov Európskej únie liberalizovať trhy s nepoľnohospodárskym tovarom a službami, aby sa chránili pracovné miesta v imperialistickej pyramíde. Pochopiteľne sa zaujímame o medzinárodný obchod a jeho vývoj na základe vzájomného prospechu. Za kapitalistických podmienok je však nemožné, aby bol globálny obchod rovnocenný a založený na vzájomnom prospechu. To je dôvod, prečo je naliehavo potrebné vystupňovať boj pracujúcich v antiimperialistickom, antimonopolnom smere, aby sa dosiahla radikálna zmena na medzinárodnej úrovni aj v každej jednotlivej krajine.
<SPEAKER ID="076" NAME="Nils Lundgren" LANGUAGE="SV">
Vážená pani predsedajúca, minulý rok stroskotalo kolo rokovaní v Dauhe. Je to mimoriadne vážny stav vecí. Vďaka posunu smerom k celosvetovému voľnému obchodu sa za posledných niekoľko desaťročí dostal neuveriteľný počet ľudí z chudoby v rozsahu, ktorý naozaj zmenil svet. Teraz je však svetové hospodárstvo vo veľmi hlbokej kríze. Nie je to výsledok voľného obchodu a tejto formy globalizácie, ale je to výsledok globálnej finančnej krízy. Situácia je podobná tej, ktorú sme zažili na konci dvadsiatych rokov minulého storočia.
<P>
Tento druh finančnej krízy má za následok globálnu stagnáciu. Naposledy to priviedlo k moci Hitlera. Viedlo to k hrôzam druhej svetovej vojny a k 50-ročnému komunistickému otroctvu v polovici Európy a polovici Ázie. Toto sú dôležité otázky, o ktorých tu hovoríme. Najzávažnejšou príčinou globálnej stagnácie bolo vtedy oživenie protekcionizmu. Štáty jeden po druhom zavádzali clá, kvantitatívne obmedzenia, nariadenia kupovať domáce výrobky a konkurenčné devalvácie.
<P>
Existuje vysoké riziko, že sa táto situácia teraz zopakuje. Je veľa znepokojujúcich náznakov. Prezident Obama vlastne vyhral voľby s protekcionistickým programom. Vidíme prvé náznaky. Teraz sa má rokovať o veľkom balíku, ktorý skutočne obsahuje ustanovenie "Kupujte americké výrobky" týkajúce sa výrobkov z ocele pre stavebný priemysel. To môže byť začiatok.
<P>
Keby boli dvere otvorené, ostatné krajiny zistia, že môžu urobiť niečo podobné, ak uvážime, ako zle situácia vyzerá. Tie krajiny vo svete i v rámci EÚ, ktoré sú v súčasnosti veľmi postihnuté, budú v pokušení sľubovať svojim pracujúcim a svojim podnikom ochranu proti zahraničnej konkurencii. Trendy sú jasne vidieť: ak tento proces začne, nebude ho možné zastaviť. Bude to naozaj katastrofálne.
<P>
EÚ je najväčší obchodný blok na svete, a preto má veľkú zodpovednosť. V oblasti obchodnej politiky EÚ hovorí jedným hlasom a tentoraz je to pozitívne, ale čo vlastne tento hlas teraz hovorí? Sú dôvody na pesimizmus.
<P>
Kľúč k úspechu leží v odvetví poľnohospodárstva. Kampane Francúzska a Nemecka prinútiť EÚ nakupovať sušené mlieko a maslo a začať dotovať vývoz mliečnych výrobkov však nie sú dobrým znamením pre budúcnosť. To je politika úzkoprsých vlastných záujmov a nie štátnictva.
<P>
Preto by Rada a Parlament mali ihneď vydať jasné vyhlásenie, podľa ktorého bude EÚ brániť voľný obchod po celom svete a otvárať cestu pokroku v obchode s poľnohospodárskymi výrobkami. Nič nemôže byť dôležitejšie než to. Ďakujem vám za príležitosť prehovoriť.
<SPEAKER ID="077" NAME="Christofer Fjellner" AFFILIATION="PPE-DE">
(SV) Na úvod by som chcel vyjadriť súhlas s predchádzajúcim rečníkom, že rokovania v Dauhe sú mimoriadne dôležité, ale rád by som dodal, že asi nikdy neboli dôležitejšie ako práve teraz. Domnievam sa, že práve uprostred tejto finančnej krízy potrebujeme viac než kedykoľvek predtým ukázať, že celosvetový obchodný systém skutočne funguje.
<P>
Zabudnúť na rokovania v Dauhe a povedať, že nie sme schopní dosiahnuť globálne dohody o obchode, by bolo, myslím si, katastrofou, ktorá by mohla podkopať celý globálny obchodný systém. Neúspech kola rokovaní v Dauhe nás asi nikdy nebude stáť viac než práve teraz.
<P>
Dôvodom toho, že rokovania v Dauhe sú teraz dôležitejšie než kedykoľvek predtým, je práve finančná kríza. Podľa môjho názoru najväčšie riziko, ktorému čelíme v tejto finančnej kríze, nie je nedostatok kapitálu pre trh pôžičiek, najväčším rizikom je to, že spúšťa protekcionistické trendy. Videli sme to počas histórie. Stalo sa to v tridsiatych rokoch minulého storočia, vyústilo to doslova v katastrofu pre svetové hospodárstvo a stalo sa to aj v sedemdesiatych rokoch.
<P>
Myslím, že už môžeme vidieť známky toho, že sa svet nazdáva, že môže tieto základné problémy riešiť prostredníctvom väčšieho protekcionizmu, napriek skutočnosti, že existuje riziko, že sa protekcionizmus bude šíriť a bude vyvolávať ešte väčšiu krízu svetového hospodárstva. Deje sa to v oblasti služieb, finančných služieb a najmä obchodu so službami. V odvetví finančných služieb vidíme rásť protekcionizmus veľmi rýchlo.
<P>
Ale vráťme sa k dnešnému pohľadu na kolo rokovaní v Dauhe. Počas celého obdobia, keď sme v Dauhe rokovali, kritizoval som hlavne to, že to začalo byť o poľnohospodárstve a stále viac a viac o poľnohospodárstve. Podľa mňa je to extrémne zúžený program a skutočne si myslím, že svetový obchod si zaslúži oveľa širší prístup, obzvlášť vzhľadom na skutočnosť, že poľnohospodárstvo je relatívne malá časť svetového obchodu, ak ho porovnáme napríklad s kombinovaným sektorom priemyselného tovaru a služieb. Domnievam sa tiež, že zodpovedá za relatívne malú časť rastového potenciálu, azda obzvlášť tu v Európe. Nové príležitosti pre prístup na trhy a globálne otváranie nových trhov, najmä pre obchod so službami ale aj pre priemyselný tovar, sú pre uvedenie vecí do pohybu a pre oživenie globálneho rastu podľa mňa najdôležitejšie.
<P>
Preto by som chcel položiť Komisii otázku. Čo zamýšľa Komisia urobiť a aké iniciatívy prebiehajú v súčasnosti s cieľom umožniť rozšírenie rokovaní v Dauhe, aby sme sa dostali z tejto únavnej situácie, v ktorej všetci len posedávame a vyčítame si obchod v oblasti poľnohospodárstva a stále len poľnohospodárstva, keď vieme, že svetové hospodárstvo potrebuje oveľa širší program obchodu zahŕňajúci aj obchod so službami a priemyselný obchod. Ďakujem veľmi pekne.
<SPEAKER ID="078" NAME="Mairead McGuinness" AFFILIATION="PPE-DE">
Vážená pani predsedajúca, rada by som privítala pani komisárku. Som si istá, že veľmi dobre pozná dôvody, prečo bol jej predchodca, pán Mandelson, v Írsku dobre známy.
<P>
O probléme rokovaní v Dauhe sa nehovorí medzi ľuďmi Európy. Rozpráva sa o ňom na miestach, ako je toto, ale keď sa stretnem s ľuďmi, ktorí napríklad prišli o prácu, tí nehovoria "Urobme Dauhu". Preto si myslím, že nie je žiadna súvislosť medzi Dauhou a hospodárskym rozvojom napriek všetkým teóriám, o ktorých sa tu rokuje.
<P>
Pokiaľ ide o globalizáciu finančných trhov, mohla by som pripomenúť, že v tomto prípade sa nám globalizácia nepodarila - hoci by možno bolo lepšie povedať, že sa nám nepodarila alebo že bola nedostatočná regulácia finančných trhov. Zaujali ma nedávne poznámky pána komisára McCreevyho, podľa ktorých niektoré problémy v tejto oblasti boli zapríčinené stavebnými impériami regulačných orgánov členských štátov. To je už asi na inú rozpravu, ale je to príkladom toho, že hoci hovoríme o globalizácii ako o veľkej veci, neplatilo to vo finančnom odvetví.
<P>
Čo sa týka poľnohospodárstva, o ktorom hovorili rečníci predo mnou, vyrozumela som, že nie poľnohospodárstvo bolo v Dauhe prekážkou. Ale je to veľmi závažná otázka, o ktorú mám obrovské obavy. Možno je to tým, že nakoľko som staršia ako posledný rečník, ktorý je z mojej politickej skupiny, považujem poľnohospodárstvo za dosť dôležité, pretože produkuje potraviny a je preto na rebríčku vyššie, než ho umiestnil on. Myslím, že na to by sme nemali zabudnúť. Hlasovali sme v Parlamente o mojej správe o globálnej potravinovej bezpečnosti. Sme tým patrične znepokojení. Mala by to byť otázka, o ktorej sa rokuje na úrovni Dauhy.
<P>
Ďalším problémom je, ako môžu byť európski výrobcovia - poľnohospodári - konkurencieschopní, keď v Európskej únii máme odlišné, vyššie normy pre starostlivosť o zvieratá vo vzťahu k životnému prostrediu, čomu sa WTO nevenuje. Naši občania nás budú nasledovať len vtedy, ak sa tieto otázky budú riešiť v Svetovej obchodnej organizácii. Úprimne povedané, myslím si, že ešte nikdy sme nepotrebovali otvorenejšiu diskusiu o týchto veciach tu v Parlamente a v Ženeve viac než teraz.
<P>
Chcela by som vás požiadať, či by ste sa mohli vo svojich záverečných pripomienkach venovať niektorým z týchto veľmi skutočných problémov, aby si ľudia uvedomili, že sa o nich diskutuje. Nezdá sa mi, že by sa rokovania v Dauhe vyvíjali takou rýchlosťou, ako navrhujete. Možno sa mýlim.
<SPEAKER ID="079" NAME="Paul Rübig" AFFILIATION="PPE-DE">
(DE) Vážená pani predsedajúca, vážená pani komisárka, dámy a páni, v súvislosti s kolom rokovaní v Dauhe by som chcel vedieť, ako chce Generálne riaditeľstvo pre obchod zaistiť colnú kvótu, ktorá posilní konkurencieschopnosť európskeho fermentačného priemyslu. Colná kvóta spĺňa veľmi dôležitú funkciu, pretože fermentačný priemysel musí ostať medzinárodne konkurencieschopný.
<P>
Po druhé, ako odpoviete na ustanovenie týkajúce sa ocele, ktoré práve schválil americký kongres a ktoré by zakázalo použitie ocele z EÚ v Spojených štátoch?
<SPEAKER ID="080" NAME="Czesław Adam Siekierski" AFFILIATION="PPE-DE">
(PL) Vážená pani predsedajúca, cieľom kola rokovaní v Dauhe bolo pomôcť najchudobnejším krajinám v rozvoji a pozdvihnúť ich z chudoby. Na jednej strane preto musíme urobiť všetko preto, aby sme pomohli, na druhej strane nesmieme zabúdať na naše vlastné podniky a poľnohospodárov.
<P>
Preto by som chcel položiť otázku: ako môžeme chrániť naše malé a stredné podniky pred bankrotom a ako môžeme chrániť naše malé poľnohospodárske podniky pred konkurenciu z Číny, Indie či Brazílie? Povedzme nahlas a jasne, že na dovoz akéhokoľvek druhu produktu do EÚ, či už sú to topánky alebo hovädzie mäso, sa musia splniť konkrétne normy. Potom budeme môcť hovoriť o rovnakých podmienkach pre hospodársku súťaž.
<P>
Dokončiť rokovania v nasledujúcich mesiacoch bude veľmi náročné, pretože chýba politická vôľa na strane tých čelných predstaviteľov, na ktorých pri rokovaniach skutočne záleží. Hrozí nebezpečenstvo, že v dôsledku súčasnej svetovej hospodárskej krízy sa protekcionizmus zvýši.
<SPEAKER ID="081" NAME="Zbigniew Zaleski" AFFILIATION="PPE-DE">
(PL) Chcel by som povedať, že keď som počúval poslednú rozpravu v katarskej Dauhe, mal som dojem, že rozvojové krajiny majú na nás, vyspelé krajiny, ťažké srdce. Možno je to len istý druh odozvy na koloniálnu minulosť alebo je to tým, že privykli na priamu pomoc, a tak vlastne na akýsi druh charity. Zdá sa mi, že bohaté krajiny môžu pomôcť prostredníctvom dobrého obchodu, dobrých štandardov a vzdelávania. Nie je nič dôležitejšie ako dosiahnuť, aby miestne podnikateľské prostredie bolo nezávislé, a vybudovať horizontálne vzťahy medzi krajinami Afriky, Ázie a Latinskej Ameriky. Myslím si tiež, že manažment, spolupráca a dobré štandardy sa učia práve pri poskytovaní služieb. V súvislosti s tým je pre obe strany veľmi dôležitý dôraz na otvorenie trhu službám.
<SPEAKER ID="082" NAME="Mairead McGuinness" AFFILIATION="PPE-DE">
Vážená pani predsedajúca, ďakujem vám, že ste mi dali ďalšiu minútu, je to dôležité pre moje poznámky o poľnohospodárstve. Vznikol dojem, že európski poľnohospodári sú jediní, ktorí majú starosti. Pravdou však je, že indickým vyjednávačom v Dauhe robia starosti ich malí poľnohospodári a hrozivé dôsledky, ktoré by posun k voľnému obchodu znamenal nielen pre jednotlivých poľnohospodárov, ale aj pre sociálnu stabilitu v ich krajine. Takže problém poľnohospodárstva sa týka všetkých partnerov v rokovaní a my by sme si to mali priznať. Pani komisárka, možno by ste sa toho vo svojich záverečných poznámkach mohli znova dotknúť.
<SPEAKER ID="083" NAME="Catherine Ashton">
členka Komisie. - Vážená pani predsedajúca, pokúsim sa stručne zareagovať na obavy, ktoré vyjadrili poslanci.
<P>
Pán Papastamkos, súhlasím s vami, pokiaľ ide o právnu a regulačnú záťaž. Je veľmi dôležité venovať jej náležitú pozornosť. Je dôležité, aby sa riešila, a súhlasím tiež s tým, že v tejto súvislosti je dôležitá bezpečnosť.
<P>
Veľa poslancov, najmä pán Lundgren a pán Rübig, ako aj pán Papastamkos, hovorilo o ustanovení "Kupujte americké výrobky", ktoré teraz prerokúva kongres. Poslanci asi vedia, že sa zakladá na zákone o obchode z roku 1979. My už toto ustanovenie máme, ale prostredníctvom Dohody o vládnom obstarávaní máme recipročné dohovory, na základe ktorých môžu krajiny, ktoré dohodu podpísali, predkladať svoje ponuky na tieto projekty. My dúfame - a to sme Američanom aj povedali - že skončíme tam, kde sme boli predtým. Tie právne predpisy som čítala. Aj mňa veľmi znepokojujú.
<P>
Koncom februára pôjdem do Ameriky na stretnutie s novým obchodným zástupcom Spojených štátov, ktorého menovanie do úradu bude, ako dúfame, do tej doby už schválené, a môžem poslancov ubezpečiť, že o týchto otázkach sa v každom prípade bude hovoriť.
<P>
Pán Ford vzniesol niekoľko otázok týkajúcich sa bilaterálnych vzťahov. Kórea napreduje a na ASEAN-e hľadám tú pružnosť, o ktorej sme predtým hovorili s pánom Fordom, aby sme v tejto veci pokročili, ale súhlasím tiež s tým, že hodnotu a význam multilaterálnych dohôd nič nenahradí.
<P>
Pokiaľ ide o to, čo sme povedali o Indii, predseda vlády Singh dal jasne najavo, že mu na tom veľmi záleží. Súhlasím s pani McGuinnessovou, že otázka poľnohospodárstva v Indii, ku ktorej sa ešte vrátim, je veľmi dôležitá. Minulý týždeň som sa v Londýne stretla s Kamalom Nathom a rozprávali sme sa o Dauhe a on ako indický minister obchodu upozornil presne tak, ako pani McGuinessová na to, ako neuveriteľne dôležití sú malí samozásobiteľskí poľnohospodári. Plne súhlasím s jej poznámkami a v každom prípade s tým, čo povedal pán minister.
<P>
Pán Pannella, nemyslím si, že sme vydaní napospas udalostiam. Myslím, že my ako Európa musíme vytrvať, využiť svoj vplyv a dať jednoznačne najavo, že súhlasíme s tým, čo ste povedali o zásadnom význame boja proti protekcionizmu. Je to veľká úloha a jednou z úloh, ktoré sú v nej obsiahnuté, je komunikácia, aby ľudia rozumeli.
<P>
Bohužiaľ, pán Hénin na moju odpoveď nepočkal, ale tu nejde o obetovanie priemyslu pre spotrebiteľov. Ide o priemyselný rast a rozvoj. Ide o ochranu pracovných miest pre pracujúcich, pretože vieme, aký je práve preto dôležitý obchod a vývoz. Pokiaľ ide o inštitucionálne zmeny vo WTO, mohli by sme všetok čas venovať len tomu, ale ja chcem venovať čas hľadaniu praktických spôsobov, ako prekonať toto ťažké obdobie hospodárstva.
<P>
Pani Wortmannová-Koolová hovorila o službách. Súhlasím s tým, že je to veľmi dôležité. Veľmi dôležitá je tiež transparentnosť. S tým absolútne súhlasím.
<P>
Pán Assis, ochrana našich záujmov je úplne v poriadku, nie však protekcionizmus. Medzi tým je zásadný rozdiel, v ktorom musíme mať jasno, a pri tom všetkom musíme zabezpečiť aj ochranu pracovných síl.
<P>
Pokiaľ ide o poľnohospodárstvo, ako som povedala, je nesmierne dôležité, aby sme boli schopní zabezpečiť rozvoj našich odvetví. Ide tu o výrobu potravín a je to veľmi dôležité pri kole rokovaní v Dauhe. Moja kolegyňa Mariann Fischer Boelová vynaložila veľké úsilie na to, aby európske stanovisko týkajúce sa poľnohospodárstva bolo pevné. Predstavuje absolútny základ všetkej snahy, ktorú vyvíjam v našich bilaterálnych, regionálnych a multilaterálnych rozhovoroch s cieľom zabezpečiť čo najlepšie možnosti na budúcu ochranu celého nášho poľnohospodárstva.
<P>
Pokiaľ ide o fermentačný priemysel, pán Rübig, je mi známe, že sa o týchto otázkach teraz diskutuje, ale veľmi rada sa k nim s vami vrátim konkrétnejšie.
<P>
Napokon pokiaľ ide o malé a stredné podniky, pán Siekierski, je veľmi dôležité, aby sme naše malé podniky chránili. Úzko spolupracujem s Günterom Verheugenom na tom, aby podnikateľský a obchodný sektor účinne spolupracovali, aby sme tak malým podnikom dali možnosť informovať nás, kde potrebujú, aby sa otvorili trhy, aby sme ich podporili tým, že im pomôžeme pri otváraní týchto trhov a aby sme podporili ich obchodné aktivity.
<SPEAKER ID="084" NAME="Predsedajúca">
Rozprava sa skončila.
