<CHAPTER ID="013">
Verejná ponuka cenných papierov a harmonizácia požiadaviek na transparentnosť (zmena a doplnenie smerníc 2003/71/ES a 2004/109/ES) (rozprava)
<SPEAKER ID="473" NAME="Predsedajúci">
Ďalším bodom programu je správa pána Wolfa Klinza v mene Výboru pre hospodárske a menové veci o návrhu smernice Európskeho parlamentu a Rady, ktorou sa menia a dopĺňajú smernice 2003/71/ES o prospekte, ktorý sa zverejňuje pri verejnej ponuke cenných papierov alebo ich prijatí na obchodovanie, a 2004/109/ES o harmonizácii požiadaviek na transparentnosť v súvislosti s informáciami o emitentoch, ktorých cenné papiere sú prijaté na obchodovanie na regulovanom trhu - C7-0170/2009 -.
<SPEAKER ID="474" NAME="Wolf Klinz">
spravodajca. - (DE) Vážený pán predsedajúci, pán komisár, ak budem hovoriť trochu dlhšie ako štyri minúty, skrátim svoje záverečné pripomienky, aby som neprekročil svojich šesť minút.
<P>
Smernica o prospekte bola pôvodne vypracovaná v roku 2003 s podmienkou, že sa v septembri 2009 preskúma. Taká bola situácia. Smernica o prospekte sa týka doplnenia, schválenia a zverejnenia prospektov ako nevyhnutnej podmienky na verejnú ponuku cenných papierov alebo ich uvádzanie na regulovaný trh v rámci Európskej únie. Súčasné preskúmanie sa vo všeobecnosti týka technických aspektov a má za cieľ odstrániť právnu neistotu a neodôvodnene náročné požiadavky.
<P>
V prvom rade by som sa veľmi rád poďakoval všetkým poslankyniam a poslancom, ktorí s nami spolupracovali na tejto záležitosti, ako aj všetkým tieňovým spravodajcom. Veľmi dobre sa nám spolupracovalo, a to sa týka aj spolupráce s Komisiou. Bez takej dobrej spolupráce by vlastne nebolo možné doviesť tento balík do úspešného konca v prvom čítaní za menej ako desať mesiacov. Teraz by som rád stručne predstavil dohodu, ku ktorej sme dospeli - a to sa týka trojstranných rokovaní - v podobe ôsmich hlavných bodov, v prípade ktorých sme dokázali dosiahnuť dohodu.
<P>
Po prvé, jedným z našich cieľov bolo zjednodušiť prístup ku kapitálu na trhu pre malé a stredné podniky. Viete, že v Spojených štátoch je omnoho vyššie percento spoločností vrátane malých a stredných podnikov, ktoré získavajú finančné prostriedky prostredníctvom trhu, kým v Európe, a to najmä medzi malými podnikmi, je bežnou praxou, že finančné prostriedky sa získavajú prostredníctvom bankových úverov. Snažíme sa vytvoriť príležitosti pre malé podniky, aby využívali trh častejšie ako predtým. Preto sme zvýšili prah na vyňatie z prahových požiadaviek, ktoré v konečnom dôsledku zaťažujú malé a stredné podniky byrokraciou a nákladmi, z 2,5 milióna EUR na 5 miliónov EUR.
<P>
Druhý bod sa týka ochrany investorov: chceme zabezpečiť, aby sme v priebehu takéhoto zjednodušenia mohli poskytovať dostatočné záruky malému súkromnému investorovi. To je dôvod, prečo sme zvýšili prah na vyňatie z požiadaviek na prospekt pre cenné papiere s menovou hodnotou 50 000 na menovú hodnotu 100 000.
<P>
Tretí bod, ktorý chcem spomenúť, sa týka otázky, ako umožniť zamestnancom podieľať sa na základnom kapitále spoločnosti bez toho, aby musela príslušná spoločnosť znášať pomerne vysoké náklady na začatie prospektu. Ide tu teda o zmiernenie požiadavky na prospekt pri ponúkaní programov účasti zamestnancov. Zaviedli sme tu doložku o proporcionalite tým, že sme odstránili nepotrebnú požiadavku na poskytovanie údajov. Zároveň sme však zabezpečili existenciu dokumentu s podrobnými základnými informáciami, aby tí zamestnanci, ktorí majú prospech z tejto formy účasti, mali predstavu o tom, čo vlastne dostávajú. Zabezpečili sme tiež, aby spoločnosti registrované v tretej krajine, t. j. v krajine mimo Európskej únie, boli rovnako ako európske spoločnosti vyňaté z požiadavky na prospekt, keď poskytujú svojim zamestnancom akcie, pod podmienkou, že sú schopné dokázať rovnocennosť s požiadavkami na poskytovanie údajov.
<P>
Štvrtá oblasť, o ktorej sme rokovali a v prípade ktorej sme dosiahli dohodu, sa týka záležitosti všeobecne známej ako súhrn prospektu. Môžete sa na to pozerať takto: prospekt je typicky hrubý rozsiahly dokument, ktorý často pozostáva z niekoľko sto strán. Existuje však aj súhrn, ktorý má často ďalších 50, 60 alebo 70 strán. Od Parlamentu požadujeme, aby tento dokument skrátil na takzvané kľúčové informácie pre investorov, čiže dokument s dôležitými informáciami pre investorov, ktorý má povahu dokumentov poskytovaných tradičnými investičnými fondmi, podnikmi kolektívneho investovania do prevoditeľných cenných papierov (PKIPCP). Komisia to v skutočnosti nevzala do úvahy a chcela iba zabezpečiť, aby boli kľúčové informácie naozaj obsiahnuté v súhrne.
<P>
Teraz sme sa dohodli, že zatiaľ čo súhrnu ponecháme jeho súčasnú podobu, mali by sme zabezpečiť, aby skutočne obsahoval kľúčové informácie, ktoré sa budú v konečnom dôsledku stanovovať prostredníctvom požiadaviek v smernici a vypracovania na úrovni 2. Pomôže to podstatne skrátiť súhrn, ktorý bude potom namiesto 60, 70 alebo 80 strán pozostávať z asi 20 alebo 30 strán. Prispeje to tiež k jeho lepšej čitateľnosti, najmä pre malého investora. Je to dôležité, pretože chceme, aby bol malý investor v obraze.
<P>
Po piate, otázka zodpovednosti: keď sa vypracuje prospekt, kto zaručuje presnosť jeho obsahu? Najmä ak tento prospekt využíva sprostredkovateľ, ak obsah nejako svojvoľne mení, potom je zodpovednou stranou tento sprostredkovateľ. Požiadavka na prospekt vyprší buď keď skončilo obdobie ponuky, alebo keď začalo obchodovanie, podľa toho, ktorá z týchto alternatív sa uskutoční neskôr.
<P>
Po siedme, klauzula o preskúmaní: rovnako ako v predchádzajúcom prípade, aj táto smernica sa preskúma po piatich rokoch.
<P>
Môj posledný bod sa týka toho, že tento dokument je prvým právnym predpisom, ktorý sa zosúladil s ustanoveniami Lisabonskej zmluvy. V neposlednom rade mi dovoľte poznamenať, že predsedníčke Výboru pre hospodárske a menové veci sa podarilo zabezpečiť, aby sa Parlamentu poskytol dostatok času. Máme tri mesiace, aby sme Komisii predložili odpoveď, a v prípade potreby sa termín predĺži o ďalšie tri mesiace. Vzhľadom na už povedané sme sa dohodli, že ak zlyhajú všetky ostatné možnosti, zaručíme skoré schválenie, t. j. aby sa tento právny predpis prijal v čo najkratšom čase.
<P>
S tým sú spokojné všetky strany.
<SPEAKER ID="475" NAME="Michel Barnier" LANGUAGE="FR">
Vážený pán predsedajúci, vážené dámy a vážení páni, dňa 13. januára, pred tým, ako som bol vymenovaný za európskeho komisára, som mal tú česť byť vypočutý Európskym parlamentom a zaviazal som sa zlepšiť ochranu investorov a znížiť správne náklady podnikov, najmä malých a stredných podnikov, ktoré, ako vieme, tvoria 80 až 90 % hospodárskej štruktúry v rámci jednotného trhu. Teší ma preto, že Parlament prijal túto preskúmanú smernicu o prospektoch v prvom čítaní. Ide o upravenú smernicu, ktorá zjednodušuje a objasňuje pravidlá na vydávanie cenných papierov, ktorá, ako nám pán Klinz práve veľmi správne pripomenul, pomáha malým a stredným podnikom preniknúť na kapitálové trhy a ktorá pomôže posilniť vnútorný kapitálový trh. Pre rokovania o tejto smernici bola veľmi prospešná úzka spolupráca s Parlamentom, ba čo viac, Parlament a Rada navrhli dôležité zlepšenia, a, samozrejme, Komisia zohrala svoju úlohu.
<P>
Rád by som preto v mene Komisie vyjadril srdečné poďakovanie vášmu spravodajcovi pánovi Klinzovi a Výboru pre hospodárske a menové veci za efektívnu prácu a konštruktívnu spoluprácu. Sme spokojní s týmto kompromisným textom, ktorý máme pred sebou a ktorý rešpektuje myšlienku pôvodného návrhu.
<P>
Smernica o prospektoch z roku 2003 mala veľmi jasný a nevyvrátiteľný význam. Stanovovali sa v nej harmonizované pravidlá, pokiaľ ide o údaje, ktoré musia spoločnosti pri vydávaní cenných papierov uverejniť, s jednou dôležitou inováciou. Keď sa prospekt schváli v jednom členskom štáte, stane sa platným v celej Únii. Rámec z roku 2003 však bolo potrebné opätovne prispôsobiť s cieľom dosiahnuť väčšiu právnu jasnosť a účinnosť systému prospektu a znížiť správne náklady.
<P>
Z tohto dôvodu budú odteraz vďaka vám a vďaka tomuto preskúmaniu podliehať určité druhy emisií cenných papierov obmedzeným povinnostiam pri poskytovaní údajov, čo sa týka malých podnikov, malých veriteľov a prednostných práv a vládnych záruk. Zlepší sa forma a obsah súhrnu prospektu. Objasnili sa výnimky z povinnosti zverejniť prospekt v prípadoch, keď spoločnosti uskutočňujú predaj prostredníctvom sprostredkovateľov alebo maloobchodných reťazcov, alebo prideľujú akcie zamestnancom. Napokon sa zrušia povinnosti spojené s poskytovaním údajov, ktoré sa v súčasnosti prekrývajú s požiadavkami smernice o transparentnosti.
<P>
Tu je výsledok našej spoločnej práce. Táto preskúmaná smernica bude preto predstavovať vyvážený nástroj prispôsobený komplexným otázkam predkladaným investormi a emitentmi na kapitálovom trhu, či už pôjde o malé a stredné podniky, alebo o veľké prosperujúce spoločnosti. Prijatie tohto textu v prvom čítaní vyšle jasný signál, že Únia plní svoj záväzok zjednodušiť a znížiť administratívnu záťaž a zároveň zachováva a dokonca zlepšuje úroveň ochrany investorov. Preto by som sa znovu rád poďakoval vášmu spravodajcovi a vám za schválenie tohto dynamického kompromisu v prospech zjednodušenia a najmä v prospech malých a stredných podnikov v celej Európe.
<SPEAKER ID="476" NAME="Diogo Feio" LANGUAGE="PT">
Rád by som začal pripomenutím dobrej práce v rámci Výboru pre hospodárske a menové veci, ktorú umožnili návrhy jeho rôznych členov, a vyzdvihol úlohu, ktorú spravodajca, náš kolega pán Klinz, zohral pri dosahovaní pozitívneho výsledku. Keď hovoríme o prospektoch, hovoríme, samozrejme, o myšlienke zverejňovania, trhovej bezpečnosti a lepšom prístupe k investíciám. Práve z tohto dôvodu som mal niekedy pocit, že existuje zreteľný rozpor medzi ochranou, ktorú potrebujú spotrebitelia, a ochranou investorov, ktorá je taktiež nevyhnutná.
<P>
Podarilo sa nám nájsť rovnováhu. Riešenia neboli často rovnaké, je však dôležitejšie a stojí za to zdôrazniť, že pri tomto preskúmaní sa nakoniec zohľadnila situácia malých a stredných podnikov, potreba rešpektovať malých investorov, pokiaľ ide o možnosť výraznejšieho zjednodušenia, väčšej jasnosti výnimiek a nižších nákladov podnikov obmedzením toho, čo sa často stáva nadmernou administratívnou záťažou.
<P>
Je zrejmé, že v trojstranných dialógoch často nie sú stanoviská Rady, Komisie a Parlamentu úplne rovnaké. Podarilo sa nám však dosiahnuť rovnováhu, pokiaľ ide o budúcu bezpečnosť trhu na úrovni EÚ, a rád by som tu zdôraznil, že to je pozitívne.
<SPEAKER ID="477" NAME="Catherine Stihler">
v mene skupiny S&D. - Vážený pán predsedajúci, chcela by som poďakovať pánovi spravodajcovi a všetkým tieňovým spravodajcom za ich spoluprácu.
<P>
Som presvedčená, že skupina S&D prijme dosiahnuté kompromisy, pretože sú spravodlivé a pretože veríme, že budú viesť k väčšej ochrane investorov, najmä drobných maloobchodných investorov. Domnievam sa, ako povedal pán komisár, že text sa nesie v duchu pôvodnej smernice.
<P>
Keď sa pozrieme na súhrn a dokument s kľúčovými informáciami - Dr. Klinz hovoril o nich a o potrebe jasnosti, domnievam sa, že sme dosiahli formuláciu, ktorá zabezpečí jasnosť, zatiaľ čo bude zrejmé, že zodpovednosť sa bude aj naďalej viazať so základným prospektom.
<P>
Okrem toho sme objasnili lehotu, v ktorej sa požaduje zverejnenie prospektu alebo doplňujúcich informácií k nemu; objasnili sme tiež požiadavky a zodpovednosti týkajúce sa prospektu, keď sa cenné papiere predávajú prostredníctvom sprostredkovateľov a nie priamo emitentom.
<P>
Čo sa týka prahu: povedala by som, že išlo skôr o vylepšenie ako o dramatickú zmenu, ale dosiahnuté kompromisy sú spravodlivé a vyvážené a skupina S&D ich podporuje.
<P>
Myslím si, že objasnenie definície kvalifikovaného investora je vítaným krokom, ako je aj dôsledok dohľadu nad obchodovaním v tretej krajine.
<P>
V súlade s lepšou tvorbou právnych predpisov sa javí ako rozumné rozhodnutie, že v prípade systémov zamestnaneckých akcií sa nebude vyžadovať žiadny prospekt. Koniec koncov, ak zamestnanci nie sú ochotní investovať do svojej vlastnej spoločnosti, vedenie spoločnosti by na to asi malo brať ohľad.
<P>
Čo sa týka práce na delegovaných aktoch - Dr. Klinz sa o tom zmienil. Trojmesačný kompromis je mimoriadne dôležitý a je krokom k vyhoveniu Parlamentu.
<P>
Pri vypracúvaní svojho dokumentu o stavebných produktoch budem ako spravodajkyňa určite používať ako orientačný bod rozhodnutie týkajúce sa smernice o prospekte, kým orientačným bodom, ktorý používa Rada, je smernica o technológiách na zvyšovanie súkromia a nie smernica o prospekte.
<P>
Čo sa týka elektronického zverejnenia prospektu: domnievam sa, že táto záležitosť je tiež vítaná. Podmienka preskúmania po piatich rokoch je takisto vítaná.
<P>
Vážený pán predsedajúci a pán spravodajca, celkovo teda skupina S&D podporuje dosiahnutý kompromis a tešíme sa na to, že pri zajtrajšom hlasovaní podporíme túto dohodu dosiahnutú v prvom čítaní.
<SPEAKER ID="478" NAME="Olle Schmidt">
v mene skupiny ALDE. - (SV) Vážený pán predsedajúci, v dôsledku finančnej krízy sa predkladajú odôvodnené požiadavky na väčšiu transparentnosť a lepšiu reguláciu finančného trhu. Nemám s tým problém, zavedenie nových nariadení sa však tak ako vždy musí uskutočniť vyváženým spôsobom. Kapacita rastu európskeho hospodárstva sa nezvýši prostredníctvom nedobre vymyslených návrhov, aj keď majú opodstatnené ciele.
<P>
Rád by som sa preto poďakoval pánovi spravodajcovi, môjmu kolegovi Dr. Klinzovi, za vynikajúcu prácu, v ktorej sa zaujíma postoj proti týmto neprimerane podrobným pravidlám a nariadeniam. Jeho návrh zvyšuje právnu istotu a odstraňuje neopodstatnene prísne požiadavky s cieľom znížiť administratívnu záťaž spoločností o 25 % do roku 2012. Ja aj naša skupina sme, samozrejme, spokojní s kompromisom, ktorý pri rokovaniach dosiahol Dr. Klinz a ďalší. Tento návrh znižuje administratívnu záťaž malých a stredných podnikov, avšak - a domnievam sa, že je dôležité to spomenúť - bez zníženia ochrany investorov. Aj o tomto hovoril pán Barnier.
<P>
Diskusia sa, samozrejme, zamerala na prahy, ktoré sa majú uplatniť pri zverejňovaní prospektov, napríklad v súvislosti s prednostnými právami. Myslím si, že sú vyvážené a umožnia lepšie fungovanie vnútorného trhu. Z návrhu bude, samozrejme, vyplývať, že malé a stredné podniky nebudú musieť vypracúvať prospekt, a preto pre ne bude jednoduchšie prilákať kapitál. Prah sa zvyšuje z 2,5 milióna EUR na 5 miliónov EUR. Je to veľmi dobre vyvážený návrh. Regionálnym bankám to tiež zjednoduší vydávanie obligácií, keďže prah sa zvýši z 50 miliónov EUR na 75 miliónov EUR v prípade nemajetkových cenných papierov, ako sú úročené pôžičky a štruktúrované produkty.
<P>
Celkovo by som sa chcel, podobne ako náš kolega poslanec zo Skupiny progresívnej aliancie socialistov a demokratov v Európskom parlamente, poďakovať Dr. Klinzovi za skutočne vynikajúcu prácu. Táto správa je významným krokom smerom k zlepšeniu podmienok pre milióny malých podnikov v Európe.
<SPEAKER ID="479" NAME="Vicky Ford">
v mene skupiny ECR. - Vážený pán predsedajúci, viem, že toto nie je jedna z našich najzaujímavejších správ, ale zaslúži si, aby bola, pretože táto smernica o prospekte je v skutočnosti veľmi dôležitá na regulovanie prístupu európskych spoločností ku kapitálu. Sama osebe je teda rozhodujúca pre potenciál Európy na hospodársky rast v budúcnosti.
<P>
Bolo pre mňa potešením pracovať s tieňovými spravodajcami, najmä však pod vedením pána Klinza. Pôvodnému návrhu Komisie a stanovisku Rady dodal skutočnú hodnotu. Som presvedčená, že výsledný text je nielen dobrý po technickej stránke, ale predstavuje zároveň správnu rovnováhu medzi ochranou investora a zjednodušením prístupu na kapitálové trhy pre podniky v Európe. Vynaložili sme veľa úsilia, aby sme dosiahli právnu istotu, a existuje jasný postup pre aktualizovanie a dopĺňanie prospektov. Snažili sme sa poskytnúť investorom pomoc prostredníctvom obsahu súhrnu a koncepcie kľúčových informácií.
<P>
Veľkú radosť mám najmä z miernejšieho režimu poskytovania údajov v prípade prednostných práv. Domnievam sa, že to pomôže nielen väčším spoločnostiam, ale aj tým menším. V čase, keď sú trhy nestabilné, môžu byť náklady na prospekt príčinou, ktorá niektorých odradí od získavania ďalšieho kapitálu. Najmä to musíme mať teraz na zreteli.
<P>
Ide o veľmi vítaný precedens. Teším sa na ďalšiu analýzu tohto odvetvia, keď sa koncom tohto roka budeme zaoberať smernicou o trhoch s finančnými nástrojmi. Ako som už povedala, toto je príklad konkrétneho opatrenia, ktoré prijímame s cieľom zlepšiť prostredie Európy pre podnikateľov a pre investovanie v budúcnosti.
<SPEAKER ID="480" NAME="José Manuel García-Margallo y Marfil" AFFILIATION="PPE">
(ES) Vážený pán predsedajúci, pán komisár, vieme niekoľko vecí. Vieme, že táto kríza je ako meniaci sa vírus: začala ako kríza s nehnuteľnosťami, neskôr sa vyvinula na krízu bankovníctva, potom na hospodársku krízu a napokon sa z nej stala kríza vládneho dlhu, ktorá by mohla prebudiť ostatné krízy v odvetví.
<P>
Vieme tiež, že táto kríza je finančne veľmi náročná: Podľa vašich útvarov dosahujú záväzky týkajúce sa pomoci finančnému sektoru výšku 3,5 miliardy EUR: inými slovami, ide o tretinu hrubého domáceho produktu EÚ. Takisto vieme, že jednou z hlavných príčin krízy bol nedostatok transparentnosti produktov, transparentnosti v inštitúciách a na trhoch.
<P>
Práve preto je správa, o ktorej teraz diskutujeme, taká dôležitá. Ak však chcete štatistické údaje, rád by som vám pripomenul, že len v samotných Spojených štátoch sa v rokoch 2000 až 2006 zvýšil počet cenných papierov krytých aktívami štvornásobne a počet cenných papierov krytých hypotekárnymi úvermi sedemnásobne. Navyše sa nedávno na vystúpení pred súdom poradcovia jednej renomovanej banky vyjadrili, že nemali tak úplne predstavu o tom, čo vlastne predávali.
<P>
Vieme tiež - a to je tretia poznámka, že mnohé záväzky, ktoré sme prijali na úrovni krajín G20, sa nedostali - aby som citoval španielskeho básnika - od múz k divadelným hrám, teda nedostali sa od predstáv k písanému slovu.
<P>
Takisto vieme, že v rámci celého tohto pretvárania finančného sektora existujú tri zásady, ktoré považujem za kľúčové: na celoeurópske subjekty musia dohliadať celoeurópske orgány; musíme mať k dispozícii potrebné opatrenia, aby sme odhalili vírus a zabránili infekcii, a napokon musíme zabrániť, aby verejnosť sama platila za tieto infekcie, ktoré nezapríčinila.
<P>
Pán komisár, čaká vás dôležitá úloha, ktorú treba splniť, ak nechceme, aby nás ďalšia kríza nachytala na hruškách.
<P>
Na záver ešte poviem po francúzsky, že odporúčam "de l'audace, encore de l'audace et toujours de l'audace" - odvahu, viac odvahy a vždy len odvahu.
<SPEAKER ID="482" NAME="George Sabin Cutaş" AFFILIATION="S&amp;D">
(RO) Odhaduje sa, že odstránenie duplicitných povinností týkajúcich sa transparentnosti a zníženie požiadaviek na poskytovanie údajov spoločnosťami s nižšou trhovou kapitalizáciou prinesie celkovo úsporu 110 miliónov EUR za rok. Preskúmanie smernice o prospekte preto pomôže oživiť konkurencieschopnosť malých a stredných podnikov v Európskej únii. Nesmieme zabúdať, že malé a stredné podniky sú hnacou silou hospodárstva Európskej únie. V rokoch 2002 až 2008 vytvorili v Európskej únii 9,4 milióna pracovných príležitostí a v súčasnosti poskytujú zamestnanie 90 miliónom európskych občanov.
<P>
Na zníženie administratívnej záťaže európskych spoločností je zároveň potrebné harmonizovať požiadavky na finančnú transparentnosť na úrovni Európskej únie. V dôsledku toho bude musieť novovytvorený Európsky orgán pre cenné papiere a trhy monitorovať harmonizáciu právnych predpisov členských štátov, pokiaľ ide o skúmanie a schvaľovanie prospektov.
<SPEAKER ID="483" NAME="David Casa" AFFILIATION="PPE">
Vážená pani predsedajúca, počas niekoľkých posledných rokov sme boli svedkami značných turbulencií na európskych trhoch a mnohí utrpeli obrovské straty. Musíme preto zabezpečiť, aby sa investorom, najmä drobným investorom, poskytla náležitá ochrana v rámci Európskej únie. Investori by mali mať možnosť získať informácie potrebné na prijatie informovaného rozhodnutia. Dobre štruktúrovaný rámec tiež zvyšuje bezpečnosť európskeho trhu, ktorý sa tak stáva atraktívnym pre vážnych investorov.
<P>
Smernica o prospekte zohrávala dôležitú úlohu pri stanovovaní noriem odvetvia v celej Európskej únii, ako to bolo v prípade smernice o podnikoch kolektívneho investovania do prevoditeľných cenných papierov. Technické právne predpisy, ktoré regulujú toto dynamické priemyselné odvetvie, by sa mali často prehodnocovať, dolaďovať a aktualizovať, aby sa zabezpečila ich relevantnosť a aktuálnosť. Súhlasím, že niektoré ustanovenia v rámci tejto smernice boli zbytočné a malo by sa odstrániť niekoľko povinností, ktoré musia spoločnosti plniť. Výhody, ktoré poskytujú investorom, sú zanedbateľné, na samotný podnik však uvaľujú výraznú záťaž. Zjednodušenie definícií, aby sa zabránilo problémom spojeným s výkladom v rôznych členských štátoch, tiež zjednoduší situáciu v odvetví.
<P>
Na záver by som chcel zablahoželať nášmu spravodajcovi pánovi Klinzovi k jeho vynikajúcej práci. Rád by som zablahoželal aj všetkým tieňovým spravodajcom. Som presvedčený, že táto správa je vyvážená a primeraná.
<SPEAKER ID="484" NAME="Sari Essayah" AFFILIATION="PPE">
(FI) Vážená pani predsedajúca, vážený pán komisár, domnievam sa, že správa o zmene a doplnení smernice o prospekte je pozitívna, pretože veľa z týchto zmien a doplnení znižuje administratívnu záťaž spoločností. Spravodajcovia a tieňoví spravodajcovia teda spolu vykonali vynikajúcu prácu.
<P>
Na vyváženie zníženia požiadaviek na prospekt musíme vždy zohľadňovať otázku ochrany investora. Objasnil sa právny základ súhrnu prospektu a upustilo sa od myšlienky širokého právneho základu, čo je dobre, pretože by bolo ťažké pochopiť dlhý súhrn prospektu a investor by mohol mať pocit, že nie je potrebné pozorne si prečítať samotný prospekt. Súhrn prospektu musí teraz jednoducho zodpovedať súhrnu; nemôže byť medzi nimi rozpor. Skutočná právna zodpovednosť spočíva v pravdivosti informácií v riadnom prospekte. Schvaľujem aj opatrenie na objasnenie požiadaviek týkajúcich sa obsahu prospektu, pretože jednotná štruktúra môže len prispieť k zrozumiteľnosti týchto súhrnov.
<P>
V druhom pozmeňujúcom a doplňujúcom návrhu, ktorý som predložila, som chcela zabezpečiť, aby sa požiadavka na prospekt zachovala v prípade umiestnení u zamestnancov. Zakladalo sa to na názore, že so všetkými investormi by sa malo zaobchádzať rovnako. Nedá sa vždy celkom predpokladať, že malý investor spomedzi zamestnancov má dostatočné informácie o spoločnosti a jej cenných papieroch. To je pravdepodobne niečo, k čomu by sme sa mali v budúcnosti vrátiť a čo by sme mali zvážiť.
<P>
Táto smernica má dôležitý cieľ: má zabezpečiť, aby investor mohol založiť svoje rozhodnutia o investovaní na jasných a zrozumiteľných informáciách, ktoré sú ľahko dostupné. Som presvedčená, že zmena a doplnenie smernice aj napriek problému, ktorý som spomenula, by priniesli vlastnú hodnotu a zmenu tým správnym smerom.
<SPEAKER ID="485" NAME="Elena Băsescu" AFFILIATION="PPE">
(RO) Rada by som zablahoželala pánovi Klinzovi k jeho výnimočnému úsiliu, ktoré vynaložil na vypracovanie tejto správy, a objasnila nasledujúce veci. Návrh Komisie na zjednodušenie a zlepšenie smernice o prospekte poskytuje lepšiu úroveň ochrany investorov a dáva im dostatočné, primerané informácie. Táto jedinečná priepustka je platná na každom trhu Európskej únie po tom, ako ju zaregistrujú a schvália príslušné orgány členského štátu.
<P>
Domnievam sa, že na zníženie byrokratických obmedzení je potrebný primeraný právny rámec, aby sa odstránila neistota, pokiaľ ide o oznamovanie hostiteľskému členskému štátu. Navyše môžeme odstránením nadbytočných povinností, ktoré ovplyvňujú spoločnosti, dosiahnuť do roku 2012 zníženie neodôvodnene vysokých nákladov a administratívnej záťaže o 25 %. Nakoniec by som rada poznamenala, že nové nariadenia budú investorom poskytovať lepšiu ochranu a umožnia im pred investovaním vykonať lepšiu analýzu rizík spojených s cenným papierom.
<SPEAKER ID="486" NAME="Franz Obermayr" AFFILIATION="NI">
(DE) Vážená pani predsedajúca, je zrejmé, že jasné regulovanie otázky zodpovednosti je neoddeliteľnou súčasťou transparentného trhu s cennými papiermi. V tejto súvislosti musíme predovšetkým venovať pozornosť ochrane malého investora. Pokiaľ ide o ďalší predaj cenných papierov, investor potrebuje vedieť, kto nesie zodpovednosť za presnosť a aktuálnosť informácií. Ak považujeme investora za spotrebiteľa, ktorého stojí za to chrániť, potom je mimoriadne dôležité, aby sa mu poskytol prístup k dôležitým informáciám potrebným na stanovenie ceny produktu, v tomto prípade cenných papierov. Len potom môže prijať informované rozhodnutie.
<P>
Rovnako platí, že v prípade spoločného kapitálového trhu EÚ je dôležité, aby sme vypracovali zoznam na porovnanie rozdielov medzi ustanoveniami vnútroštátneho občianskeho práva týkajúcimi sa zodpovednosti. Najmä v týchto časoch krízy a neistoty to znamená znovunastolenie skutočného pocitu dôvery pre investora prostredníctvom zodpovedajúcej transparentnosti na trhu s cennými papiermi.
<SPEAKER ID="487" NAME="Angelika Werthmann" AFFILIATION="NI">
(DE) Vážená pani predsedajúca, dámy a páni, prospekt reguluje verejnú ponuku cenných papierov a ich uvádzanie na regulovaný trh v Spoločenstve. Predstavuje akúsi priepustku, ktorá umožňuje prístup na všetky trhy EÚ. V záujme kontroly a transparentnosti vítam ochranu poskytnutú malému investorovi a najmä oznamovaciu povinnosť. Zlepšenie prístupu malých a stredných podnikov k cenným papierom prostredníctvom odstránenia administratívnych prekážok vnímam ako investíciu do budúcnosti.
<SPEAKER ID="488" NAME="Michel Barnier" LANGUAGE="FR">
Vážená pani predsedajúca, rád by som sa ešte raz poďakoval každej jednej rečníčke a každému rečníkovi za odobrenie správy a dodatočné pripomienky. Je zrejmé, že text, ktorý sa prijme, je dynamickým kompromisom. Ako taký nemôže zahŕňať každú vyjadrenú myšlienku a každý predložený návrh, zároveň sa však domnievam, že Parlament, pán Klinz, váš výbor, Výbor pre právne veci a ďalší majú dobrý dôvod byť spokojní, pretože pri príprave súčasného textu - a hovorím to priamo - sa značne ťažilo z vašich pripomienok, návrhov a konštruktívnej kritiky počas celého procesu rokovania.
<P>
Veľké množstvo pozmeňujúcich a doplňujúcich návrhov, ktoré ste predložili spolu so svojimi ďalšími kolegami z Výboru pre hospodárske a menové veci, sa zapracovalo do textu; predovšetkým, a to zdôrazňujem, dámy a páni, ide o rozsah pôsobnosti smernice, o ustanovenie, aby sa kľúčové informácie zahrnuli do súhrnu prospektu, o režim, ktorý sa vzťahuje na zamestnancov, či dokonca o "lisabonizáciu" - aby som zaviedol tento termín - smernice o prospekte.
<P>
Pán Feio sa zmienil o rozpore medzi ochranou investorov a potrebami malých a stredných podnikov. Chcel by som mu pripomenúť, že pre malé a stredné podniky sa vytvorí primeraný prospekt. Aj pán Cutaş pripomenul tento záväzok, toto konkrétne zaobchádzanie s malými a strednými podnikmi. Pre malé a stredné podniky sa preto, pán Feio, vytvorí primeraný prospekt, prospekt na úrovni 2, ktorý však rešpektuje potrebu ochrany investorov.
<P>
Ďalší bod, ktorý práve zdôraznila pani Essayahová, sa týkal kvalifikovaných investorov a zaobchádzania so súkromnými osobami. V smernici sa plne zohľadňuje rozdiel medzi týmito dvomi skupinami. Rád by som vám pripomenul, že súhrn napomôže zabezpečenie primeranej a spravodlivej ochrany súkromných osôb.
<P>
Vážené dámy a vážení páni, Komisia môže prijať všetky pozmeňujúce a doplňujúce návrhy, a preto podporuje tento text a podporujú ho aj - ako som zaznamenal - pán Klinz, rôzne rečníčky a rečníci z politických skupín, pán Feio, pani Stihlerová, pán Schmidt a pani Fordová, ktorí v mene svojich skupín schválili tento vynikajúci kompromis. Sme presvedčení, že táto smernica prinesie zmenu pri posilnení ochrany investorov a znížení správnych nákladov emitentov, že ešte viac prispeje k rozvoju skutočného kapitálového trhu v Európskej únii. Túto príležitosť nesmieme premeškať.
<P>
Svoje vystúpenie by som chcel ukončiť poďakovaním pánovi Garcíovi-Margallovi za jeho príspevok, pretože mimo tohto textu, ktorý predstavuje skutočný pokrok, zasadil tento pokrok do omnoho širšieho kontextu, na ktorom navyše veľmi efektívne pracuje v rámci balíka opatrení pre dohľad, balíka opatrení pre transparentnosť, o ktorom sa diskutuje. Chcel by som vám pripomenúť, že toto preskúmanie zlepší prvky transparentnosti a prispôsobí ju emitentom, najmä malým a stredným podnikom, zatiaľ čo - opakujem - sa bude dodržiavať ochrana investorov. Prvok dohľadu je zahrnutý v balíku opatrení pre dohľad, v súhrnnom texte, a to je práve text, na ktorom pracuje pán García-Margallo s ďalšími kolegami, pričom nás vyzývajú, aby sme preukázali kolektívnu odvahu.
<P>
Tú ste preukázali v tomto texte, ktorý predstavuje skutočný pokrok, a ja verím, že všetci - spolu s Radou - ju preukážeme v kompromisoch, ktoré sú rovnako dynamické, v kompromisoch, ktoré bude potrebné dosiahnuť v nadchádzajúcich dňoch v súvislosti s ďalšími textami, o ktorých sa v súčasnosti diskutuje, s reguláciou hedžových fondov a súkromných kapitálových fondov a najmä s významným európskym projektom dohľadu, ktorý potrebujeme pre tento text, s úverovými ratingovými agentúrami, o ktorých sme hovorili predtým, a s mnohými ďalšími otázkami regulácie, transparentnosti a kontroly, ktoré pre nás musia byť poučením z krízy. Je našou povinnosťou poučiť sa z nich.
<SPEAKER ID="489" NAME="Wolf Klinz">
spravodajca. - (DE) Vážená pani predsedajúca, mám len niekoľko stručných poznámok. V prvom rade by som sa rád poďakoval pánovi komisárovi a všetkým poslankyniam a poslancom za ich priateľské pripomienky. Teší ma, že máte rovnaký názor ako ja. Naša spolupráca nám v podstate umožnila uviesť do rovnováhy rôzne ciele, konkrétne ľahší prístup ku kapitálu pre malé a stredné podniky a odstránenie administratívnych prekážok na jednej strane a zlepšenie a zabezpečenie ochrany investorov a dosiahnutie pokroku, pokiaľ ide o vytvorenie skutočného európskeho vnútorného trhu, na strane druhej.
<P>
Dúfam, že o päť rokov, keď nastane čas preskúmať túto novú verziu smernice o prospekte, dokážeme stanoviť prepojenie medzi smernicou o prospekte a smernicami o zneužívaní a transparentnosti trhu. Dúfam tiež, že možno zájdeme až tak ďaleko, že si v súvislosti s nemajetkovými cennými papiermi za východiskový bod pre emisie vyberieme nie domáci trh, ale trh v inom členskom štáte Európskej únie.
<SPEAKER ID="490" NAME="Predsedajúca">
Rozprava sa skončila.
<P>
Hlasovanie sa uskutoční v stredu 16. júna 2010.
