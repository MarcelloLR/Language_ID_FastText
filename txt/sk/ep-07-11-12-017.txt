<CHAPTER ID="017">
Úloha športu vo vzdelávaní (rozprava).
<SPEAKER ID="065" NAME="Predsedajúca">
Ďalším bodom programu je správa pána Pála Schmitta v mene Výboru pre kultúru a vzdelávanie o úlohe športu vo vzdelávaní.
<SPEAKER ID="066" NAME="Pál Schmitt  " AFFILIATION="PPE-DE">
spravodajca. - (HU) Vážená pani predsedajúca, vážený pán komisár, dámy a páni, v prvom rade mi dovoľte poďakovať sa za veľké množstvo poznámok a odporúčaní určených pre moju správu. Mojim zámerom bolo hovoriť o posilňovaní úlohy telesnej výchovy na školách a športu vo vzdelávaní.
<P>
Takmer polovica detí žijúcich v Európskej únii má nadváhu a len 50 % z nich sa zúčastňuje na športovej činnosti počas hodín telesnej výchovy, pričom počet hodín telesnej výchovy na školách neustále klesá. V dôsledku tohto nebezpečného procesu sa v celej Európe šíri cukrovka, vysoký krvný tlak, choroby srdca a nervového systému, cievne ťažkosti a problémy s chrbticou. V budúcnosti sa tak v jednotlivých členských štátoch výrazne zvýšia výdavky na zdravotnú starostlivosť.
<P>
Nemôžeme si dovoliť kompenzovať neaktívny životný štýl a sedavý každodenný život, ktorý je typický pre európsku dospievajúcu mládež, tým, že zanedbáme taký jednoduchý, no účinný nástroj, akým je vyučovacia hodina telesnej výchovy. Ako bývalý olympionik, aktívny športový riaditeľ a samozrejme aj ako poslanec Európskeho parlamentu chcem vyhlásiť, že je mojou povinnosťou a zodpovednosťou nájsť spôsob, ako môže Únia prispieť k boju proti obezite žiakov, k podpore zdravého, aktívneho životného štýlu, k zabezpečeniu zdravia pre európsku dospievajúcu mládež a k procesu vzdelávania prostredníctvom športu.
<P>
Dovoľte mi poblahoželať vedúcim predstaviteľom členských štátov k tomu, že na poslednom samite v Lisabone prijali múdre rozhodnutie nezabúdať na šport a dať Únii po schválení reformnej zmluvy právo iniciatívy v oblasti športu. Komisia pripravila mnoho programov na podporu zdravého životného štýlu a v oblasti zdravej výživy, tieto programy však nie sú dostatočne koordinované. Pri ich realizácii musíme poskytnúť väčší priestor odborníkom v oblasti športu, učiteľom telesnej výchovy a trénerom, musíme si ich tiež viac uctiť.
<P>
Je nutné povedať, že Biela kniha o športe, ktorú Komisia vydala v júli, a s ňou súvisiaci akčný plán predstavujú krok správnym smerom. So spoluprácou Komisie počítame aj pri podpore výskumu, ktorý je dôležitý pre odborníkov v oblasti športu, a pri zbere štatistických údajov, prostredníctvom ktorých bude možné zmerať športovú činnosť žiakov a ich fyzický stav.
<P>
Myslím si, že je dôležité, že využijúc celoživotné vzdelávanie a v rámci bolonského procesu môžeme podporovať mobilitu a neustálu odbornú prípravu trénerov a učiteľov telesnej výchovy, môžeme spoločne uznať tituly, ktoré budú dokladovať ich kvalifikáciu, a môžeme pomáhať pri naväzovaní účinnejšej spolupráce medzi organizáciami združujúcimi odborníkov v oblasti športu.
<P>
Okrem fyzického cvičenia telesná výchova na školách rozvíja také dôležité vlastnosti, akými sú vytrvalosť, tímový duch, pevná vôľa a fair play, z ktorých budú môcť mladí ľudia, ktorí nám boli zverení, ťažiť počas celého svojho života. Športoviská a telocvične na školách sú v členských štátoch často mimoriadne zanedbané, sú v úbohom stave a ich údržba je biedna. Ďalší veľký problém je nedostatok kvalifikovaných učiteľov telesnej výchovy, t.j. neusporiadaný stav ďalšieho odborného vzdelávania, a tiež skutočnosť, že obsah učebných osnov telesnej výchovy je zastaralý.
<P>
Telesná výchova na školách žiaľ stratila na význame, hoci je základom fyzického i psychického vývoja. Jemná a hrubá motorika, ktorú je možné dobre rozvíjať prostredníctvom športu a obľúbených hier, či prostredníctvom akejkoľvek činnosti zahŕňajúcej pohyb, sú tiež nevyhnutné, keď sa dieťa učí čítať a písať. Nie náhodou sa aj na liečbu dyslektických a dysgrafických detí využíva pohybová terapia.
<P>
Telesná výchova je jediným predmetom v učebných osnovách, ktorý sa zameriava nielen na mentálny, ale aj na fyzický rozvoj, rozvoj aktívnej kultúry a hygieny. Je spoločnou úlohou učiteľov telesnej výchovy a rodičov, aby naučili deti, ako mať zdravý životný štýl a ako pravidelne cvičiť, a aby ich k tomu aj podnietili. Je potrebné, aby upriamili pozornosť detí aj na škodlivé účinky zakázaných podporných prostriedkov, alkoholu a ostatných drog na fyzické a psychické zdravie.
<P>
Keďže chceme zlepšiť zdravotný stav a fyzickú kondíciu školopovinných detí, navrhujeme, aby bola telesná výchova na základných a stredných školách povinná, a aby mali deti v rámci učebných osnov možnosť cvičiť aspoň trikrát do týždňa. Šport zohráva významnú úlohu pri podpore sociálnej integrácie a pri posilňovaní sociálnej súdržnosti. Šport tiež predstavuje dôležitý socializačný nástroj a nástroj medzikultúrneho dialógu.
<P>
Otázka rodovej rovnosti zohráva v tejto správe významnú úlohu. Myslím si, že je dôležité, aby sa aj osoby so zdravotným postihnutím zúčastňovali na hodinách telesnej výchovy na školách, pričom je potrebné, aby takáto telesná výchova zodpovedala ich potrebám, a aby bola čoraz integrovanejšia. Vo svojej správe tiež uvádzam, že telesná výchova a organizovaný šport na školách zohrávajú významnú úlohu pri zdravom vývoji detí nielen z hľadiska fyzického ale aj psychického zdravia. Telesná výchova a organizovaný šport na školách sú tiež dôležité z hľadiska úrovne socializácie. Vo svojej správe navrhujem, aby sa mohli regióny, ktoré v tejto oblasti zaostávajú, uchádzať o finančné prostriedky zo štrukturálnych fondov na investície do športu.
<P>
Na záver by som sa chcel poďakovať Výboru pre práva žien a rodovú rovnosť a Výboru pre zamestnanosť a sociálne veci za to, že k tejto správe hodnotne prispeli. Vážené dámy, vážení páni, s úctou vás žiadam, aby ste moju správu podporili. Ďakujem vám za pozornosť.
<SPEAKER ID="067" NAME="Hans-Peter Martin" AFFILIATION="NI">
(DE) Vážená pani predsedajúca, než ste oznámili prerokúvanie správy, žiadal som o pridelenie slova. Pán predseda Parlamentu, ktorý predsedal tejto schôdzi pred vami, v rámci postupu "catch-the-eye" pridelil slovo mnohým poslancom, ktorí dokonca ani neboli prítomní v rokovacej sále. Za to ho pokarhal aj pán Corbett, ktorý je považovaný za zosobnenie rokovacieho poriadku.
<P>
Mnohokrát som sa pokúšal prehovoriť, odovzdal som aj žiadosť, no nevšímali si ma. Som presvedčený, že to, čo práve urobil pán predseda, ktorý predsedal tejto schôdzi pred vami, je v rozpore s rokovacím poriadkom tohto Parlamentu a nie je to hodné tohto Parlamentu.
<SPEAKER ID="068" NAME="Predsedajúca">
Vážený pán Martin, jednominútových vystúpení bolo priveľa. Za normálnych okolností trvá tento bod programu pol hodiny. Tento časový úsek sme dosť presiahli, takže ľutujem.
<SPEAKER ID="069" NAME="Ján Figeľ">
člen Komisie. - Vážená pani predsedajúca, v prvom rade mi dovoľte poblahoželať pánovi Schmittovi a výboru k správe z vlastnej iniciatívy. Táto správa je aktuálna a veľmi inšpirujúca. Pri príprave našej bielej knihy sme ako jeden z podkladov využili aj túto správu, ktorú považujem za dôležitú z hľadiska spoločnej stratégie v oblasti športu v Európe. Je potešujúce, že medzi bielou knihou, ktorá bola prijatá v júli, a touto správou existuje mnoho konkrétnych spoločných bodov.
<P>
Vo všeobecnosti možno povedať, že táto správa a naša biela kniha sa zhodujú v tom, že všeobecná orientácia telesnej výchovy nevyhnutne nezodpovedá potrebám dnešnej spoločnosti. V rámci školských kurikulárnych programov je tento predmet utláčaný čoraz viac do úzadia, a preto sa musíme zlepšiť.
<P>
Chcel by som spomenúť niekoľko otázok alebo oblastí v správe a v bielej knihe. Oba spomínané dokumenty odporúčajú rozšírenie spolupráce medzi sektormi zdravotníctva, vzdelávania a športu s cieľom vymedziť a vykonať stratégie zamerané na zníženie zdravotných rizík, medzi ktoré patrí napríklad nadváha.
<P>
Čo sa týka času vymedzeného na telesnú výchovu, túto otázku zapracujeme do súboru usmernení o fyzickej aktivite, ktoré by sme mali s členskými štátmi vypracovať do konca budúceho roka 2008. Uvažujeme aj o zavedení ocenenia európskej značky pre školy, ktoré sa aktívne zapájajú do podpory fyzickej aktivity v školskom prostredí.
<P>
Čo sa týka výskumu, biela kniha navrhuje mobilizovať 7. rámcový výskumný program s cieľom podporiť multidisciplinárny výskum v tejto oblasti, najmä pokiaľ ide o zdravotné aspekty životného štýlu. Odporúčame tiež zvážiť úlohu športu v oblasti sociálneho začlenenia, sociálnej integrácie a rovnakých príležitostí pri programovaní štrukturálnych fondov.
<P>
Čo sa týka investícií, v oblasti vrcholového športu sme pripravili štúdiu, ktorá sa zameriava na odbornú prípravu mladých vrcholových športovcov a športovkýň v Európe. Táto štúdia by nám mala umožniť vyvinúť správne nástroje pre rozvoj odbornej prípravy a vzdelávania v oblasti športu pre mládež a pre zabezpečenie vyššej kvality a kvality vo všeobecnom zmysle slova.
<P>
Zatiaľ podporujeme šport a fyzickú aktivitu prostredníctvom programu celoživotného vzdelávania, prostredníctvom programu Mládež v akcii a prostredníctvom programu Európa pre občanov. Pri tejto príležitosti mi dovoľte zdôrazniť, že telesná výchova a šport sú zaradené medzi priority všeobecnej výzvy na predkladanie návrhov na roky 2008, 2009 a 2010 v rámci programu celoživotného vzdelávania, čo v tejto oblasti vzdelávania otvorí nové možnosti financovania.
<P>
Na záver mi dovoľte povedať, že ako už spomínal pán Schmitt, tešíme sa na ratifikáciu a nadobudnutie platnosti reformnej zmluvy, pretože nám prinesie nové príležitosti. Naše skúsenosti s akčným plánom Pierre de Coubertin a vaša správa nám pomôžu tieto príležitosti lepšie vytvarovať s cieľom podnietiť úsilie členských štátov podporovať úlohu športu vo vzdelávaní v nadchádzajúcich rokoch. Ešte raz vám ďakujem za váš príspevok.
<SPEAKER ID="070" NAME="Christa Prets  " LANGUAGE="DE">
Vážená pani predsedajúca, vážený pán komisár, v oblasti športu (hovoríme tu o férovosti) nemožno rozlišovať medzi pohlaviami, je nutné, aby sa so ženami zaobchádzalo rovnako. Tento proces sa začína už počas obdobia školskej dochádzky, počas vyučovacích hodín telesnej výchovy, a siaha až po vysoko výkonnostný tréning vo vrcholovom športe, pretože v tejto oblasti sa venuje príliš málo pozornosti ženským vlastnostiam a ženským biologickým potrebám. Preto je potrebné venovať týmto otázkam viac pozornosti.
<P>
Vo vrcholovom športe platí to isté aj pre verejnosť a pre záujem médií, čo má zákonite vplyv na financovanie. Ženy sú vo vrcholovom športe výrazne znevýhodnené, je najvyšší čas zabezpečiť, aby sa fair play vzťahovala rovnako na všetkých aj v tomto ohľade.
<P>
Musíme tiež zabezpečiť, aby lepšie fungovala integrácia dievčat z rôznych kultúrnych skupín do školských športových aktivít, musíme sa usilovať začleniť všetkých, napriek náboženským a kultúrnym rozdielom.
<SPEAKER ID="071" NAME="Manolis Mavrommatis" LANGUAGE="EL">
Vážená pani predsedajúca, vážený pán komisár, dámy a páni, dovoľte mi poblahoželať nášmu kolegovi, pánovi poslancovi Schmittovi, ktorý vo svojej správe využil svoje bohaté skúsenosti. Zdôrazňujem, že šport a účasť detí na športových aktivitách sú dnes veľmi potrebné, najmä vzhľadom na zmeny, ktoré nastali v našich každodenných životoch.
<P>
Deti trávia veľkú časť svojho voľného času pred televíznou obrazovkou, pri videohrách a pri počítači. Ich stravovanie nie je vôbec zdravé. Obezita detí predstavuje čoraz vážnejší problém, pričom je nevyhnutne spojená s vážnymi zdravotnými rizikami. Pre deti šport neznamená len telocvik a rozvíjanie nových skupinových zručností, šport má aj oddychový účinok a rozvíja sa ním schopnosť tímovej práce. Telesné cvičenie spojené so športom má priaznivý účinok na fyzické zdravie mládeže. Vážený pán komisár, nedá sa povedať, že deti viac jedia, ide o to, že sú menej aktívne a menej cvičia. Sedavý život a obezita často spôsobujú vysoký krvný tlak a cukrovku, ktorými je postihnutý neustále sa zväčšujúci podiel obyvateľstva Európskej únie.
<P>
Členské štáty dnes musia podporovať telesné cvičenie ako školský predmet, aby dali deťom základ zdravého životného štýlu. Členské štáty a príslušné orgány musia zabezpečiť, aby sa podpore zdravia v učebných osnovách venovala väčšia pozornosť, a aby bola telesná výchova v rámci rozvrhu hodín rovnocenná s ostatnými predmetmi. Členské štáty tiež musia ustanoviť minimálnu požiadavku týkajúcu sa počtu vyučovacích hodín telesnej výchovy na školách.
<P>
Napokon, členské štáty musia aktívne podporovať všetky formy telesnej výchovy a podnecovať dialóg medzi rodičmi, učiteľmi telesnej výchovy a mimoškolskými športovými združeniami.
<SPEAKER ID="072" NAME="Christel Schaldemose" LANGUAGE="DA">
Vážená pani predsedajúca, chcela by som sa poďakovať pánovi Schmittovi za kvalitnú správu a za konštruktívnu spoluprácu počas jej prípravy. Úloha športu vo všeobecnosti a konkrétne v rámci vzdelávania je mimoriadne dôležitá. Pán komisár Kyprianou pred menej ako mesiacom vyhlásil, že podľa jeho názoru je obezita najväčšou hrozbou pre zdravie občanov Európskej únie. Žiaľ, myslím si, že má pravdu, a preto je mimoriadne dôležité, aby sme sa zamerali na tento problém, a na to, ako ho môžeme vyriešiť. Máme významnú povinnosť voči našim deťom, najmä voči tým, ktoré si doma nevytvárajú dobré stravovacie a športové návyky zo sociálnych dôvodov alebo z dôvodov súvisiacich s ich rodinnou situáciou. Preto je dôležité zamerať sa na úlohu športu vo vzdelávaní.
<P>
Škola môže a aj by mala zohrávať významnú úlohu pri získavaní dobrých návykov, keďže deti tu trávia veľkú časť svojho dňa. Teda ako sa uvádza aj v správe, nie je preto potrebné diskutovať o tom, či by mal byť šport nevyhnutnou súčasťou vzdelávania. Je však dôležité, aby sme diskutovali o tom, ako možno zabezpečiť, aby bolo na školách viac športu. Dôležité je aj to, aby si deti čo najskôr vytvorili dobré návyky, čo sa týka telesného cvičenia. Je to potrebné jednak zo zdravotných dôvodov, no zároveň, ako už povedal aj pán Schmitt, vieme, že cvičenie a šport dokážu rozvíjať aj sociálne vzťahy medzi deťmi a mladými ľuďmi a vytvárať sociálnu integráciu bez ohľadu na národnosť a spoločenskú vrstvu. Preto to je šport taký dôležitý nástroj. Čo teda môžeme urobiť? Musíme zabezpečiť, aby mali deti možnosť viac cvičiť, ako je tomu v súčasnosti. Šport by nemal byť len pre bohaté deti. Šport by mal byť prirodzenou súčasťou života každého dieťaťa. V tejto situácii je tiež potrebné zabezpečiť, aby šport neznamenal len súťažný šport, ale aby bol niečím, čoho sa môže zúčastniť každý, a preto je dôležité, aby bol šport integrovaný v rámci vzdelávania.
<P>
Preto je vo všeobecnosti potrebné, aby jednotlivé členské štáty pripisovali športu v rámci vzdelávania oveľa väčšiu dôležitosť ako v súčasnosti, a aby boli v rámci tohto procesu k dispozícii napríklad vhodné priestory a tiež kvalifikovaní vyučujúci. Preto je jasné, že kľúčovú zodpovednosť nesú členské štáty, no touto správou chceme pomôcť zamerať sa na tento problém a na možné riešenia a samozrejme chceme tiež zvýrazniť, čo môže v tejto súvislosti urobiť Európska únia. Okrem toho sú nevyhnutné ešte tri veci. Je potrebné, aby učitelia mali viac vedomostí o príčinách, ktoré bránia deťom zúčastňovať sa na športových aktivitách. Je tiež potrebné vytvoriť lepšie prepojenie medzi športom na školách a športom vo voľnom čase. Okrem toho, ako už bolo spomínané, je potrebné, aby za priority boli považované zdroje, čas a športoviská. So správou som veľmi spokojná, je veľmi kvalitná a stanovuje podmienky, ktoré sú potrebné na to, aby mohol šport pomôcť zlepšiť zdravie detí. Preto Socialistická skupina v Európskom parlamente v plnej miere podporuje túto správu, no myslíme si, že je dôležité, aby bola táto správa len prvým krokom smerom k veľkej iniciatíve, ktorá sa bude zaoberať problémom obezity. Sme presvedčení o tom, že je potrebné, aby sme v tejto oblasti využívali viac zdrojov, a aby sme tu trávili viac času.
<SPEAKER ID="073" NAME="Hannu Takkula">
v mene skupiny ALDE. - (FI) Vážená pani predsedajúca, v prvom rade by som sa chcel poďakovať spravodajcovi, pánovi Schmittovi, za túto správu. Je potrebné povedať, že ide o výbornú a aktuálnu tému. Správa poukazuje na problematiku telesnej výchovy a na úlohu športu na školách. Ak sa obzrieme 20 až 30 rokov dozadu, vidíme, že toto je jedna oblasť školského vzdelávania, ktorú sme my, Európania, zanedbali. Táto skutočnosť je zrejmá aj z hľadiska poklesu všeobecnej telesnej kondície v celej Európe. Je to viditeľné aj na rôznych vedľajších účinkoch. Napríklad sa výrazne zvýšil výskyt obezity. Cukrovka a srdcovo-cievne ochorenia sa tiež vyskytujú oveľa častejšie. Častejšie sú aj problémy so psychickým zdravím. Mohli by sme tiež odporúčať to, čo tu už bolo povedané, a čo už predo mnou spomínal pán Mavrommatis, ktorý pochádza z krajiny, ktorú poznáme ako staroveké Grécko. V dávnej minulosti sa v Grécku hovorilo, že najlepšie je, ak v zdravom tele sídli zdravý duch, a práve na to by sme sa mali v Európe znova zamerať. Mali by sme tiež chápať, že telesné cvičenie je životne dôležité pre všeobecné blaho človeka.
<P>
Žijeme v dobe, ktorú v Európe nazývame aj informačná spoločnosť, no dúfam, že informačná spoločnosť by mohla byť aj lepšia. Mohla by sa z nej vyvinúť vzdelanostná spoločnosť, ktorá by zahŕňala aj telesnú výchovu a cvičenie. Vo Fínsku vedie náš olympijský víťaz, Tapio Korjus, projekt zameraný na telesnú výchovu, ktorý sa usiluje podporovať názor, že zdravá telesná výchova má vplyv na všeobecné blaho človeka. Podľa nášho názoru môžeme v budúcnosti očakávať, že tento projekt prinesie dobré výsledky.
<P>
Kľúčovou otázkou je však odborná príprava učiteľov na školách, pričom je potrebné, aby sa v rámci odbornej prípravy učiteľov skutočne stalo telesné cvičenie prioritou. Mali by sme to žiadať aj od učiteľov, pretože existujú osobitné problémy s mnohými deťmi vo vzdialených oblastiach.
<P>
Naozaj dúfam, že sa výučba telesnej výchovy zlepší, že školy a športové organizácie ku sebe ľahšie nájdu cestu, a že všetky deti a mladí ľudia budú mať vo svojich životoch možnosť zažiť potešenie z telesnej výchovy, a že na tom budú môcť vybudovať svoju budúcnosť.
<SPEAKER ID="074" NAME="Zdzisław Zbigniew Podkański">
v mene skupiny UEN. - (PL) Vážená pani predsedajúca, fyzická aktivita je nesporne dôležitým faktorom v živote každého človeka. Možno povedať, že fyzická aktivita zlepšuje naše telesné i duševné zdravie.
<P>
Podľa mnohých štúdií a štatistík sa zdravotný stav občanov Európskej únie každoročne zhoršuje v dôsledku životného štýlu, ktorý je čoraz rýchlejší, a preto máme čoraz menej času na športovú činnosť a na odpočinok. Ak k tomu pridáme zlé stravovanie, napríklad každodenné zaradenie tzv. rýchleho občerstvenia na jedálny lístok, môžeme konštatovať, že zdravý životný štýl sa veľmi zanedbáva. Čo je však ešte horšie, sme zodpovední za zdravie detí a mladých ľudí, u ktorých sa často vyskytuje obezita a cievne ťažkosti.
<P>
Životný štýl, ktorý deťom vnucujeme, to je jazda autom do školy, nedostatočná telesná výchova na školách, návrat domov autom a po príchode domov sa deti venujú počítačom a televízii, takýto životný štýl nie je práve najlepší. Preto nastal čas, aby sme sa z tejto situácie poučili, a aby sme podporili všetky užitočné iniciatívy zamerané na tvorbu aktívneho životného štýlu. Nastal čas, aby sme prijali uznesenia o úlohe športu vo vzdelávaní spolu s pripomienkami a návrhmi, ktoré nám predstavil pán Schmitt. Nastal čas, aby sme túto tému začali brať vážne.
<SPEAKER ID="075" NAME="Mikel Irujo Amezaga">
v mene skupiny Verts/ALE. - (ES) Vážená pani predsedajúca, v mene mojej skupiny by som chcel v prvom rade poblahoželať pánovi Schmittovi k tejto správe. Chcel by som tiež zdôrazniť, že je veľmi dôležité zvýšiť počet vyučovacích hodín telesnej výchovy na školách. Najlepší spôsob ako doplniť celkový osobný vývoj z hľadiska psychického i fyzického je venovať primeraný čas vykonávaniu správnej telesnej aktivity.
<P>
Úsilie vyvážiť čas určený pre štúdium a čas vyhradený pre šport je výzva, ktorú musíme pre dobro našich detí vyriešiť čo najskôr, pretože takto môžeme zaručiť, že aj v budúcnosti budú mať dobrú kvalitu života. Je potrebné zohľadniť aj skutočnosť, že školopovinný vek predstavuje z hľadiska získavania návykov pre deti kľúčové životné obdobie, čo znamená, že telesná výchova je mimoriadne dôležitá. Chcel by som tiež zdôrazniť, že je potrebné zaviesť kampane zamerané na deti, s touto žiadosťou sa obraciam na Komisiu. Tieto kampane a programy je potrebné zamerať na deti a ich rodičov, aby si navykli na zdravý životný štýl, ktorého súčasťou bude fyzická aktivita, a pri ktorom budú vylúčené návyky ako napríklad fajčenie, ktoré má v Európe aj naďalej veľmi nepriaznivý vplyv na zdravie.
<P>
Na záver by som sa chcel vyjadriť o otázke, ktorú tuším spomínali všetci doterajší rečníci. Ide o zlepšenie odbornej prípravy učiteľov telesnej výchovy, pretože bez nich v konečnom dôsledku nie je možné, aby tento program napredoval.
<SPEAKER ID="076" NAME="Nils Lundgren" LANGUAGE="SV">
Vážená pani predsedajúca, táto správa o úlohe športu vo vzdelávaní sa podrobne zaoberá otázkou, ako budú členské štáty organizovať výučbu predmetu telesná výchova na školách. Ide o ďalší príklad toho, ako politici a úradníci Európskej únie vstupujú do akejkoľvek oblasti na rôznej úrovni podrobnosti podľa ich ľubovôle pri ich horlivom úsilí centralizovať v danej oblasti politickú moc. V slovných prejavoch skladáme na subsidiaritu chválospevy, no v politickej praxi ju nedodržiavame. Táto správa predstavuje nový rekord, pokiaľ ide o nezmyselne podrobné nariadenia.
<P>
Dovoľte, aby som uviedol niekoľko príkladov. V odseku 10 sa uvádza, že je potrebné vyzvať členské štáty, aby zaviedli povinnú telesnú výchovu na základných a stredných školách, a že by mali zaručiť minimálne tri vyučovacie hodiny telesnej výchovy týždenne. V odseku 24 sa hovorí o tom, že je dôležité ponúkať športovú koedukáciu pre deti v predškolských zariadeniach a na základných školách.
<P>
Práve takéto veci ľudí hnevajú. Ide o bezočivý a absurdný pokus podporiť postavenie Európskej únie v oblasti, o ktorej by mali rozhodovať samotní občania Európskej únie.
<SPEAKER ID="077" NAME="Slavi Binev" LANGUAGE="BG">
Vážená pani predsedajúca, dámy a páni, teší nás, že taký známy a slávny človek vo svete športu, akým Pál Schmitt nesporne je, prispel svojou odbornosťou k nastoleniu tejto veľmi dôležitej témy pre budúcnosť Európanov pred Európsky parlament. Pretože postoj k športu v skutočnosti predstavuje postoj ľudí žijúcich v zjednotenej Európe k zdraviu. Cítim sa poctený a hrdý na to, že môžem hovoriť o tejto správe ako športovec, ako predstaviteľ starovekých ľudí s nesmiernym športovým duchom, a tiež ako človek, ktorému záleží na budúcnosti našich detí v zjednotenej Európe, na budúcnosti našich detí.
<P>
Podľa môjho názoru je v tejto oblasti všetko úplne jasné: viac športu na školách znamená menej drog na školách, väčšie výdavky na šport znamenajú nižšie výdavky na zdravotnú starostlivosť, pretože je úplne zjavné, že je desaťkrát lepšie, ak sú naše deti šťastné, ako keby mali dostávať lepšiu liečbu, viac súťaživosti na športoviskách v čo najmladšom veku znamená menej agresivity v ostatných oblastiach života, viac medzinárodných športových pretekov, na ktorých sa zúčastňujú deti v školskom veku, znamená menej medzikultúrneho a medzištátneho napätia v rámci Európskej únie i v celom svete. Preto mi vzhľadom na krátkosť času dovoľte zdôrazniť tie aspekty, na ktorých je potrebné ďalej pracovať na základe správy, ktorú predložil majster a veľmi rešpektovaný športovec a politik, pán Pál Schmitt.
<P>
Bol by som rád, keby Európsky parlament odporučil členským štátom zvýšiť počet vyučovacích hodín telesnej výchovy na päť hodín týždenne. Navrhujem, aby Európsky parlament začal brať túto problematiku vážne, a aby do svojho budúcoročného rozpočtu zahrnul návrh organizovať pod svojou záštitou medzinárodné súťaže pre školopovinné deti v tých športoch, ktoré sú pre dospievajúcu mládež najužitočnejšie. Správa poukazuje na skutočnosť, že šport na školách nie je príťažlivý. Rozmýšľali ste už, prečo je futbal príťažlivý? Pretože futbalisti sú hviezdy. Navrhujem, aby Európa vyberala školské športové hviezdy v rôznych oblastiach! Takýmto spôsobom získa šport na školách oveľa viac pozornosti médií, ako by kedy mohla získať akákoľvek smernica alebo odporúčanie. Budú európskymi školskými majstrami v atletike, futbale a basketbale, v bojových umeniach alebo v plávaní. Týmto spôsobom sa nám možno nepodarí obnoviť sparťanský ideál zdravého ducha v zdravom tele, mens sana in corporare sano, v jeho pôvodnom význame, no určite sa nám podarí prispieť oveľa viac, ako dokáže prispieť správa.
<P>
Rozhodnutie usporiadať v roku 2010 olympijské hry mládeže vychádza z rovnakej myšlienky, no duch olympizmu nedokáže prevládnuť v športe na školách, ak sa budeme pridŕžať len štvorročného olympijského cyklu. Čas uprostred by sme mali využiť oveľa intenzívnejšie, mali by sme školopovinným deťom ponúknuť zmysluplný program športových akcií.
<P>
Prostredníctvom športu na školách by sa mal Európsky parlament osobitne usilovať o to, aby zabránil šíreniu drog na školách. Na záver mi dovoľte povedať, že som presvedčený o tom, že keďže tento Parlament chápe, aké dôležité je pestovanie športu už od najútlejšieho veku, veští to do budúcnosti dobré...
<P>
(predsedajúca prerušila rečníka)
<SPEAKER ID="078" NAME="Ljudmila Novak" AFFILIATION="PPE-DE">
(SL) Skutočnosť, že telesné cvičenie je veľmi dôležité pre vývin a zdravie mladých ľudí, je dobre známa. Taktiež však vieme, že v dôsledku súčasného životného štýlu trávia mnohé deti veľa času vnútri a pri počítači. Preto je správa pána Schmitta veľmi dôležitá, pretože jej cieľom je podnietiť členské štáty a aj nás všetkých, aby sme prehodnotili úlohu športu vo vzdelávaní.
<P>
Chcela by som poukázať na dva aspekty, ktoré sa zbežne spomínajú aj v správe. Po prvé, chcem poukázať na to, aká dôležitá je telesná výchova pre deti s osobitnými potrebami. Existuje tendencia integrovať čo najviac takýchto detí do bežných škôl. Keďže však majú tieto deti a mladí ľudia osobitné potreby, nie vždy je možné zabezpečiť pre nich na bežnej škole vhodné vybavenie a liečbu. Na druhej strane si však práve tieto deti vyžadujú osobitnú pozornosť a fyzickú aktivitu, pretože napríklad deti s postihnutím pohybového ústrojenstva trávia väčšinu času v sedavej polohe, a preto potrebujú o to väčšie príležitosti na telesné cvičenie. Z toho vyplýva, že v prípadoch, keď sú deti začlenené do bežných škôl, by im mali byť vytvorené primerané podmienky na fyzickú aktivitu prispôsobené ich potrebám.
<P>
Druhý aspekt, na ktorý chcem poukázať, je úloha športových klubov a vplyv športových trénerov na vývoj mladých ľudí. Dôležité sú nielen športové výsledky, ale aj zdravie a vzdelávacia činnosť s mladými ľuďmi, ktorým by tréneri v športových kluboch mali tiež venovať veľkú pozornosť. Rodičia chcú svoje deti zveriť niekomu, kto sa nebude usilovať len o čo najlepší športový výsledok, ale kto bude dozerať aj na ich zdravie, a kto bude pôsobiť aj ako pedagóg a vzor z každého hľadiska. Len ak budú splnené tieto podmienky, môžeme hovoriť o pozitívnej úlohe športu v životoch mladých ľudí.
<SPEAKER ID="079" NAME="Christa Prets" AFFILIATION="PSE">
(DE) Vážená pani predsedajúca, rok 2004 bol Európskym rokom vzdelávania prostredníctvom športu. Myslím si, že by sme sa mali vrátiť k mnohým poznatkom a záverom, ktoré nám z tohto roka vyplynuli. Niektoré uznesenia na rôzne témy sme už prijali. Ešte však máme pred sebou mnoho bodov, vrátane správy pána Schmitta, a myslím si, že máme k dispozícii mnoho materiálov, ktorými môžeme znázorniť a potvrdiť všetko, o čom teraz diskutujeme, t.j. aký dôležitý je šport, a aké poučenia by sme si z toho mali zobrať. No v športe sa toho deje príliš málo, chcem tým povedať, že pre šport sa toho deje príliš málo.
<P>
Ľudia majú viac informácií o zdraví, no výskyt obezity a cukrovky rastie, najmä u detí. Veľa sme hovorili o odbornej príprave učiteľov, myslím si, že musíme začať na základných školách. Na základných školách nie sú špecializovaní učitelia telesnej výchovy, aspoň tak je to v mojej vlasti, naopak, telesnú výchovu vyučujú učitelia, ktorí absolvovali všeobecnú odbornú prípravu. Aj tu je však potrebné, aby učitelia absolvovali špecializovanú odbornú prípravu, aby bolo možné začať čo najskôr.
<P>
Som presvedčená o tom, že spolupráca medzi združeniami, školami a verejnými orgánmi je veľmi dôležitá. Združenia robia pre deti z hľadiska výchovy a tréningu naozaj veľa, no dostávajú veľmi malú podporu. Všetky takéto organizácie majú finančné problémy, majú príliš málo finančných prostriedkov, hoci ich služby sú v skutočnosti neoceniteľné. Som hrdá na projekt, ktorý momentálne prebieha v Rakúsku. V rámci tohto projektu sa športovým organizáciám v spolupráci s učiteľmi a školskými organizáciami jednotlivých štátov podarilo dostať do škôl a rozšíriť ponuku telesnej výchovy. Projekt sa osobitne zameriava na talent a na schopnosti detí.
<P>
Myslím si, že je veľmi dôležité zahrnúť do tohto procesu aj rodičov. Nemôžeme a nesmieme nechať všetko na verejné orgány, namiesto toho musíme dosiahnuť, aby si ľudia uvedomili, že stravovanie a fyzická aktivita sú pre deti dôležité. Aj v tejto oblasti je dôležité začať pracovať s rodičmi.
<SPEAKER ID="080" NAME="Karin Resetarits" AFFILIATION="ALDE">
(DE) Vážená pani predsedajúca, blahoželám pánovi Schmittovi k jeho správe z vlastnej iniciatívy. Mám na túto problematiku opačný názor ako pán Lundgren. Žiaľ v oblasti školstva obmedzujú Európsku úniu členské štáty, hoci výsledkom každej objektívnej analýzy tohto problému je skutočnosť, že je mimoriadne dôležité, aby sa k rôznym aspektom oblasti školstva pristupovalo jednotne. Telesná výchova je súčasťou tohto procesu rovnako ako školenia tvorivého myslenia či spoločenská angažovanosť.
<P>
Správa pána Schmitta sa zameriava na telesnú výchovu. Zatiaľ čo v Spojených štátoch amerických sa na dobré univerzity dostanú len žiaci, ktorí majú výborné známky, a zároveň majú aj veľmi dobré športové výsledky, v Európe je to presne naopak. Čím vyššia je úroveň vzdelávania, tým menej majú mladí ľudia času na to, aby sa zapojili do športovej činnosti.
<P>
Vo svete školstva sa neprisudzuje telesnej výchove veľká dôležitosť. Šport sa považuje len za voľnočasovú aktivitu, čo je chyba. Šport umožňuje ľuďom prekonávať mentálne obmedzenia, a presne to v Európe potrebujeme. V súčasnosti sa mnohým ľuďom darí byť úspešnými v športe napriek škole, a nie vďaka škole. Ide o chybu v systéme, a práve predložená správa nás na ňu upozorňuje.
<P>
Na záver by som chcela prehovoriť v mene spoločenstva, ktoré sa tu samo nemôže vyjadriť. Mladí športovci v tureckej časti Cypru sa z dôvodu politickej situácie v tejto krajine nemôžu zúčastňovať na medzinárodných súťažiach. Dúfajú, že Európska únia ich izoláciu ukončí. Vzhľadom na to, že od vstupu Cypru do Európskej únie už ubehli viac ako tri roky, ak už táto situácia nie je vyriešená, mali by sme sa takýmto návrhom aspoň zaoberať.
<SPEAKER ID="081" NAME="Ewa Tomaszewska" AFFILIATION="UEN">
(PL) Vážená pani predsedajúca, staráme sa o vyvážený vývoj nášho hospodárstva, no často zanedbávame skutočnosť, že je potrebné, aby aj vývoj našich detí bol vyvážený, nielen ich intelektuálny vývoj, ale aj ich telesný vývoj.
<P>
Roky školskej dochádzky sú pre deti a mládež obdobím dynamického rastu a rýchleho biologického vývoja a dospievania. Fyzický pohyb a precvičovanie rôznych svalových partií sú pre zdravie v tomto období obzvlášť dôležité.
<P>
Mladí ľudia trávia veľa času pred televíznou obrazovkou alebo pred počítačovým monitorom. Môže to prospievať ich intelektuálnemu vývoju, no má to nepriaznivý vplyv na telesný vývoj, pretože to spôsobuje skrivenie chrbtice. Dá sa tomu však zabrániť pravidelným športovaním. Školské športoviská však po vyučovaní často nie sú k dispozícii a mladí ľudia ich nemôžu využívať. Podporujem túto správu.
<SPEAKER ID="082" NAME="Rolf Berend" AFFILIATION="PPE-DE">
(DE) Vážená pani predsedajúca, vážený pán komisár, dámy a páni, biela kniha Komisie aj výborná správa pána Schmitta sa zameriavajú jednak na vzdelávaciu funkciu telesnej výchovy a jednak na úlohu športu pri sociálnej integrácii a pri dobrej starostlivosti o zdravie. Teraz by sme sa mali zamerať na zvýšenie informovanosti o všetkých aspektoch tejto problematiky v spoločnosti.
<P>
Popri skúsenostiach, ktoré sme nadobudli vďaka Európskemu roku vzdelávania prostredníctvom športu a vďaka programom celoživotného vzdelávania a programom Mládež v akcii a Európa pre občanov, teraz nastal čas, aby sme začali tvoriť iniciatívy, ktoré v súčasnosti dokážu čo najviac využiť rôzne formy športovej fyzickej aktivity jednak na školách, v kluboch a združeniach, a jednak vo forme prirodzenej, neformálnej fyzickej aktivity.
<P>
V súčasnej dobe, keď sa fyzickej aktivite venujeme len minimálne, má pre nás šport oveľa väčší význam ako mal pre našich rodičov a starých rodičov. V čase, keď sa deti radšej venujú videohrám, je čoraz potrebnejšie, aby sme podporovali aktívny, zdravý životný štýl pre deti a mládež. Žiaľ, mnohé nasvedčuje tomu, že v mnohých školách dokonca ani čas vyhradený pre výučbu telesnej výchovy nezodpovedá skutočnosti v praxi, t.j. pri realizácii sa niekedy nedodržiavajú povinnosti vyplývajúce z právnych predpisov. Zdá sa, že v tomto ohľade bude na mnohých školách potrebné overiť, či sa predpisy zhodujú so skutočnosťou.
<P>
Pán spravodajca má moju podporu aj v tom, že žiada Komisiu, aby vypracovala jasné usmernenia o uplatňovaní pravidiel poskytovania štátnej pomoci verejným športovým zariadeniam, samozrejme pri plnom rešpektovaní zásady subsidiarity, spolu s národnými a európskymi zastrešujúcimi športovými organizáciami. Musí byť jasné, aký druh štátnej podpory sa považuje za prijateľný a zákonný, a ktoré aspekty možno navzájom integrovať, ak by to bolo možné vrátane posilnenia investícií do telesnej výchovy, a čo sa týka financovania v prípade potreby s pomocou európskych finančných prostriedkov v rámci štrukturálnych fondov pri modernizácii a zlepšovaní vybavenia škôl.
<SPEAKER ID="083" NAME="Ryszard Czarnecki" AFFILIATION="UEN">
(PL) Vážená pani predsedajúca, v plnej miere podporujem návrh uznesenia a ďakujem pánovi spravodajcovi za veľmi kvalitnú prácu, ktorú odviedol pri príprave tohto textu. Pre mňa je situácia úplne jasná, a pre väčšinu z vás to zrejme platí rovnako, keď som bol mladý, školský a mládežnícky šport sa týkal oveľa väčšej časti mladých ľudí. Teraz počet vyučovacích hodín telesnej výchovy na školách klesol. Samozrejme, táto skutočnosť ovplyvňuje zdravie mládeže, ako to už spomínala aj pani Tomaszewska.
<P>
Športovanie sa musí stať prestížnou záležitosťou. Jeden spôsob, ako to dosiahnuť, je zaradiť šport do rámca uplatňovania európskeho systému prenášania kreditov pri vzdelávaní a odbornej príprave. Vzájomné uznávanie diplomov a licencií oprávňujúcich ich držiteľov poskytovať služby v športovom sektore v celej Európskej únii by určite pomohlo zaručiť voľný tok študentov, športovcov a zamestnancov v Európe. Zlepšilo by tiež možnosti ľudí v tomto priemysle pri hľadaní dobrého zamestnania. Je potrebné zdôrazniť aj spoločenský a kultúrny aspekt existencie klubov a športových združení pre miestnych ľudí a pre národné spoločenstvá.
<SPEAKER ID="084" NAME="Ovidiu Victor Ganţ" AFFILIATION="PPE-DE">
(RO) Vážená pani predsedajúca, vážený pán komisár, dámy a páni, vítam a podporujem správu pána Pála Schmitta o úlohe športu vo vzdelávaní, pretože nám poskytuje ďalšiu príležitosť na to, aby sme sa aktívne podieľali na zlepšovaní života našich spoluobčanov.
<P>
Podporou telesnej výchovy a športu vysiela Európsky parlament nielen signál pre zdravší život, ale aj pre podporu spoločných európskych hodnôt, ktoré sme všetci zdedili od Grécka a od starovekého Ríma.
<P>
Musíme dať väčšie opodstatnenie výroku mens sana in corpore sano prostredníctvom konkrétnych opatrení, ktoré sú však často podmienené finančnými aspektmi.
<P>
Preto žiadame Komisiu, Radu a členské štáty, aby našli vhodné nástroje, prostredníctvom ktorých bude možné zvýšiť investície do oblasti školskej infraštruktúry a školského vybavenia.
<P>
Európske fondy pre znevýhodnené regióny predstavujú mimoriadne účinný spôsob, ako to dosiahnuť, najmä v nových členských štátoch, ktoré je potrebné podporovať, aby sme zvýšili ich absorpčnú schopnosť.
<P>
Okrem toho si myslím, že Európska únia by mala spustiť trvalú kampaň v médiách, najmä v televíznych programoch pre deti a mládež, s cieľom podnietiť ich k športovaniu, vďaka čomu by bolo možné znížiť výskyt obezity, fajčenia a užívania drog, a tiež podporiť bezúhonnosť, tímového ducha, disciplínu, solidaritu, toleranciu a boj proti diskriminácii.
<P>
Čo sa týka nás, mnohí poslanci Európskeho parlamentu boli športovcami. Myslím si, že by sme mali nájsť spôsob, ako každoročne odmeniť najlepšie iniciatívy na podporu telesnej výchovy a športu, napríklad vo forme určitého ocenenia.
<SPEAKER ID="085" NAME="Ivo Belet" AFFILIATION="PPE-DE">
(NL) Vážená pani predsedajúca, blahoželám pánovi Schmittovi k jeho veľmi kvalitnej správe a aj pánovi Figeľovi k Bielej knihe o športe. Chcem to znovu veľmi jasne zopakovať, pretože ide o veľmi dôležitý krok vpred, najmä z hľadiska časti o športe, ktorú obsahuje reformná zmluva Európskej únie.
<P>
Vážené dámy, vážení páni, zapojenie Európskej únie v oblasti športu však nie je pre všetkých jasne viditeľné. Či sa nám to páči alebo nie, mnoho aspektov športu je potrebné preskúmať z európskeho uhla pohľadu.
<P>
Vyberiem jeden z takýchto aspektov - žiadosť, ktorú pán Schmitt uvádza vo svojej správe, aby bola športovým klubom, ktoré aktívne spolupracujú so školami, poskytovaná dodatočná finančná podpora. Takýto krok možno výborne začleniť do rámca "politiky otvorených športovísk", vrátane profesionálnych športových klubov. Okrem toho, vážené dámy, vážení páni, šport predstavuje výborný nástroj na oživenie nadšenia pre školu a vzdelávanie v skupine sociálne znevýhodnených mladých ľudí. Myslím si, že aj tento aspekt športu si zaslúži maximálnu podporu.
<P>
Potom je tu, samozrejme, problém s obezitou. Je potrebné, aby sme začali tento problém okamžite riešiť. Ako sa uvádza v správe pána Schmitta, problémy s obezitou má čoraz viac mladých ľudí. V EÚ-27 má nadváhu každé štvrté dieťa nie preto, že by tieto deti jedli príliš veľa, alebo preto, že by ich stravovanie bolo úbohé, ale najmä preto, že nemajú dostatok pohybu.
<P>
Preto správa vyzýva členské štáty a regióny, aby na šport vyčlenili minimálne tri hodiny týždenne, a aby ich zaradili do časových rozvrhov výučby na základných a stredných školách. Táto výzva prichádza v najvyšší čas. Niečo také nemôžeme nariadiť na európskej úrovni, a ani to, samozrejme, nechceme urobiť, no tie členské štáty a regióny, ktoré budú v tejto oblasti zaostávať, môžeme označiť ako najslabšie. Prirodzene, takýto postup je nevyhnutný aj z hospodárskeho hľadiska, pretože ako vieme, detská obezita je jednou z príčin, ktoré spôsobujú srdcovo-cievne ochorenia, a to aj v neskoršom veku.
<P>
Preto je jednoznačne v našom záujme, aby sme do školských športovísk investovali viac času a energie.
<SPEAKER ID="086" NAME="Ján Figeľ">
člen Komisie. - (SK) Chcel by som len poďakovať za veľmi povzbudivú atmosféru a diskusiu, ktorá potvrdzuje, že šport a telesná výchova má vplyv nielen na zdravie, a to samozrejme, ale aj na isté hodnotové rámce, v ktorých sa pohybuje naša mladá generácia, resp. celá spoločnosť.
<P>
Myslím, že všetci sa zhodneme, a veľmi konkrétne argumenty zaznievali na význam preventívny z hľadiska telesnej výchovy, a je treba čím viac investovať preventívne, lebo je to múdre a včasné. Šport je aj generátorom hodnôt. Hodnôt ako sú férovosť, tímovosť, disciplína, zmysel pre pravidlá, prijímanie tých druhých, solidaritu, a preto je šport veľkým nástrojom pre integráciu, či už sociálnu, sociálnu inklúziu na úrovni miestnej alebo aj európsku integráciu, integráciu, ktorá neznamená ani asimiláciu ani absorpciu tých druhých, ale participáciu za dohodnutých pravidiel, a preto čím viac vzdelania a čím viac športu vo vzdelávaní, tým lepšie pre spolužitie.
<P>
Veľmi silne zazneli slová niektorých, že súhlasíme, že je tu konsenzus, ale ako urobiť viac, ako nielen súhlasiť, ale konať. Myslím, že je tu istý moment, ktorý hovorí o zrelosti alebo pripravenosti - jeden som oznámil v úvode v tom, že v programe celoživotného vzdelávania na roky 2008 až 2010 medzi priority sme zaradili do výziev pre jednotlivé projekty pre mobilitu, pre kurikulárnu spoluprácu, pre partnerstvá škôl šport a telesnú výchovu, to je pozvanie, to je priestor. To isté sa dá povedať o štrukturálnych fondoch a modernizácii našich škôl.
<P>
Biela kniha je naozaj veľmi komplexným dokumentom, ktorý nikdy za 50 rokov nebol takto sformulovaný, pretože vývoj bol od ocele a uhlia k témam, ktoré sú dnes viac naklonené vedomostnej spoločnosti, a šport je veľmi populárnou, dôležitou aktivitou. Preto takýto príspevok je znovu veľmi dôležitý a časovo aktuálny. V ňom je zakomponovaných 53 aktivít na najbližšie roky, mnohé z nich sú veľmi blízke pre vzdelávanie v športe.
<P>
Skončím pri tom, že prvýkrát v dejinách máme v článku 149, ktorý sa viaže na vzdelávanie a mládež, zakomponovaný text o športe. Verím, že v ratifikačnom procese, ktorý nastane po podpise zmluvy, sa prejaví podpora pre šport aj v tejto dimenzii, a že za pár rokov na základe procesu, ktorý postupne rozvinieme, môže Európska únia vytvoriť aj športový program. Prvýkrát, samozrejme, na báze subsidiarity tak, ako je to zakomponované v zmluvách. No a to je súčasťou tejto diskusie, ale aj rozhodnutí, ktoré z takejto diskusie môžu vyplynúť. Takže ešte raz ďakujem pekne poslancovi Pálovi Schmittovi a všetkým, ktorí prispeli k tejto inšpirujúcej správe, a teším sa na spoluprácu.
<SPEAKER ID="087" NAME="Predsedajúca">
Rozprava sa skončila.
<P>
Hlasovanie sa uskutoční v utorok, 13. novembra 2007.
<P>
Písomné vyhlásenia (článok 142)
<SPEAKER ID="999" NAME="Zita Gurmai" LANGUAGE="HU">
Šport má v súčasnosti oveľa významnejšie postavenie a nepredstavuje už len činnosť, ktorej sa venujeme vo svojom voľnom čase. Športom je prepletené celé hospodárstvo i celá spoločnosť. Šport predstavuje dokonalý vzdelávací nástroj, učí nás o sociálnom spolužití, a tiež o tom, že ak sa jednotlivec integruje do nejakej skupiny, môže sa stať užitočným.
<P>
Prostredníctvom športu nadobúdame úctu k našim spoluhráčom i protihráčom a učíme sa dodržiavať pravidlá. Stávame sa solidárnymi, nadobúdame podnikavého ducha a kolektívnu disciplínu. Kľúčová úloha športu je všade všeobecne uznávaná. Šport nadobudol významnú funkciu aj pri šírení pozitívnych hodnôt a odkazov a pri budovaní sociálne a environmentálne udržateľných hospodárstiev.
<P>
Obrovský nárast počtu sedavých zamestnaní, zvýšenie počtu automobilov, obmedzenie telesného cvičenia a nárast spotreby jedál a nápojov s vysokým energetickým obsahom spôsobujú našim občanom vážne zdravotné ťažkosti. Preto musíme ľudí od útleho detstva viesť k tomu, aby bol ich život zdravší, a aby bolo telesné cvičenie jednou z hlavných súčastí ich života. Samozrejme, musíme pre nich zabezpečiť zodpovedajúcu infraštruktúru a ponúknuť im možnosti na športovanie.
<P>
Tento proces zahŕňa širokú škálu rôznych odborov a činností, ktoré sú založené na inštitúciách, sociálnych faktoroch, rozsiahlej komunikácii, rozšírení služieb a na politickej zodpovednosti. Aby európski občania zmenili svoje návyky v oblasti cvičenia a zdravého životného štýlu, bude potrebné zmeniť spôsob myslenia, zvýšiť informovanosť, vypracovať konkrétne praktické iniciatívy a rozvinúť infraštruktúru. Miestne vlády budú musieť v tomto procese zohrať osobitnú úlohu.
<SPEAKER ID="088" NAME="Toomas Savi  " AFFILIATION="ALDE">
písomne. - Vážený pán predsedajúci, ako bývalý oštepár a ako súčasný predseda Estónskeho lyžiarskeho združenia sa úprimne teším, že pán Pál Schmitt vypracoval túto správu o úlohe športu vo vzdelávaní. V Európe existuje obrovská rozmanitosť, pokiaľ ide o populárne športy v jednotlivých členských štátoch, od lyžovania vo Fínsku až po futbal v Spojenom kráľovstve a od ľadového hokeja v Českej republike až po cyklistiku v Holandsku.
<P>
Celkovo máme mnoho talentovaných trénerov, ktorí by sa mohli viac zapájať do profesionálnej výmeny s cieľom podporovať rôzne športy v Európe a poskytovať študentom všetkých vekových kategórií všestrannejšie možnosti. V plnej miere podporujem článok 50 tejto správy, v ktorom autor vyzýva Komisiu, aby podporovala európsku mobilitu učiteľov telesnej výchovy a trénerov. Európska únia je zjednotená vo svojej rozmanitosti, a preto by sme mali zúročiť naše rozsiahle odborné poznatky v oblasti športu.
<P>
Ďalší článok, ktorý považujem za nesmierne významný, je článok 10, ktorý vyzýva členské štáty, aby zaviedli povinnú telesnú výchovu na základných a stredných školách, a aby pre telesnú výchovu zaručili minimálne tri vyučovacie hodiny týždenne, alebo čo by bolo ešte lepšie, jednu hodinu denne. Prostredníctvom tohto opatrenia by sa medzi európskou mládežou propagoval zdravý životný štýl.
