<CHAPTER ID="005">
Stabilizácia Afganistanu: výzvy pre EÚ a medzinárodné spoločenstvo (rozprava) 
<SPEAKER ID="061" NAME="Predsedajúci">
Ďalším bodom je správa, ktorú predkladá pán André Brie, v mene Výboru pre zahraničné veci, o stabilizácii Afganistanu: výzvy pre Európsku úniu a medzinárodné spoločenstvo
<P>
.
<SPEAKER ID="062" NAME="André Brie">
spravodajca. - (DE) Vážený pán predsedajúci, pán komisár, pán Jouyet, dámy a páni, v Kábule sa včera odohral najkrvavejší útok od roku 2001, pri ktorom zahynulo viac ako 40 Afgancov a Indov a 140 ľudí bolo zranených. Chceli by sme vysloviť úprimnú sústrasť obetiam a vyjadriť naše odsúdenie voči vrahom, ktorí to majú na svedomí.
<P>
Tí, ktorí sledujú európske médiá a tí, ktorí si napríklad dnes prečítali vydanie Daily Outlook Afghanistan určite vedia, že násilie v Afganistane sa teraz oveľa viac rozšírilo a stáva sa samozrejmosťou. Vraždy učiteľov sú prakticky na dennom poriadku, čo je jedna z najcynickejších stránok stratégie Talibanu. Školy, a to obzvlášť tie pre dievčatá, podpália alebo ich nasilu zatvoria, vyhadzujú do povetria mosty a cesty. O čom sa nehovorilo v Európe bol útok, ktorý sa v nedeľu odohral na svadobnej hostine v provincii Nangarhar a zomrelo pri ňom 23 ľudí vrátane nevesty. Tento útok viedli koaličné sily USA. Podobný incident sa stal v susednej provincii Uruzgán. Prezident Karzaj nariadil vyšetrovanie.
<P>
Je zrejmé, že bezpečnostná situácia v Afganistane sa za posledné tri roky zhoršila. Existuje však množstvo výrazne pozitívnych prvkov, ktoré je potrebné zohľadniť: skvalitňovanie politiky v oblasti školstva a zdravotníctva, regionálny úspech v programe obnovy a v boji proti drogám, zriadenie kritických a nezávislých médií vďaka mnohým nesmierne odvážnym žurnalistom, ako aj vybudovanie aktívnej občianskej spoločnosti spolu s angažovanými ženskými organizáciami v rôznych sférach spoločnosti.
<P>
Sú tu aj negatívne stránky správy, ako napríklad skutočnosť, že pestovanie maku siateho v súčasnosti dosahuje v národnom meradle rekordné hodnoty a táto rastlina sa stále vo väčšej miere spája so všeobecným hospodárstvom, rovnako ako so zvyšujúcim sa počtom trestných činov, prípadov korupcie a aktivít povstaleckých skupín.
<P>
Medzinárodná potravinová kríza mala dramatické následky týkajúce sa miliónov Afgancov. Korupcia je rozšírená vo vládnych kruhoch a vlastne pochádza práve z tohto zdroja. Zásady právneho štátu sa neuplatňujú patrične, čo je možné prirovnať k situácii na Guantáname alebo v americkej väznici v Bagrame, a čo je aj terčom zásadnej medzinárodnej kritiky.
<P>
Fundamentalistické ideológie v posledných rokoch evidentne prevládali dokonca aj v kľúčových sférach vlády a parlamentu, čo predstavuje hrozbu pre slobodu tlače a médií, ale obzvlášť pre nádeje afganských žien a dievčat na rovnocenné postavenie v spoločnosti.
<P>
Strašné násilie, ktoré sa pácha každodenne na ženách a dievčatách v rámci domácností, rodín a obcí, považujem stále za najvážnejší a najzreteľnejší problém, ktorý zároveň naše médiá najviac ignorujú. Mrzí ma, že pre nedostatok času sa tejto oblasti nemôžem venovať podrobnejšie. Afganistan a jeho obyvatelia si zaslúžia naše úplné nasadenie. Po 30 rokoch vojny, pri ktorej zahynulo viac ako jeden a pol milióna ľudí, je povinnosťou medzinárodného spoločenstva preukázať svoju solidárnosť voči Afganistanu.
<P>
Krajina a jej spoločnosť boli zničené politikou a vojenskou okupáciou zo strany Sovietskeho zväzu, ďalej občianskou vojnou vedenou skupinami mudžahedínov, ktorým poskytovali zbrane Spojené štáty, Pakistan, Irán a iné krajiny, a tiež zlovestnou vládou Talibanu.
<P>
Naša správa poskytuje komplexný a realistický obraz. Poukazuje na výrazné úspechy obyvateľov Afganistanu a rozpoznáva politické nedostatky afganskej a ostatných medzinárodných vlád. Vyjadruje našu plnú podporu a vysvetľuje fakt, že sme naplno odhodlaní nastoliť demokraciu a chrániť ľudské práva, a to najmä práva afganských žien a detí. Pokiaľ sa zaoberáme prípadmi Malalaj Džojovej, Parvíza Kambakša a Latifa Pedrama, nie je to iba záležitosť všeobecnej zásady, ale aj osobitnej požiadavky.
<P>
Európsky parlament prostredníctvom tejto správy požaduje novú stratégiu pre medzinárodnú komunitu a pre afganskú vládu, v ktorej sa kladie hlavný dôraz na obnovu občianskej spoločnosti. Túto politiku presadzuje osobitný predstaviteľ OSN pre Afganistan, pán Kai Eide. Toto je najdôležitejší posun a ja som rád, že práve my v tomto Parlamente sme vyslali takýto signál.
<P>
Chcel by som vyjadriť svoju vďaku kolegom z iných politických skupín, Komisii a pani komisárke; máte v Kábule a v Bruseli úžasný tím, ktorý rieši otázky Afganistanu; osobitnému predstaviteľovi Rady a zároveň aj mnohým afganským a medzinárodným mimovládnym organizáciám, ktoré boli do tejto správy zainteresované.
<P>
Musím preto povedať, že z tohto dôvodu je pre mňa ešte ťažšie, keď musím z tejto správy vyňať svoje meno. Nebol som schopný presvedčiť väčšinu o tom, že problémy Afganistanu sa nedajú vyriešiť vojenskými prostriedkami. Pokiaľ bude prevažná väčšina v rámci tohto Parlamentu požadovať posilnenie vojenských jednotiek, a tak ignorovať národné rezervácie členských štátov, nebude tým riešiť skutočné problémy prednesené v tejto správe a to by bolo v rozpore s mojimi osobnými záujmami. Pre Afganistan je neprijateľný fakt, že by mali zostať bez povšimnutia želania väčšiny všetkých národov Európy; svedčia o tom aj udalosti z posledných dní; a je to celkom zlá politika.
<SPEAKER ID="063" NAME="Jean-Pierre Jouyet" LANGUAGE="FR">
Vážený pán predsedajúci, je mi cťou a považujem za výsadu, že môžem po prvýkrát tu pred Európskym parlamentom prehovoriť. Pred tým než začnem, chcel by som podobne ako pán Brie odsúdiť v mene vedenia včerajší útok na indické veľvyslanectvo v Kábule, pri ktorom zahynulo viac ako 40 civilných obyvateľov vrátane mnohých zamestnancov veľvyslanectva a stovky ľudí utrpelo zranenia. Cieľom tohto útoku bolo narušiť prebiehajúci proces konsolidácie a obnovy v Afganistane. Európska únia je rozhodnutá podporovať afganskú vládu a obyvateľov Afganistanu v ich snahe o vybudovanie stabilného a demokratického štátu a tieto tragické udalosti ešte viac zvýrazňujú dôležitosť a naliehavosť našich diskusií dnes ráno.
<P>
Rovnako ako Parlament je aj Rada presvedčená o potrebe dlhodobého záväzku v Afganistane. Naším cieľom musí byť pomoc vláde, aby mohla vybudovať štruktúry potrebné pre moderný a demokratický štát, ktorý môže riadne fungovať, zaistiť bezpečnosť svojich obyvateľov, rešpektovať zásady právneho štátu a podporovať hospodársky a sociálny rozvoj.
<P>
Chcel by som zdôrazniť, že spoločná snaha afganských činiteľov a medzinárodného spoločenstva už priniesla určité dôležité výsledky. Zníženie úmrtnosti novorodencov o 25 % a 6 miliónov detí navštevujúcich školy, z čoho jednu tretinu tvoria dievčatá. So zreteľom na tieto fakty, musím vzdať úctu práci, ktorú odviedla pani komisárka Ferrerová-Waldnerová a vo všeobecnosti Komisia v tejto oblasti a vo všetkých aspektoch súvisiacich so znovunastolením právneho štátu.
<P>
Musíme stavať na týchto úspechoch, ale musíme si aj uvedomovať všetky výzvy, ktoré sú ešte pred nami, najmä tie, na ktoré poukázal pán Brie: štátna správa, nestabilita, korupcia a drogy, ktoré idú ruka v ruke a majú negatívny vplyv na normálne fungovanie inštitúcií a udržateľný rozvoj krajiny.
<P>
Musíme teda spolupracovať s ďalšími partnermi v oblasti drog, aby sme mohli realizovať rezolúciu Bezpečnostnej rady OSN č. 1817, ktorá bola prijatá 11. júna a mala by umožniť medzinárodnej komunite zintenzívnenie boja proti obchodovaniu s chemickými prekurzormi, ktoré sa používajú na výrobu heroínu.
<P>
Rada rovnako ako Parlament kladie najväčší možný dôraz na demokratický proces v Afganistane. V priebehu volieb v rokoch 2004 a 2005 sa obyvatelia Afganistanu veľmi jasne a odhodlane rozhodli v prospech demokracie a stability. My im musíme pomôcť vo vytváraní čo najlepších podmienok na prípravu nastávajúcich prezidentských volieb v roku 2009 a všeobecných volieb v roku 2010.
<P>
Správu o Afganistane, ktorú vypracoval Parlament a zhrnul pán Brie, prijala Rada s veľkým záujmom a chcela by zdôrazniť tri špecifické aspekty. Po prvé, Rada dúfa, že afganská vláda bude pristupovať s väčšou mierou zodpovednosti k procesu obnovy a rozvoja Afganistanu. Navyše, vo všetkých sférach by sa mal klásť dôraz na to, aby si obyvatelia Afganistanu boli vedomí svojich povinností a mali potrebu zabezpečiť si dobrú vládu, z čoho vyplýva, že povinnosťou afganských vládnych činiteľov je plniť svoje záväzky v tomto zmysle.
<P>
Po druhé, Rada vyzdvihuje dôležitosť napredovania v úzkej spolupráci s afganskou vládou, ktorá má v rámci medzinárodného spoločenstva smerovať v ústrety jednej vízii o spôsobe dosiahnutia spoločných cieľov, a to zaistením najmä toho, aby podniknuté kroky boli z hľadiska ich vojenskej a civilnej dimenzie koherentné. Toto je mandát, ktorý dostal nový osobitný predstaviteľ OSN, pán Kai Eide, a Rada by chcela vysloviť svoju plnú podporu jeho misii. V rovnakom kontexte Rada pociťuje potrebu posilniť kapacity misie OSN v Afganistane (UNAMA) na účely rozšírenia jej prítomnosti v celej tejto oblasti, najmä však na juhu a západe krajiny.
<P>
Naša tretia a posledná pripomienka k správe pána Brieho sa vzťahuje na skvalitnenie spolupráce a vzťahov medzi Afganistanom a jeho susednými krajinami, ktoré sú nevyhnutné na zabezpečenie trvalej stability v štáte, predovšetkým pokiaľ ide o viacrozmerný charakter niektorých problémov, ktoré jasne zdôraznil pán Brie, ako napríklad výroba a obchod z drogami.
<P>
V žiadnom prípade by tieto stručné pripomienky k správe prezentovanej Parlamentom nemali odviesť pozornosť od skutočnosti, že Rada a Parlament majú veľmi podobné názory na politiku, ktorú je potrebné realizovať v Afganistane. Chcel by som využiť túto príležitosť na uvítanie a povzbudenie iniciatívy, ktorú predstavil pán Brie vo svojej správe, namierenej na posilnenie spolupráce medzi Európskym parlamentom a afganským parlamentom.
<P>
Všetky tieto dôvody nasvedčujú tomu, že Únia bude aj naďalej pokračovať vo svojej vedúcej úlohe pri mobilizovaní medzinárodného spoločenstva v pomoci Afganistanu. Tento cieľ tvoril základ pre závery Rady z 26. mája, ktoré boli z veľkej časti inšpirované odvedenou prácou na Medzinárodnej konferencii na podporu Afganistanu, ktorá sa uskutočnila 12. júna v Paríži. Táto Konferencia znamenala obrovský úspech pre Afganistan, ako aj pre Európsku úniu, ktorá naplno uspela v presadzovaní svojich stanovísk týkajúcich sa kľúčových aspektov rozvoja krajiny.
<P>
Chcel by som zdôrazniť, že pred niekoľkými mesiacmi sa na samite NATO, ktorý sa konal 2. až 4. apríla v Bukurešti, sa zúčastnil vysoký predstaviteľ pre spoločnú zahraničnú a bezpečnostnú politiku spolu s prezidentom Karzajom a generálnym tajomníkom OSN stretnutia hlavy štátu a vlády Afganistanu. Krajiny prispievajúce do IFAS, ktorému poskytujú členské štáty EÚ takmer polovicu zamestnancov, prijal v Bukurešti novú stratégiu pre svoj spoločný záväzok postavený na štyroch zásadách, ktoré teraz vymenujem: stabilný a spoločný dlhodobý záväzok; podpora zlepšenia afganského vedenia a zodpovednosti v oblasti bezpečnosti; komplexný prístup medzinárodného spoločenstva k obnove; a spoločná politická stratégia týkajúca sa štátov susediacich s Afganistanom, najmä Pakistanu.
<P>
Na záver by som rád zdôraznil určité oblasti, v ktorých Európska únia prispieva výrazným spôsobom a kde je jej činnosť nevyhnutná pre posilnenie postavenia štátu a upevnenie zásad právneho štátu v Afganistane. V prvom rade, ako iste viete, Únia má osobitného predstaviteľa už od roku 2002 a túto funkciu v súčasnosti zastáva pán Francesc Vendrell. Ťažkosti spočiatku nastali pri príprave misie EUPOL a išlo o problémy v oblasti logistiky, avšak tieto sú v súčasnosti už vyriešené. EUPOL je obzvlášť zainteresovaný do reformy ministerstva vnútra a do budovania stratégie afganskej polície.
<P>
Nakoniec by som chcel poukázať na to, že Európska únia vyslala jasnú správu s ohľadom na rozšírenie záväzku voči Afganistanu obom svojim afganským partnerom, ako aj medzinárodnému spoločenstvu prostredníctvom rozhodnutia na poslednom zasadnutí Rady pre všeobecné záležitosti a vonkajšie vzťahy dňa 26. mája, ktorého cieľom je zdvojnásobiť počet zamestnancov zainteresovaných do policajnej misie v Afganistane. Toto rozšírenia misie EUPOL by malo priniesť väčšiu transparentnosť a efektívnosť našej činnosti v kľúčových sektoroch, ktoré súvisia s policajnou reformou aj napriek násilným udalostiam, ktoré sa odohrali v posledných dňoch.
<SPEAKER ID="064" NAME="Benita Ferrero-Waldner">
členka Komisie. - (DE) Vážený pán predsedajúci, pán úradujúci predseda Rady, vážení poslanci Parlamentu, pán Brie, ak môžem, rada by som najprv povedala zopár slov po nemecky a poďakovala vám za túto veľmi dôležitú a prvotriednu správu, ako aj za vynikajúci spôsob vašej spolupráce s mojím štábom v Kábule a v Bruseli. Chcela by som vyjadriť svoju podporu názorom, ktoré ste vyjadrili vy a úradujúci predseda Rady. Je naozaj tragédiou, že sme včera boli opäť svedkami takej katastrofy, akou bol tento teroristický útok. Na jednej strane musíme samozrejme celkom jasne vyjadriť naše odsúdenie, ale na druhej strane sú tu aj obete, o ktoré je potrebné sa zaujímať. Žiaľ, presne takéto sú okolnosti, za ktorých sa bude odohrávať táto rozprava.
<P>
členka Komisie. - Dovoľte, aby som povedala, že si myslím, že táto veľmi komplexná správa je nesmierne dôležitá práve z hľadiska tejto zložitej a neistej bezpečnostnej situácie a my nemôžeme dovoliť, a ani nedovolíme, aby boli v presile tí, čo chcú priviesť Afganistan do starých koľají.
<P>
V priebehu posledných mesiacov, ale najmä počas prípravy tejto správy sme s pánom spravodajcom veľmi úzko spolupracovali. Chcela by som vám poďakovať za záujem, ktorého som bola svedkom, najprv pri dvoch návštevách Európskeho parlamentu v Afganistane a neskôr v novembri 2007, kedy ste zas vy prijali v Bruseli poslancov z Wolesi džirgy (dolnej snemovne parlamentu) čo bolo pre nich veľmi významným svedectvom. Spolupracujeme so špecializovanou Delegáciou pre vzťahy s Afganistanom; vy veľmi dôsledne pozorujete naše reálne pokroky a my sa snažíme pomáhať, kde sa dá.
<P>
Napokon sa táto správa dotýka tejto ústrednej témy: ako môžeme vytvoriť stabilitu v Afganistane, akým výzvam čelí medzinárodné spoločenstvo a ako sa s nimi môžeme vysporiadať? V podobnom zmysle sme na konferencii v Paríži jasne povedali, že chceme prekonať hrozbu terorizmu; ale zároveň sú pre nás výzvou názory verejnosti všade navôkol, pretože nie vždy sa stretávame s pochopením námietok a nie vždy sa všetky snahy v rámci boja s touto hrozbou stretávajú s pochopením.
<P>
Myslím si, že konferencia v Paríži bola tiež veľmi dôležitou a dobrou príležitosťou na prehodnotenie našej stratégie, aby bola zameraná ešte zreteľnejšie. Komisia prispela od roku 2002 do roku 2007 sumou 1,2 miliardy EUR. Pracovali sme predovšetkým na tomto: po prvé, zaistiť bezpečnosť v Afganistane prostredníctvom financovania miezd policajného zboru, čo je úzko spojené s podporou afganskej polície a jej reformou; po druhé, zabezpečiť náhradné živobytie pestovateľom maku a tak pomôcť pri odstraňovaní drog; po tretie, zlepšiť kvalitu života Afgancov - tu sme sa zamerali predovšetkým na zdravotnú starostlivosť, ktorej už sme neodmysliteľnou súčasťou.
<P>
Avšak, konferencia v Paríži priniesla aj odlišnú politickú správu o oneskorených zmenách. Tieto správy sú nevyhnutné, pokiaľ chceme celistvo realizovať obojstranné záväzky v Afganistane a premeniť medzinárodné snahy - všetky naše snahy - na konkrétne úspechy. Z tohto dôvodu všetci chápeme, že potrebujeme väčšiu a kvalitnejšiu koordináciu všetkých zainteresovaných. Chcela by som takisto pochváliť pána Kaia Eideho, ktorého poznám už mnoho rokov, a je to úžasný človek. Práve on bude mať ústrednú úlohu a ja vás chcem uistiť, že s ním budeme veľmi úzko spolupracovať.
<P>
Ale, samozrejme, vnímame aj potrebu skutočného záväzku zo strany našich afganských partnerov. Musia sa snažiť vo väčšej miere prevziať zodpovednosť za proces budovania svojho štátu, čo ide, pravdaže, ruka v ruke s povinnosťami a predstavou o stabilnej krajine v budúcnosti. Blížime sa k voľbám, ktoré sa uskutočnia v roku 2009 a 2010. Pre vládu to budú bezpochyby kľúčové momenty na to, aby znovu nadobudli legitimitu, ktorú naštrbila korupcia a slabé vládnutie predovšetkým v provinciách, a preto sa snažíme hľadať spôsoby, akými by sa dal najlepšie podporiť volebný proces.
<P>
Afganistan stojí na križovatke ciest. Mnohé z počiatočných úspechov v budovaní štátu; najmä v oblasti ľudských práv, slobody prejavu a médií; sú určitým spôsobom pod tlakom. V takýchto podmienkach bude pre občiansku spoločnosť ťažké zjednotiť sa. V tomto zmysle záväzok tohto Parlamentu, a tu by som chcela ešte raz poďakovať spravodajcovi, a vaša spolupráca s dolnou snemovňou afganského parlamentu, Wolesi džirga, sú neoceniteľné. Myslím si, že môžete prispieť k rozvíjaniu demokratického procesu.
<P>
Ako EÚ, a touto myšlienkou by som chcela zakončiť, sme zodpovední za podporu Afganistanu nielen v záujme jeho obyvateľstva a stability celej oblasti, ale aj v záujme Európy. Toto je takisto potrebné jasne povedať našim daňovým poplatníkom.
<SPEAKER ID="066" NAME="Carlo Fatuzzo">
v mene skupiny PPE-DE. - (IT) Vážený pán predsedajúci, dámy a páni, vedel som, že mám dve minúty, ale nechcem sa o tom obšírne vyjadrovať. Rád by som poďakoval pánovi Briemu za jeho nasadenie a entuziazmus, ktorý vložil do tejto správy a chcem ho požiadať, aby z nej nestiahol svoje meno, pretože odviedol veľmi dobrú prácu spolu s ostatnými tieňovými spravodajcami a so mnou. Čo povedať? Čo urobiť v takom zásadnom momente pre Afganistan? To, čo sa stalo včera jasne dokazuje, že záväzok Európy a ostatných voči Afganistanu je nanajvýš opodstatnený.
<P>
V tejto správe požadujeme v prvom rade posilnenie záväzku z hľadiska prítomnosti vojenských jednotiek, keďže bez nich sa nikam nedostaneme; po druhé, zintenzívnenie záväzku v otázke zlepšenia demokratických štruktúr v novej Afganskej islamskej republike, ktorá sa za posledných 30 a viac rokov dostala do stavu, keď neplatia žiadne zákony, a čo je zo všetkého najhoršie, leží v srdci medzinárodného terorizmu.
<P>
Keď sme po 11. septembri začali venovať pozornosť fenoménu medzinárodného terorizmu, išli sme do Afganistanu a neskôr do Iraku a uvedomili si, že sme pichli do osieho hniezda. Posledná základňa, (podobne ako bol Hitlerov bunker v Berlíne), je pre teroristov vo svete v súčasnosti Afganistan. Pokúšajú sa znovu preskupiť a popri tom sa v Afganistane mstia za porážku, ktorú utrpeli a ešte stále zakúšajú v Iraku.
<P>
My v Európskom parlamente môžeme vyslať správu takýmto smerom, pokiaľ toľkí z nás, ako je len možné, budeme hlasovať v prospech tejto správy.
<SPEAKER ID="067" NAME="Ana Maria Gomes">
v mene skupiny PSE. - (PT) Blahoželám spravodajcovi, pánovi Andrému Briemu, za jeho dôkladnú analýzu vážnych problémov, ktorým čelíme v Afganistane, a najmä za jeho snahu použiť také formulácie, ktoré by umožnili všetkým politickým skupinám hlasovať za kompromisné pozmeňujúce a doplňujúce návrhy.
<P>
Žiaľ, v priebehu hlasovania vo výbore padli dve dôležité myšlienky v rámci kompromisných pozmeňujúcich a doplňujúcich návrhov za obeť politickým predsudkom kolegov, čo radšej ignorujú problémy, ktorým čelí medzinárodné spoločenstvo v Afganistane. Ide o problémy hrôzostrašne ilustrované včerajším samovražedným útokom na indické veľvyslanectvo v Kábule. Výsledkom je, že odporúčanie na základe potreby medzinárodného spoločenstva na prehodnotenie jeho civilnej a vojenskej stratégie išla bokom, rovnako ako časť zdôrazňujúca rastúcu všeobecnú nespokojnosť s korupciou, ktorá sa rozmáha vo vládnych inštitúciách.
<P>
So zreteľom na tieto skutočnosti, vyzývam svojich kolegov poslancov, aby podporili pozmeňujúce a doplňujúce návrhy, ktoré opätovne uviedla skupina PSE s cieľom znova navodiť rovnováhu v tejto správe. Ako sa môže správa Parlamentu zaoberajúca sa Afganistanom vyhýbať zmienke o úlohe Pakistanu a jeho vojenského režimu, ktorý už toľko veľa rokov zle vládne tejto krajine? Ako môžeme my, poslanci Európskej únie, ignorovať tajné väzenia Spojených štátov v Kábule a nielen to? Prečo niektorí poslanci odmietajú oprávnenú kritiku afganského súdneho systému. Stanovisko skupiny PSE je jasné: je možné podporovať prítomnosť vyššieho počtu medzinárodných vojsk v Afganistane a zároveň zastávať potrebu prehodnotenia vojenskej stratégie misie ISAF (Medzinárodné sily bezpečnostnej pomoci). Je možné schvaľovať úzku spoluprácu medzi Európou a Spojenými štátmi v Afganistane, bez toho, aby sme zatvárali oči pred zločinmi, ktoré spáchala Bushova vláda v mene boja proti terorizmu.
<P>
A napokon, je možné podporovať afganské inštitúcie, ale zároveň aj upozorňovať na ich vážne nedostatky. Európa bude iba vtedy schopná prevziať strategickú úlohu v Afganistane, keď sa prestane báť predstaviť svoju vlastnú víziu o budúcnosti tejto krajiny. Prečo by sme nemohli začať tu a teraz práve touto správou?
<SPEAKER ID="068" NAME="Samuli Pohjamo">
v mene skupiny ALDE. - (FI) Vážený pán predsedajúci, rád by som zablahoželal pánovi Briemu k jeho kvalitnej správe. Zaoberal sa touto zložitou témou dôsledne a z rôznych uhlov pohľadu.
<P>
Prvoradou výzvou pre Afganistan je znovu nastolenie bezpečnosti a zriadenie fungujúceho štátu. Ide o náročnú úlohu, keďže bezpečnostná situácia v Afganistane sa skôr zhoršila ako zlepšila. Zlepšovanie bezpečnostnej situácie je nevyhnutnou požiadavkou pre akékoľvek napredovanie, avšak samotné vojenské riešenie neodstráni komplexné problémy krajiny, ako povedal spravodajca.
<P>
Obnova celej spoločnosti, zavedenie zásad právneho štátu, zlepšenie demokracie a ochrany ľudských práv, šírenie rovnosti a budovanie fungujúcej vlády, vzdelávacích inštitúcií a zdravotníctva v rámci celej krajiny sú mimoriadne veľké úlohy. Afganistan potrebuje okrem iného aj program komplexného rozvoja vidieckych oblastí a vytvorenie alternatív pre pestovateľov ópia.
<P>
Všetko toto si vyžaduje aj väčšie príspevky Európskej únie zamerané na podporu a obnovu Afganistanu. EÚ sa musí usilovať taktiež o väčšiu efektivitu aktivít medzinárodného spoločenstva prostredníctvom ich koordinovania.
<P>
Ešte by som rád zdôraznil význam občianskej spoločnosti, ktorá sa buduje v Afganistane, pre upevnenie zásad právneho štátu, demokracie a pre odstránenie kultúry násilia. Otázka rozvíjanie a slobody účinkovania nezávislých pluralitných komunikačných prostriedkov je v tejto práci obzvlášť dôležitá. Zostáva ešte stále veľa práce, ktorú je potrebné v tejto oblasti v Afganistane vykonať.
<SPEAKER ID="069" NAME="Konrad Szymański">
v mene skupiny UEN. - (PL) Vážený pán predsedajúci, za posledných 30 rokov bola história Afganistanu svedkom sovietskej okupácie, občianskej vojny a neskôr vlády Talibanu. Z tohto dôvodu by mala byť považovaná za úspech operácia "Trvalá sloboda", ktorú začali Spojené štáty americké, Spojené kráľovstvo, Poľsko, Česká republika, Francúzsko a Rumunsko, ako aj súčasná misia ISAF, ktorá zjednocuje vojenskú koalíciu takmer všetkých členských štátov v rámci Európskej únie. Vzdelávací systém funguje kvalitnejšie, systém zdravotníctva sa zlepšil a vláda pána Hamída Karzaja má napriek veľmi náročným okolnostiam výraznú časť tejto krajiny pod kontrolou. Pre nás môže nové nasadenie teroristov v roku 2007 znamenať jediné: To, čo Afganistan potrebuje od Európskej únie a NATO je väčšia finančná, politická a vojenská podpora. Odlišný prístup, ktorý môžeme pozorovať v pozmeňujúcich a doplňujúcich návrhoch predložených ľavicou, by bol prejavom sebectva, pokrytectva a krátkozrakosti.
<SPEAKER ID="070" NAME="Angelika Beer">
v mene skupiny Verts/ALE. - (DE) Vážený pán predsedajúci, dámy a páni, ocitli sme sa v paradoxnej situácii. Moja skupina bude odporúčať, aby si každý prečítal originál správy, ktorú vypracoval pán Brie, aby všetci pochopili podstatu problémov, ktorým čelíme v Afganistane. Neskôr sa stalo to, že väčšina vo Výbore pre zahraničné veci jednoducho pozmenila a odstránila isté opatrenia, ktoré sme tak naliehavo potrebovali. Nemôžeme skrátka povedať: viac vojsk, nech všetko pokračuje tak ako doposiaľ, všetko je v poriadku. Nič nie je v poriadku! Poukazuje na to aj včerajší útok. Musíme prehodnotiť vojenskú stratégiu a potrebujeme zjednotiť rozličné iniciatívy. V skutočnosti práve toto sme chceli spolu dosiahnuť.
<P>
Moja skupina predložila pozmeňujúce a doplňujúce návrhy v spoločne so Socialistickou skupinou s cieľom bojovať teraz za dosiahnutie tohto dôležitého cieľa, pán Brie. Hovorím to so všetkou úctou, ktorú mám voči vašej práci, ktorú ste odviedli počas posledných rokov. Vedieme tu spory o tom, aké by bolo vhodné zaujať stanovisko a je od vás zbabelé, že strkáte hlavu do piesku a hovoríte, že stiahnete svoje meno s tejto správy; jednoducho preto, lebo vaša skupina vám vrazila nôž do chrbta prostredníctvom nepatrne odlišného stanoviska, ktoré pripúšťa, že potrebujeme vojská, avšak musíme to podniknúť správne. Toto neprináša osoh Afgancom, ani nepomáha tomuto Parlamentu v budovaní premyslenej stratégie pre Afganistan.
<P>
Chcela by som apelovať na každého, aby hlasoval za pozmeňujúce a doplňujúce návrhy, lebo iba tak si budeme plniť svoje povinnosti: svoje povinnosti voči tým, ktorých tam posielame, čiže policajtom a vojakom, ako aj voči tým, ktorým chceme pomôcť, konkrétne obyvateľom Afganistanu.
<SPEAKER ID="071" NAME="Vittorio Agnoletto">
v mene skupiny GUE/NGL. - (IT) Vážený pán predsedajúci, dámy a páni, som nesmierne vďačný André Briemu za prácu, ktorú odviedol a plne podporujem jeho rozhodnutie stiahnuť svoj podpis z tejto správy. Rezolúcia sa mení a v súčasnosti popisuje krajinu, v ktorej bol podľa informácií spravodajstiev veľký počet účastníkov volieb, avšak zabúdajúc na to, že obyvateľstvo hlasovalo pod stálou hrozbou ozbrojených skupín.
<P>
Nenachádza sa tam žiadna zmienka o prítomnosti vojenských vodcov vo vláde Karzaja; nie je tam žiadne odsúdenie operácie "Trvalá sloboda", ktorej obeťami je civilné obyvateľstvo po celej krajine. Podporuje činnosť NATO, pričom úplne ignoruje skutočnosť, že jeho prítomnosť v Afganistane je v súčasnosti podstatným dôvodom celkovej straty bezpečnosti v tejto krajine. Navyše, so zreteľom na pokračujúce zvyšovanie produkcie ópia, nenachádza sa tam žiadna zmienka o možnosti zavedenia pilotných projektov na využitie ópia pri výrobe morfia, aj napriek tomu, že Európsky parlament prijal na tento účel zvláštnu rezolúciu.
<P>
Jednou pozitívnou stránkou je bezpochyby vyjadrenie obavy nad osudom Malalaj Džojovej a ďalších aktivistov, avšak len táto samotná vec nestačí na to, aby moju skupinu odradila od hlasovania proti tejto správe.
<SPEAKER ID="072" NAME="Bastiaan Belder">
v mene skupiny IND/DEM. - (NL) Občania členských štátov Európskej únie a ďaleko za našimi hranicami platia svojimi životmi za budovanie mieru a obnovu Afganistanu. Oni všetci si zaslúžia najväčšiu úctu a plnú podporu Parlamentu, a predovšetkým naše modlitby za božiu ochranu pre nich, pretože ich misia je aj naďalej obzvlášť nebezpečná. Vražedný útok, ktorý sa odohral včera ráno v Kábule, o tom poskytujú nový dôkaz.
<P>
Chcel by som požiadať Radu a Komisiu, aby sa zaoberali špecifickými problémami komplikovanej situácie v Afganistane. Bez efektívnej stratégie proti "talibanizácii" severnej časti Pakistanu zostane stabilizácia situácie v Afganistane iba želaním Západu. Z tohto dôvodu sily NATO v skutočnosti operujú so zviazanými rukami.
<P>
Druhým problémom v Afganistane je naliehavá potreba modernizácie poľnohospodárstva. Jeho najväčším znevýhodnením je neistota rozsiahlych častí tejto krajiny. Štatistiky OSN o tom hovoria jasne: čím menej bezpečná oblasť, tým viac kvitnú polia s makom. Vážená Rada a Komisia, prajem vám všetku možnú múdrosť a vytrvalosť, ktorú potrebujete v aktívnej stabilizácii Afganistanu.
<SPEAKER ID="073" NAME="Koenraad Dillen" AFFILIATION="NI">
- (NL) Všetci sme sa zhodli na tom, že situácia v štvrtej najmenej rozvinutej krajine sveta je stále tragická, aj napriek množstvu povzbudivých signálov od začiatku obnovy tejto krajiny. Samozrejme, problémy nie sú iba vojenského a strategického charakteru, ale celkové víťazstvo nad Talibanom zostáva, pravdaže, conditio sine qua non alebo nevyhnutnou podmienkou pre vybudovanie životaschopného štátu s nezávislou justíciou a kritickými médiami. V súvislosti s posledným bodom, som rád, že správa poukazuje na to, že afganská ústava ešte stále nezaručuje slobodu vierovyznania, lebo zrieknutie sa islamskej viery naďalej považuje za trestný čin. Režim, ktorý je podporovaný Západom, sa musí z tohto dôvodu naďalej snažiť.
<P>
V správe mi chýba vyjadrenie, že víťazstvo nad Talibanom si vyžaduje stratégiu zohľadňujúcu Pakistan, ktorého územie je ešte stále bezpečnou pôdou pre teroristov: každý vie, že sa tu týmto teroristom poskytuje logistická podpora, ako sa opäť jasne ukázalo včera pri útoku na indické veľvyslanectvo v Kábule. Politika v otázke Afganistanu musí teda byť integrujúcou politikou pre celú oblasť; inak bude odsúdená k zlyhaniu.
<SPEAKER ID="074" NAME="Nickolay Mladenov" AFFILIATION="PPE-DE">
Vážený pán predsedajúci, dovoľte, aby som v úvode pripojil svoj hlas k odsúdeniu útoku na indické veľvyslanectvo a k vyjadreniu našej úprimnej sústrasti, najmä brigádnemu generálovi Mehtovi a pánovi Raovi z indického veľvyslanectva, ako aj ich príbuzným. Dúfam, že tento útok neodradí Indiu, významného spojenca v procese obnovy Afganistanu, od toho, aby pokračovala v začatej spolupráci.
<P>
Existuje väčšia tragédia v Afganistane než ničenie budov, a to zničenie ľudského života a jednotlivcov v priebehu posledných 35 rokov. Obnova a pomoc pri náprave životov ľudí v takej zničenej krajine nás bude stáť oveľa viac úsilia a dlhší čas ako si vieme predstaviť.
<P>
Samozrejme, prvoradá vec, ktorú potrebuje Afganistan je práve väčšia bezpečnosť, a nie menšia miera bezpečnosti. Uvítala som skutočnosť, že táto správa berie na vedomie konsenzus, ktorí platí aj na pôde Afganistanu, že politické riešenie je možné iba ak podporíme vojenský tlak na Taliban a vzburu. Tento tlak musíme naďalej udržať, pokiaľ máme zabezpečiť politické riešenie tejto situácie. Musíme podporovať politiku vlády Afganistanu v tom, že rozhovory s prívržencami Talibanu sú možné iba s tými, ktorí príjmu ústavu a zložia svoje zbrane. Môžu sa vrátiť do politického procesu.
<P>
Musíme podporiť pána prezidenta Karzaja a vládu Afganistanu v znovu nadobúdaní kontroly nad svojou krajinou, ako aj v opätovnom prevzatí kontroly nad politickými iniciatívami v ich vlastnej krajine. Z tohto dôvodu som sa veľmi potešila tomu, čo povedala pani komisárka Ferrerová-Waldnerová o zameraní sa na budúcoročné voľby. Afganistan potrebuje silnú vládu, odhodlanú vládu, ktorá sa pozerá dopredu a neobzerá sa späť do minulosti.
<P>
Na záver mi dovoľte znovu vyjadriť vieru, že Komisia vynakladá úžasné úsilie v organizovaní našich programov zameraných na pomoc Afganistanu. V reprezentovaní Európskej únie odvádza výbornú prácu najmä pán veľvyslanec Kretschmer a, samozrejme, osobitný predstaviteľ, pán Vendrell. Dnes musíme vyslať silný signál o podpore našim ľuďom v Afganistane, Rade a tým, čo sú v službe, aby pokračovali vo svojej práci.
<SPEAKER ID="075" NAME="Libor Rouček" AFFILIATION="PSE">
Dámy a páni, úspešné zvládnutie bezpečnostných, politických, hospodárskych i sociálnych problémov, ktorými trpí Afganistan, si vyžaduje viac než len vojenské riešenie. Vojenský tlak na povstalcov musí sprevádzať intenzívny politický proces a dialóg so všetkými skupinami obyvateľstva, ktorí uznávajú ústavu a sú ochotní zložiť zbrane. Som toho názoru, že Európska únia by mala intenzívnejšie ako doposiaľ podporovať Afganistan pri budovaní vlastného štátu so silnejšími demokratickými inštitúciami schopnými zaistiť územnú integritu, jednotu a ekonomický a sociálny rozvoj krajiny. V súčasnosti je dôležitá a naliehavá najmä podpora južnej časti krajiny. Posilnenie administratívnych kapacít a postupné preberanie zodpovednosti za správu krajiny afganskými úradmi musí však byť sprevádzané účinnou ochranou ľudských práv všetkých obyvateľov zaisťovanou v súlade so zásadami právneho štátu. Bez tejto ochrany nie je možné zaistiť trvalý a udržateľný úspech.
<SPEAKER ID="076" NAME="Gerard Batten" AFFILIATION="IND/DEM">
Vážený pán predsedajúci, všetci si dobre pamätáme, čo bol hlavný dôvod napadnutia Afganistanu: príčinou boli teroristické útoky na USA z 11. septembra, ktoré riadila al-Káida zo svojich základní v Afganistane pod ochranou Talibanu. USA spolu so svojimi spojencami, predovšetkým Spojeným kráľovstvom, zorganizovali úspešný útok zameraný na vytlačenie členov al-Káidy z ich pevnosti. Vojenské sily západných mocností vykonali, čo bolo potrebné, aby konfrontovali terorizmus.
<P>
Táto správa tvrdí, že prítomnosť NATO je nevyhnutná pre zabezpečenie budúcnosti krajiny. Je pravdou, že iba spojené vojenské sily slobodných a demokratických štátov sveta zjednotených v NATO môžu ochraňovať naše demokratické slobody pred útokmi, avšak ja veľmi silno pochybujem o možnostiach zavedenia demokracie v takej krajine, ktorá to nemá vo svojej histórii, obzvlášť tam, kde výhradné postavenie jednej náboženskej ideológie vôbec nesympatizuje s predstavou Západu o liberálnej demokracii.
<SPEAKER ID="077" NAME="Slavi Binev" AFFILIATION="NI">
(BG) Vážení kolegovia, Afganistan je už takmer sedem rokov dejiskom vojenských operácií. V júni 2008 bude Európska únia podporovať vojenský štáb s viac ako 23 000 členmi. Medzinárodné spoločenstvo poskytuje Afganistanu značnú hospodársku pomoc, ďalej pokračujú snahy o obnovu infraštruktúry v tejto krajine. Výsledkom všetkých týchto snažení je, že vláda má kontrolu iba nad jednou tretinou územia Afganistanu.
<P>
Vzhľadom na tieto výsledky nemôžem pochopiť túžbu týkajúcu sa zvýšenia finančnej pomoci Európskej únie pre Afganistan. Prečo by sa mali míňať peniaze európskych daňových poplatníkov na iniciatívy s dokázateľne nepatrným účinkom? Túžba zaistiť nadvládu zákona a skvalitniť súdny systém, ale bude súčasná vláda schopná toto obhájiť, keď si uvedomíme, že nedokáže zabezpečiť svoju vlastnú vládu nad krajinou? Pomáhame znovu vybudovať policajné sily Afganistanu, ale prečo sú výsledkom funkcionári, ktorí nerešpektujú ľudské práva a zneužívajú svoje úradné postavenie?
<P>
V každom prípade, pokiaľ chceme, aby Afganistan jedného dňa prestal byť zdrojom napätia a zaujal plnohodnotné miesto v medzinárodnom spoločenstve, mali by sme my, ktorí pracujeme v Európskych inštitúciách vážne prehodnotiť našu súčasnú politiku a stratégie, ktoré využívame.
<SPEAKER ID="078" NAME="Robert Evans" AFFILIATION="PSE">
Vážený pán predsedajúci, chcel by som sa vrátiť späť k bodu číslo 16 tejto nelegislatívnej správy, kde hovoríme, že "bezpečnostné problémy Afganistanu sú komplexnejšie než vojna proti terorizmu, a preto si vyžadujú viac než len vojenské operácie". Myslím, že moji kolegovia, pán Rouček a pán Pohjamo, sa o tomto bode zmienili už predo mnou. Vieme o mnohých príkladoch z minulosti, ktoré ukázali, že vojenská sila môže v rozličných podmienkach prinútiť k ukončeniu konfliktu a vytvoriť akoby mierové riešenie, avšak takisto z týchto historických lekcií vieme, že iba demokratické inštitúcie s podporou obyvateľov týchto krajín môžu zaručiť trvalý výsledok.
<P>
V tejto oblasti sme napredovali v Afganistane a pani komisárka Ferrerová-Waldnerová má pravdu, keď hovorí, že pokiaľ má nastať obnova, afganská vláda musí teraz jasne preukázať rešpektovanie ľudských práv a slobody prejavu. Počas posledných volieb v Afganistane som videl, že volili aj ženy, čo predstavuje dôležitý krok vpred. Toto sú veci, na ktorých musíme stavať, a zároveň musíme spolupracovať s Pakistanom, aby sme mohli obnoviť mier v tejto oblasti.
<SPEAKER ID="079" NAME="Emilio Menéndez del Valle" AFFILIATION="PSE">
(ES) Vážený pán predsedajúci, v júni zahynulo v Afganistane viac vojakov medzinárodných vojsk ako v Iraku. Takisto v júni sa prítomnosť a moc Talibanu stala viditeľnejšou v Péšavare, v kľúčovom meste z hľadiska tohto konfliktu.
<P>
V Pakistane sa hovorí o tom, že ozbrojené sily podpísali tajné mierové dohody s afganským, pakistanským a talibanským vedením a zdá sa, že pakistanská armáda sa začala viac zaujímať o hranicu s Indiou než o afganskú hranicu. Navyše, ako už spomenuli mnohí rečníci, štyridsať ľudí bolo včera zavraždených pri bránach indického veľvyslanectva v Kábule.
<P>
Moja otázka znie: nenadišiel ešte ten správny čas na premýšľanie o odlišnej stratégii?
<SPEAKER ID="081" NAME="Vural Öger" AFFILIATION="PSE">
- (DE) Vážená pani predsedajúca, mesiac jún bol pre zahraničných vojakov najkrvavejším mesiacom od pádu talibanského režimu v roku 2001. Bolo zabitých viac než 48 koaličných jednotiek, čo je viac než počet strát na životoch počas toho istého obdobia v Iraku. Od začiatku roka násilie v Afganistane stálo životy viac než 2 200 ľudí. V Afganistane nie je izolovaný konflikt, ale regionálna vojna, ktorá by sa mohla rozšíriť ďalej. Situácia je dnes oveľa vážnejšia než v roku 2001.
<P>
Vzhľadom na túto alarmujúcu situáciu musí Afganistan ostať pre Európu absolútnou prioritou. Prítomnosť európskych jednotiek a civilné operácie EÚ v krajine hrajú kľúčovú úlohu. Po zdĺhavých rokovaniach vo výbore podporujem konečnú verziu nášho návrhu uznesenia, ktorý obsahuje množstvo kľúčových prvkov, vrátane výcviku afganských bezpečnostných síl, väčšej koncentrácie na obnovu občianskej spoločnosti a zvýšenej koordinácie medzi medzinárodnými orgánmi.
<SPEAKER ID="082" NAME="Anna Ibrisagic" AFFILIATION="PPE-DE">
(SV) Vážená pani predsedajúca, pri počúvaní dnešnej rozpravy a prečítaní všetkých pozmeňujúcich a doplňujúcich návrhov mám pocit, že niektorí ľudia veria, že len dialóg je dobrý a nápomocný, a že akákoľvek vojenská prítomnosť je zlá a kontraproduktívna. Neviem, koľko poslancov tohto Parlamentu je vojnových utečencov, ja však som. Viem, že je potrebná občianska spolupráca aj vojenská prítomnosť. Moja skúsenosť z vojny je taká, že tí, ktorí sú najlepšie pripravení na dialóg nemajú žiadnu silu a násilníci, priekupníci a bojovníci, ktorí majú silu, sú zriedka pripravení viesť akýkoľvek dialóg. Potrebná je teda kombinácia vojenského a civilného nasadenia, ak naozaj chceme prelomiť bludný kruh násilia a chudoby v Afganistane.
<SPEAKER ID="083" NAME="Miroslav Mikolášik" AFFILIATION="PPE-DE">
(SK) V Afganistane sa prudko zvyšuje počet teroristických činov a násilných vzbúr. Medzinárodné spoločenstvo nemôže tolerovať a ustupovať teroristickým organizáciám financovaným z pestovania obchodu s drogami.
<P>
Hlavným cieľom týchto teroristických organizácií je zasielať rozpory medzi spojencov v rámci NATO, a tým vzbudiť dojem, že je nemožné priniesť Afganistanu mier. Tým ohrozujú nielen bezpečnosť regiónu, ale aj vlastne celého sveta. Európska bezpečnostná politika voči Afganistanu by preto mala byť dynamickejšia, operatívnejšia, mala by zahŕňať konkrétne krátkodobé a dlhodobé opatrenia smerujúce k rekonštrukcii afganskej spoločnosti, inštitúcií a právneho štátu, ale aj k podpore prezidenta Karzaja. Európske spoločenstvo by malo naďalej podporovať opatrenia, v ktorých už krajina dosiahla pokrok, a to hlavne v oblastiach zabezpečovania základných potrieb obyvateľstva a zdravotníckej starostlivosti.
<SPEAKER ID="084" NAME="Dragoş Florin David" AFFILIATION="PPE-DE">
(RO) Afganistan ostáva najväčšou výzvou pre medzinárodné spoločenstvo pre jeho teroristickú činnosť, zvýšenú produkciu drog a množstvo násilných činov.
<P>
V tejto súvislosti žiadam Komisiu a Radu, ako aj medzinárodné organizácie, aby vzali do úvahy tri hlavné činnosti, ktoré budú prioritné pre krátkodobý akčný plán: identifikácia a izolácia drogových distribučných ciest v Afganistane, väčšia angažovanosť krajín v regióne pri implementácií medzinárodných stratégií pri zohľadnení kultúrnej a náboženskej uzavretosti, väčší finančný prídel a zapojenie sa do obnovy, humanitárnej potravinovej pomoci a administratívnej pomoci.
<P>
Domnievam sa, že intenzívnejší politický, kultúrny a náboženský dialóg s Afganistanom reálne pomôže dosiahnuť ciele stability v regióne.
<P>
Blahoželám pánovi André Briemu k správe, ktorú zostavil.
<SPEAKER ID="085" NAME="Geoffrey Van Orden" AFFILIATION="PPE-DE">
Vážená pani predsedajúca, práve som sa vrátil z provincií Hílmand a Kandahár. Súhlasím, že bez stability nebude žiaden pokrok; stabilita znamená dobrú vládu a znamená to vojenské jednotky a políciu.
<P>
Myslím si, že niektorí naši európski spojenci len mlátia prázdnu slamu o tom, čo robia v Afganistane. Potrebujeme viac vojenských jednotiek; musíme byť flexibilnejší; potrebujeme väčšiu podporu pre misiu IFAS (Medzinárodné sily pre podporu bezpečnosti) v Afganistane. Čo sa týka policajnej misie, EÚ tu vykonáva kus práce, čo však nič neznamená v porovnaní s úsilím Američanov. Mala by tu nastať primeraná koordinácia medzi tým, čo robia Európania a tým, čo robia Američania vo veci policajného výcviku.
<P>
Nakoniec by som rád odsúdil poznámky pána Brieho, keď jedným dychom hovoril o Talibane a Američanoch. Myslím si, že to bolo pohoršujúce. Taliban vraždí svojich vlastných ľudí, spojenci tam pomáhajú miestnemu obyvateľstvu.
<SPEAKER ID="086" NAME="Vytautas Landsbergis" AFFILIATION="PPE-DE">
Vážená pani predsedajúca, odsek 11 návrhu uznesenia uvádza, že Európsky parlament "podporuje snahu síl NATO zvýšiť bezpečnosť v krajine a riešiť miestny a medzinárodný terorizmus, a považuje prítomnosť týchto jednotiek za nevyhnutnú pre zabezpečenie budúcnosti tejto krajiny."
<P>
Pozmeňujúci a doplňujúci návrh 9, ktorý predložil spravodajca, je proti tomuto postoju a navrhuje, aby bol tento odsek vymazaný. Bolo by oveľa lepšie, keby spravodajca radšej jasne povedal, že Parlament podporuje miestny a medzinárodný terorizmus a považuje prítomnosť síl NATO za prekážku pri zabezpečení budúcnosti Talibanu v krajine. Pozmeňujúci a doplňujúci návrh č. 9 v tomto znení by bol očividne proti Afganistanu a proti NATO.
<SPEAKER ID="087" NAME="Czesław Adam Siekierski" AFFILIATION="PPE-DE">
(PL) Vážená pani predsedajúca, dnes je jednou z najdôležitejších výziev, ktorej čelí Únia, vytvorenie efektívneho mechanizmu pre koordináciu projektu a výmenu informácií medzi osobami zúčastnenými v Afganistane. Takýto mechanizmus je dôležitý, aby sa projekty, ktoré realizujú jednotky pracujúce v Afganistane, navzájom dopĺňali. Medzinárodný a miestny terorizmus sa musí potlačiť, aby sa zlepšila bezpečnosť v krajine a taktiež jej ďalší rozvoj. Z tohto dôvodu by sme mali spolupracovať pri podpore afganskej spoločnosti a zladení projektov. Okrem toho by sme sa mali snažiť o stabilizáciu situácie v Afganistane posilnením miestnych inštitúcií a zabezpečením základných životných potrieb obyvateľstvu. Dôležitým krokom na ceste k demokratickej obnove krajiny je dosiahnutie nezávislosti a slobody médií. Toto by sa malo podporovať.
<SPEAKER ID="088" NAME="Jean-Pierre Jouyet">
úradujúci predseda Rady. - (FR) Vážená pani predsedajúca, pán Brie, milá Benita, dámy a páni, ešte raz by som chcel vyjadriť svoju podporu pánovi Briemu a jeho správe a spokojnosť, že sme sa väčšina zhodli na tom, ako ste zdôraznili, že Afganistan potrebuje väčšiu bezpečnosť a silnejšiu vládu v tomto ťažkom období.
<P>
Naša diskusia zdôraznila skutočnosť, že čelíme skutočne zložitej situácii, ktorá vyžaduje viac než len vojenské riešenie; že čelíme extrémne náročnej situácii; že medzinárodné spoločenstvo musí prijať dlhodobý záväzok, ktorý, ako ste spomenuli, je nevyhnutným a rozhodujúcim prvkom pre Európsku úniu; že potrvá dlhšiu dobu, kým sa vzbudia nádeje ľudí; a že čo sa týka vlády, ako Komisia zdôraznila, sa musíme sústrediť na prípravu nadchádzajúcich volieb. Rada, ako jej súčasť, bude samozrejme naďalej veľmi starostlivo monitorovať prípravy na voľby.
<P>
Pokiaľ ide o aspekty týkajúce sa vlády, ohľad k právnej norme a ku všetkému, čo sa týka našich tradícií, nie je deliacim prvkom; toto taktiež musíme povedať afganským orgánom.
<P>
Čo sa týka bezpečnostných pravidiel a prítomnosti v teréne, chcel by som zdôrazniť, že zástupcovia EÚ tvoria viac než 50 % IFAS a Rada sa bude sústrediť na štyri hlavné oblasti v nadchádzajúcich mesiacoch. Prvou prioritou bude realizácia podstatného zvýšenia počtu príslušníkov EUPOL (Policajná misia EÚ), o ktorom sa rozhodlo v Rade 26. mája. Samozrejme všetky aspekty týkajúce sa efektívnosti polície sú dôležité a Parlament má právo sa o ne zaujímať.
<P>
Po druhé, Rada sa bude snažiť monitorovať realizáciu záverov Medzinárodnej konferencie o pomoci Afganistanu: Európska únia musí hrať kľúčovú úlohu v tejto záležitosti poskytnutím finančného príspevku.
<P>
Po tretie, Európska únia musí zdôrazniť potrebu zlepšenia vzťahov medzi Afganistanom a Pakistanom - ako ste niektorí spomenuli - a podporiť obidve krajiny, aby aktívne pokračovali v posilnení svojej spolupráce, najmä v boji proti spoločnému problému, ktorý predstavuje terorizmus, a vo všetkých záležitostiach týkajúcich sa obchodu s drogami.
<P>
Na záver, pre Radu a Komisiu je dôležité, aby mali plnú podporu Európskeho parlamentu v tejto záležitosti, ktorá je rozhodujúca pre medzinárodné spoločenstvo a - ako ste mnohí zdôraznili - pre budúcnosť Európy.
<SPEAKER ID="089" NAME="Benita Ferrero-Waldner">
členka Komisie. - Vážená pani predsedajúca, pokúsim sa byť stručná. Uvediem len tri pripomienky. Prvá sa týka Pakistanu. Je úplne samozrejmé, že je veľmi dôležité zaoberať sa aj hraničnou oblasťou a myslím si, že aj využiť túto príležitosť a sledovať nové zostavenie vlády v Pakistane.
<P>
Avšak súčasne tu vidíme vzrastajúce napätie a dúfajme, že to neohrozí mierne zlepšené bilaterálne výmeny medzi prostými ľuďmi.
<P>
Z tohto dôvodu pôsobíme taktiež v hraničných oblastiach a vidíme, že regionálna spolupráca, vrátane správy hraníc a zariadení regionálneho obchodu, je dôležitá a taktiež podporujeme iniciatívu G8 na dialóg, ktorý začal s Nemeckom o Afganistane a Pakistane. Toto je moja prvá pripomienka.
<P>
Moja druhá pripomienka sa týka súdnictva. Samozrejme si myslíme, že dobrá vláda je dôležitá, čo ide ruka v ruke s políciou a súdnictvom. Ak tu existuje beztrestnosť, polícia môže robiť čo chce. Musí tu existovať dobrý systém súdnictva. Z tohto dôvodu, spolu s Radou, ktorá sa zaoberá políciou, pracuje naša Komisia v oblasti súdnictva veľmi intenzívne, a výsledkom je, že sme podstatne prispeli k vytvoreniu stratégie a programu národného súdnictva v Afganistane, ktoré musí byť súčasťou dlhodobého udržateľného programu.
<P>
Existuje tu príležitosť, ktorú predstavuje Trustový fond pre obnovu Afganistanu (ARTF) pre oblasť súdnictva, do ktorého plánujeme prispieť aj z bilaterálneho programu pre Afganistan a informovali sme už na konferencii v Ríme o postupe a prísľube, ale samozrejme je potrebných ešte mnoho reforiem.
<P>
Moja tretia a posledná pripomienka sa týka rozvoja vidieka. Konferencia v Paríži jasne ukázala, že sa musíme viac sústrediť na rozvoj vidieka. Musím povedať, že pre nás to bola od začiatku jedna z dôležitých oblastí, v ktorej sme pracovali. Intenzívne sa zaoberáme poskytovaním hospodárskych alternatív k produkcii ópia.
<P>
Taktiež - a treba povedať, že to nie je žiadna novinka - zlepšujeme infraštruktúru vidieka riadením povodia a zavlažovaním a zlepšujeme miestne výsadby a chov zvierat. A osobne si myslím, že je veľmi zaujímavé preskúmať regionálny prístup, napríklad na severe spolupracujeme s Tadžikistanom na hydroelektrárni slúžiacej na zásobovanie elektrinou a vodou na zavlažovanie polí, čím sa samozrejme zlepší produkcia potravín pre afganské obyvateľstvo, čo by ich mohlo odviesť od produkcie drog.
<P>
Z tohto dôvodu sa naozaj tešíme na úzku a plodnú spoluprácu s Parlamentom, keďže máme pred sebou ešte dlhú cestu a dúfam, že podporíte túto politiku - túto stratégiu a taktiež realizáciu. Vieme, že sú to peniaze daňových poplatníkov, ale podľa mňa tam musíme byť a spolupracovať s vami na stabilizácii Afganistanu.
<SPEAKER ID="090" NAME="André Brie" LANGUAGE="DE">
Vážená pani predsedajúca, dovoľte mi poznamenať tri veci. Po prvé, pani Beerovej by som rád povedal, že sa neobávam mojej skupiny a rád povediem túto rozpravu. Jeden z najhorších pozmeňujúcich a doplňujúcich návrhov k mojej správe vo výbore pochádzal z mojej skupiny: uvádzalo sa v ňom, že neexistujú žiadne kladné zmeny v Afganistane. Táto arogancia ma skutočne nahnevala. Myslím si, že všetci musíme zaujať veľmi realistický a kritický postoj k Afganistanu. Táto krajina má spoločnosť, ktorá nie je len rozmanitá, ale aj rozporuplná a mnohotvárna, a tým čelíme väčšiemu problému.
<P>
Po druhé, mnoho kolegov a poslancov mi povedalo, že si musíme vziať na plecia zodpovednosť za Afganistan vo veci terorizmu, pestovania ópia, korupcie atď. Mnoho mojich ľavicových kolegov by zrejme povedalo, že tu ide o okupáciu. Môj osobný názor, ktorý som sa pokúsil objasniť, sa týka záujmov ľudí, ktorí žili 30 rokov vo vojne. Myslím si, že mnohé obsahuje táto správa a z tohto dôvodu by som chcel opäť poďakovať všetkým zúčastneným osobám a skupinám.
<P>
Po tretie, hoci nesúhlasím s dôležitými časťami textu, som rád, že môžem naďalej pracovať na tejto správe, ktorá je mojím záväzkom voči Afganistanu. To je bez debaty.
<SPEAKER ID="091" NAME="Predsedajúca">
Rozprava sa skončila.
<P>
Hlasovanie sa uskutoční dnes.
<P>
Písomné vyhlásenia (článok 142)
<SPEAKER ID="092" NAME="Bogusław Rogalski  " AFFILIATION="UEN">
písomne. - (PL) Afganistan je krajina, ktorá čelí mnohým problémom. Je to krajina, ktorá zažila mnoho teroristických útokov, má zhoršujúcu sa vnútornú bezpečnosť a nie sú tu rešpektované ľudské práva.
<P>
Krajina je producentom obrovského množstva ópia, čo má taktiež negatívny vplyv na bezpečnosť a politiku, keďže ekonomika založená na produkcii ópia je zdrojom korupcie, oslabuje verejné inštitúcie, najmä právny systém.
<P>
Viac než polovica afganskej populácie žije pod hranicou chudoby, nezamestnanosť dosahuje 40 % a zrieknutie sa islamu je ešte stále urážka, ktorá sa trestá. Napriek skutočnosti, že sa krajina pustila do komplikovaného a mravčieho procesu obnovy, musí predovšetkým uspokojiť potreby obyvateľov v oblastiach ako vzdelávanie, zdravotníctvo, bývanie, dostatok potravín a občianska bezpečnosť.
<P>
Pomoc poskytnutá Afganistanu by mala zahŕňať krátkodobé a dlhodobé opatrenia s možnosťou rozsiahlych zlepšení systému vlády. Podpora Európskej únie by mala byť založená na skúsenostiach a poznatkoch misií členských štátov, ktoré sa nachádzajú na afganskom území s využitím civilných alebo vojenských síl ako sprostredkovateľov. Prítomnosť síl NATO je taktiež nevyhnutná pre boj s terorizmom. Veľká účasť obyvateľstva vo voľbách by mala mať pozitívny vplyv na budúcnosť krajiny, čo svedčí o túžbe vybudovať demokratický štát. Je taktiež nesmierne dôležité pokračovať v boji proti korupcii a podporiť vybudovanie nových štruktúr v afganských inštitúciách. Reštrukturalizácia a spoločné medzinárodné úsilie môže mať obrovský vplyv na to, aby sa Afganistan dostal z ťažkej situácie, v ktorej sa nachádza z dôvodu dlhotrvajúceho vnútorného konfliktu.
