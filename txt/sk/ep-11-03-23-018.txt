<CHAPTER ID="018">
Vytvorenie spoločného programu EÚ pre presídľovanie (rozprava) 
<SPEAKER ID="179" NAME="Predsedajúci">
Ďalším bodom programu je rozprava o
<P>
otázke na ústne zodpovedanie o vytvorení spoločného programu EÚ pre presídľovanie, ktorú Rade predložil pán Rui Tavares v mene Konfederatívnej skupiny Európskej zjednotenej ľavice - Nordickej zelenej ľavice (GUE/NGL) - B7-0205/2011),
<P>
otázke na ústne zodpovedanie o vytvorení spoločného programu EÚ pre presídľovanie utečencov, ktorú Rade predložili panie Nadja Hirschová, Sophia in 't Veldová, Sonia Alfanová a Nathalie Griesbecková v mene Skupiny Aliancie liberálov a demokratov za Európu (ALDE) - B7-0206/2011),
<P>
otázke na ústne zodpovedanie o vytvorení spoločného programu EÚ pre presídľovanie, ktorú Rade predložili páni Manfred Weber, Simon Busuttil a Georgios Papanikolaou v mene Poslaneckého klubu Európskej ľudovej strany (kresťanských demokratov) (PPE) - B7-0208/2011).
<SPEAKER ID="180" NAME="Rui Tavares" LANGUAGE="PT">
Utečenci predstavujú pravdepodobne najzraniteľnejšie skupiny obyvateľstva na svete, pričom najzraniteľnejšími spomedzi zraniteľných sú tí, ktorí sa nemôžu vrátiť domov ani zostať v tranzitných krajinách. Úrad vysokého komisára OSN pre utečencov uvádza ich presný počet: 200 000 utečencov ročne. Vieme, že polovicu z nich presídlia Spojené štáty a ďalší aktéri. Vieme aj to, že Európa ich presídli príliš málo: 4 500 ročne.
<P>
Všetci sa preto zhodneme na tom, že tragická situácia utečencov je naliehavá a závažná. Do akej miery je závažná? Samotná Rada už na túto otázku odpovedala. Švédske predsedníctvo hovorilo o presídlení 100 000 utečencov ročne a belgické predsedníctvo na konci svojho funkčného obdobia povedalo - mali sme tu pána premiéra Yva Leterma -, že utečenci boli obrazom priam raison d'être Európskej únie. Prepáčte, že to hovorím, ale utečenci sú pre maďarské predsedníctvo dôležití z historických dôvodov, lebo práve vďaka Maďarsku v roku 1956 medzinárodné spoločenstvo vynaložilo po prvý raz spoločné úsilie na presídlenie tisícov utečencov.
<P>
Nakoniec, nakoľko naliehavá je tragická situácia utečencov? Žiaľ, práve túto otázku musíme položiť Rade. Do akej miery sú utečenci pre Radu prvoradí? Je ich situácia dosť naliehavá na to, aby konečne podpísala či spoločne podpísala nejaký dokument? Pred rokom Parlament hlasoval za dve správy, pričom jednou z nich bolo spoločné rozhodnutie v súvislosti s Európskym fondom pre utečencov. Drvivá väčšina z nás - od gréckych komunistov až po britských konzervatívcov - sa spojila a podporila to, čo bolo dôležité. Svoju úlohu sme splnili. Uplynul rok a my ešte stále čakáme na Radu. Spolurozhodovací postup sa zmenil na spoločný nerozhodný postup. Takýto spoločný nerozhodný postup by sme považovali za hlúpy, keby nebol taký tragický pre ľudí, ktorých sa týka.
<P>
Správa, ktorú sme prijali, obsahovala okrem ročných priorít Komisie i núdzové opatrenia, ktoré sa mali uplatňovať. Urobili sme to preto, lebo vieme, že humanitárna kríza môže prepuknúť kedykoľvek. Jedna práve prepukla v Severnej Afrike, priamo pred našimi dverami, no tieto núdzové opatrenia ešte nie sú pripravené na to, aby sme ich mohli uplatňovať. Nemáme ich, pretože Rada ešte, žiaľ, neukončila tento spolurozhodovací postup.
<P>
Navyše od prvého dňa od jeho ukončenia by sme mali okrem týchto núdzových postupov aj peniaze navyše pre krajiny, ktoré chcú začať vykonávať presídľovanie, a jasné kategórie priorít, ktoré môžu členské štáty používať. Dosiahli by sme tiež všetko, čo sme do iniciatívnej správy zahrnuli, teda kvalitu, rýchlosť a vznik oddelenia pre presídľovanie v rámci Európskeho podporného úradu pre azyl.
<P>
Vážení členovia Rady - a tu už skončím, pán predsedajúci -, ste spoluzákonodarcovia. Nie je našou úlohou hovoriť Rade, ako má prijímať právne predpisy, ale toto právo odložiť právny predpis do zásuvky neprospieva nikomu, najmä nie dôveryhodnosti inštitúcií.
<P>
(Predsedajúci prerušil rečníka.)
<SPEAKER ID="181" NAME="Nadja Hirsch" LANGUAGE="DE">
Na programe pre presídľovanie sme pracovali nesmierne intenzívne, vynaložili sme množstvo energie, a to i napriek príslušnosti k rôznym skupinám či napriek rozdielom medzi nimi. Mali sme jednomyseľné želanie vyslať v tejto veci jasný signál. Z tejto záležitosti sme urobili svoju najvyššiu prioritu, a to jednoducho preto, lebo je to taký významný problém. Ide o ľudské životy.
<P>
No situácia a súčasný vývoj v severnej Afrike znamenajú, že sa od nás opäť žiada, aby sme prinášali výsledky dvakrát rýchlejšie. Už sme stratili jeden rok. V plnej miere sme využili čas, ktorý sme mali k dispozícii, a spustili sme občiansku a spoločenskú diskusiu, pretože ak sa má takýto program vytvoriť i v nových členských štátoch, potrebujeme v konečnom dôsledku aj podporu členských štátov, regionálnych orgánov a miestneho obyvateľstva. Nesmieme upustiť od tejto diskusie a spoločenského konsenzu, ktorý z nej postupne vyplynul, a to len preto, lebo Rada a ostatní kľúčoví aktéri nie sú schopní sa dohodnúť a dostali sa do slepej uličky. Táto záležitosť je príliš významná. Spustili sme túto diskusiu a naším cieľom je urobiť z tejto záležitosti skutočnú prioritu, pričom ostávame verní svojim liberálnym zásadám.
<P>
Som presvedčená, že s nami súhlasia všetky skupiny v Parlamente. Naznačili sme svoju pozíciu a teraz očakávame, že Rada začne jasne udávať smer, že táto vec bude zaradená do programu a my povzbudíme ostatné členské štáty, ktoré doposiaľ nezohrávali aktívnu úlohu, k tomu, aby sa zapojili. Ohlasy, ktoré k nám prišli počas našich diskusií, naznačujú, že tieto členské štáty sa k nám chcú pridať. Z tohto dôvodu nám v Skupine Aliancie liberálov a demokratov za Európu - hoci som presvedčená, že môžem hovoriť v mene všetkých zapojených skupín, pretože úroveň spolupráce bola naozaj vynikajúca - ide predovšetkým o to, aby táto záležitosť získala prioritu a aby sme podporili diskusiu, ktorú sme začali na rozsiahlej spoločenskej úrovni, a nie ju ohrozili tým, že budeme túto záležitosť neustále odkladať.
<SPEAKER ID="182" NAME="Georgios Papanikolaou" LANGUAGE="EL">
Nadviažem na to, čo povedali kolegovia poslanci. Predovšetkým by som aj ja rád dodal, pani ministerka, že po takmer roku odvtedy, čo tento Parlament prijal uznesenia, na ktoré vynaložil značné úsilie, bola do Sýrie vyslaná misia na ten istý účel a my sme sa pokúsili povzbudiť čo najviac členských štátov k tomu, aby sa zapojili do programu pre presídľovanie utečencov; no i napriek tomu všetkému sme nič nedosiahli. Aj keď existujú formálne problémy zo strany Rady, aj keď sa musí zapájať i Parlament, sme tu na to, aby sme hľadali riešenia. To je náš cieľ.
<P>
Hovoríme o humanitárnom rozmere tohto programu, ale aj o nástroji, ktorý má Európa k dispozícii na ešte účinnejšie vykonávanie svojej zahraničnej politiky. Nemal by tento nástroj v rukách pani barónky Ashtonovej v súčasnosti mimoriadny význam, keby bola v severnej Afrike a mohla sa odvolať na program, na ktorom sme sa dohodli?
<P>
Samozrejme, že hovoríme o celosvetových potrebách. Musíme však, samozrejme, pochopiť, že teraz máme tento problém predo dvermi. Od Európy sa požaduje, aby zohrávala vedúcu úlohu v Stredozemí. Musíme tento program spustiť, pani ministerka, a musíme ho presadzovať. V rozpravách o rozpočtových zdrojoch na obdobie po roku 2013 musíme pochopiť, že zdroje na tento program máme len do roku 2013 a že ak premrháme ešte viac času, už nebudeme môcť tieto zdroje a nástroje využiť.
<P>
Na záver by som vám, pani ministerka, rada pripomenula návrh, ktorý sme vtedy predložili a ku ktorému sa v Poslaneckom klube Európskej ľudovej strany (kresťanských demokratov) neustále vraciame, teda program pre premiestňovanie utečencov. Nemôžeme si dovoliť čakať na ďalšiu Lampedusu, pani ministerka, kým pochopíme, ako veľmi túto iniciatívu potrebujeme a že ju musíme naplno presadzovať.
<P>
(potlesk)
<SPEAKER ID="183" NAME="Enikő Győri" LANGUAGE="HU">
Európsky parlament adresoval Európskej rade tri otázky týkajúce sa presídľovania utečencov. Chcela by som veľmi poďakovať týmto trom pýtajúcim sa za to, že podrobne opísali úvahy, ktoré ich viedli k tomu, aby tieto otázky sformulovali. Všetky tri otázky sa týkali návrhu Komisie, ktorého cieľom je zmeniť a doplniť rozhodnutie o založení Európskeho fondu pre utečencov na obdobie rokov 2008 až 2013 vzhľadom na vytvorenie spoločného programu Európskej únie pre presídľovanie. Som presvedčená, že táto rozprava tiež vyjadruje veľkú obavu Európskeho parlamentu o osud ľudí v najväčšej núdzi. Rada by som preto najprv poďakovala váženým poslankyniam a váženým poslancom za to, že riešeniu situácie utečencov venovali takú mimoriadnu pozornosť. Ako už aj pán Tavares poznamenal, maďarské predsedníctvo má vďaka svojmu pôvodu a odkazu revolúcie v roku 1956, no i vďaka tomu, že sa k tomu zaviazalo, morálnu povinnosť dosiahnuť pokrok v oblasti spoločného programu Európskej únie pre presídľovanie.
<P>
Kríza v severnej Afrike, o ktorej sa niekoľkí z vás zmienili, poukázala na potrebu vytvoriť dobre fungujúci a jednotný európsky azylový systém. Súhlasím s pozíciou Európskeho parlamentu, že ak si chce Európska únia udržať svoju vedúcu úlohu pri poskytovaní humanitárnej pomoci, musí prijať zodpovednosť za riešenie situácie utečencov. Dovoľte mi poskytnúť vám najnovšie informácie o aktuálnom vývoji situácie utečencov na líbyjských hraniciach. Začiatkom marca som navštívila tunisko-líbyjské hranice. Vtedy tam prichádzalo každú hodinu tisíc utečencov. Väčšinu z nich tvorili migrujúci pracovníci, pre ktorých bolo najnaliehavejšou otázkou nájsť cestu domov, teda prostriedok na návrat do vlasti. V najhoršej situácii boli medzi nimi tí ľudia, ktorí prišli bez akýchkoľvek dokladov či dokumentov. Starali sa o nich medzinárodné humanitárne organizácie, ktoré boli na mieste. Ich počet narastal; ich repatriáciu ako takú nedokážeme riešiť, a preto v súčasnosti systém pre presídľovanie naozaj stojí za zváženie. Maďarský minister zahraničných veci János Martonyi je dnes, alebo skôr odvčera, na opačnej strane, teda na líbyjsko-egyptskej hranici. Hlavným účelom tejto návštevy bolo získať informácie o situácii utečencov. Išiel k hranici a stretol sa tam s egyptskými úradníkmi. Situácia sa tam na tejto časti hranice zmenila. Počas posledných troch dní sme nezaznamenali žiaden prílev utečencov z Líbye na tejto časti hranice.
<P>
V súčasnosti máme asi 200 ľudí, ktorí by sa mohli zúčastniť programu pre presídľovanie. Ostatných, ktorí doteraz prišli, egyptské orgány, mimochodom, s pomocou členských štátov EÚ, momentálne evakuujú, teda pomáhajú im s návratom domov. Čo sa toho týka, pán Martonyi zároveň viedol rozhovory s ministrom zahraničných vecí Prechodnej národnej rady v Bengázi, ako aj s egyptským ministrom vnútra, a to práve preto, aby získal prehľad o situácii utečencov. Pokiaľ ide o spoločnú európsku azylovú politiku, rada by som zdôraznila, že urobíme všetko pre to, aby sme vytvorili spoločnú politiku a systém, ktorý bude založený na plnom uplatňovaní Ženevského dohovoru o právnom postavení utečencov z roku 1951 a ostatných príslušných medzinárodných dohovorov a ktorý bude v súlade so záväzkami, ktoré Európska rada prijala v Štokholmskom programe. Maďarské predsedníctvo je odhodlané presadiť návrhy z balíka predpisov o utečencoch. Dokazuje to aj skutočnosť, že na základe oprávnenia, ktoré nám minulý týždeň udelili členské štáty, sme pripravení čo najskôr začať neformálne trojstranné rozhovory o smernici o priznaní azylu, aby sme splnili cieľový termín rok 2012.
<P>
Opäť veľká vďaka za januárovú rozpravu o tejto téme, ktorej som predsedala. Aj vtedy som odpovedala na otázky poslancov Európskeho parlamentu. Rada by som tiež zdôraznila, že Rada uznáva význam presídľovania ako trvalého riešenia pre prisťahovalcov, a preto privítala návrh rozhodnutia o vytvorení spoločného programu EÚ pre presídľovanie a súvisiace oznámenie Komisie, ktoré Komisia predložila už v septembri 2009. Tieto iniciatívy sú výsledkom dohody, ktorú dosiahla Európska rada v súvislosti s Európskym paktom o prisťahovalectve a azyle v septembri 2008, a to, že presídľovanie osôb pod ochranou Úradu vysokého komisára OSN pre utečencov na územie Európskej únie môže zatiaľ pokračovať na základe dobrovoľnosti.
<P>
Ako konkrétny príklad by som vyzdvihla závery Rady z júla a novembra 2008, v ktorých sa členské štáty EÚ zaviazali presídliť irackých utečencov na svoje územie, alebo skôr sme ich v týchto záveroch nabádali, aby to urobili. V septembri 2009 začala Rada podrobne skúmať návrh na zmenu a doplnenie rozhodnutia o vytvorení Európskeho fondu pre utečencov. V prvej polovici roku 2010 sa pri niekoľkých príležitostiach uskutočnili neformálne stretnutia s Európskym parlamentom. Členské štáty preukázali veľkú pružnosť a prijali návrhy Európskeho parlamentu takmer v plnom rozsahu, aby sa dosiahol spoločný cieľ a vytvoril lepší a flexibilnejší systém v súlade s návrhom Komisie. Ako vážené poslankyne a vážení poslanci správne uviedli vo svojich otázkach, Európska rada a Európsky parlament dospeli k dohode o politickom obsahu tohto rozhodnutia na základe spomenutých neformálnych stretnutí. Rada napríklad podporila jeden z najdôležitejších návrhov Parlamentu, a to, aby sa vytvoril mechanizmus, ktorý povzbudí novšie členské štáty k tomu, aby sa zapojili do programu pre presídľovanie okrem iného aj prostredníctvom finančných nástrojov. Rada však nemohla podporiť návrh Európskeho parlamentu, v ktorom sa odporúča, aby sa prijatie spoločných ročných priorít EÚ v oblasti presídľovania uskutočnilo v súlade s článkom 290 zmluvy prostredníctvom uplatnenia postupu, ktorý sa vzťahuje na delegované akty.
<P>
Rada i Komisia majú v tejto veci rovnaký názor. Programové obdobie fungovania všeobecného programu Solidarita a riadenie migračných tokov stanovuje pevné termíny a efektívne plánovanie možno zabezpečiť prostredníctvom vykonávacích aktov. Rada okrem toho súhlasila s názorom Komisie, že definovanie ročných priorít v oblasti presídľovania má len vykonávaciu povahu, pretože to v podstate znamená, že podrobné pravidlá uvedené v rozhodnutí sa uplatňujú v konkrétnych situáciách. Je poľutovaniahodné, že pokiaľ ide o tento návrh, Rada a Európsky parlament sa nedokázali dohodnúť na takej úrovni, aby im to umožnilo na každý rok stanovovať spoločné priority EÚ pre oblasť presídľovania.
<P>
Nemali by sme však zabúdať, že presídľovanie patrí medzi činnosti, ktoré má súčasný Európsky fond pre utečencov podporovať v rokoch 2008 až 2013. Na základe navrhovaných zmien členské štáty, ktoré sa zapoja do programu pre presídľovanie po prvýkrát, skutočne dostanú o dosť väčšiu finančnú podporu a bude tu možnosť každoročne definovať geografické oblasti určené na presídlenie a národnosti, ktoré presídlenie potrebujú. Členské štáty majú napriek tomu dokonca aj teraz právo na pevnú sumu vo výške 4 000 EUR na každú presídlenú osobu, ktorá patrí do niektorej z kategórií uvedených v príslušnom rozhodnutí. Členským štátom, ktoré sa ešte nezapojili do presídľovania, sa okrem toho vôbec nebráni v tom, aby v súlade so súčasným programom s touto činnosťou začali. Som rada, že vám môžem oznámiť, že aj Maďarsko sa na budúci rok zapojí do tohto programu a že je pripravené sa zúčastniť programu pre presídľovanie.
<P>
Nakoniec by som chcela zdôrazniť, že Rada je, prirodzene, i naďalej ochotná zvážiť všetky návrhy, ktoré možno zaviesť, a ponúknuť vzájomne prijateľné riešenie nedoriešených otázok v súvislosti s touto vecou. Naším cieľom je ešte viac zvýšiť flexibilitu a efektivitu existujúceho mechanizmu v súlade s návrhom Komisie. Naozaj by som nechcela, aby táto nesmierne dôležitá vec stroskotala na ďalšej otázke právneho výkladu. Existuje veľmi veľa problémov, pri ktorých veľmi dôležité záležitosti stroskotali na dileme vykonávacie akty verzus delegované akty. Bola by som rada, keby sme v ich prípade dosiahli počas maďarského predsedníctva pozitívny pokrok. Ďakujem veľmi pekne.
<SPEAKER ID="184" NAME="Agustín Díaz de Mera García Consuegra" LANGUAGE="ES">
Domnievam sa, že nikoho neprekvapí, keď zopakujem, že solidarita voči prisťahovalcom a vysídleným osobám by mala tvoriť základný prvok politiky EÚ v azylovej a prisťahovaleckej oblasti.
<P>
No nie je to iba otázka prejavu solidarity voči tým, ktorí pochádzajú zo slabých a znevýhodnených spoločenských skupín, ale aj voči tým členským štátom, ktoré pre svoju geografickú polohu, kultúru alebo jazyk čelia v tomto ohľade väčšiemu tlaku.
<P>
Hoci v niektorých krajinách sú počty žiadostí o ochranu a počty prichádzajúcich prisťahovalcov nízke, existujú mnohé ďalšie krajiny, ktoré nie sú schopné odolávať bez pomoci tlaku, ktorému sú každodenne vystavené ich hranice.
<P>
Potom ako Parlament prijal správy súvisiace s oznámením Komisie o programe Únie pre presídľovanie a došlo k úprave Európskeho fondu pre utečencov v máji 2010, ešte stále čakáme na Radu, aby dokončila spolurozhodovací postup.
<P>
Pilotné projekty, ktoré sa v súčasnosti realizujú v 10 členských štátoch, sú kvapkou v oceáne, ktorý ešte musíme preplávať.
<P>
Najmä od začiatku ľudových hnutí v Egypte a Tunisku a vojny v Líbyi sú južné členské štáty vystavené obrovskému tlaku.
<P>
Odkedy začali konflikty, ostrov Lampedusa, ktorý má 5 000 obyvateľov, prijal takmer 6 000 prisťahovalcov.
<P>
Spomínané pilotné projekty vôbec nestačia a sotva pomôžu zmierniť tlak, ktorý už teraz zasahuje Taliansko a Maltu a v blízkej budúcnosti zasiahne aj ďalšie krajiny Stredozemia.
<P>
Únia ako celok musí týmto krajinám pomôcť. Rada musí prekonať prekážky, ktoré v súčasnosti bránia v úplnom vykonávaní programu Európskej únie pre presídľovanie, a poraziť menšiny, ktoré to blokujú. Masové vysídľovanie obyvateľstva a migrácia majú dosah na Úniu ako celok a nielen na jej časť.
<P>
Už končím, pán predsedajúci. Minulý týždeň som žiadal o prítomnosť Európskeho parlamentu na líbyjských hraniciach a svoju žiadosť teraz opakujem. Nestačí, že 10 kolegov poslancov strávilo minulý týždeň v Egypte. Musíme byť schopní vyhodnotiť humanitárnu situáciu sami.
<SPEAKER ID="185" NAME="Claude Moraes">
v mene skupiny S&D. - V rokovacej sále dnes jasne počuť, ako rôzne strany veľmi dôrazne žiadajú Radu, aby urobila všetko, čo je v jej silách, pre to, aby sa presídľovanie utečencov stalo skutočnosťou.
<P>
Presídľovanie utečencov nie je to isté ako rozdelenie bremena. Hoci chceme vidieť zlepšenie v spoločnom azylovom systéme, žiadame tu o to, aby sa odstránili prekážky, ktoré spôsobujú, že európsky systém pre presídľovanie má veľmi obmedzenú dôveryhodnosť a dokáže sa postarať napríklad o 4 000 utečencov v rámci celej Európskej únie v porovnaní s údajom o situácii v Spojených štátoch a Kanade. Nezabúdajme, že prevažná väčšina vysídlených ľudí sveta masovo prichádza do rozvojových krajín. Ponaučením zo Severnej Afriky je to, že všetci títo ľudia, masovo prichádzajú do krajín, ktoré nie sú schopné sa s touto záťažou vyrovnať.
<P>
Rada musí túto situáciu vyriešiť, aby sme získali dôveryhodný systém pre presídľovanie. Túto požiadavku predkladajú Rade dnes večer všetky strany.
<SPEAKER ID="187" NAME="Nathalie Griesbeck" LANGUAGE="FR">
Mám tu jeden údaj, jeden postreh a jednu otázku. Ten údaj hovorí, že na svete je viac ako 10 miliónov utečencov. Ide o zraniteľných ľudí, ohrozené ženy, deti a maloleté osoby bez sprievodu. Táto kríza je vážna a my ju musíme riešiť tak, aby sme ukázali, že sme oddaní ľudským právam.
<P>
Zistila som, že už je to rok, čo s tým Parlament súhlasí. Chcela by som sa pridať ku kolegom poslancom a požiadať vás, pani Győriová, aby ste si všimli veľmi rozhodný konsenzus v Parlamente v súvislosti s touto záležitosťou.
<P>
Tá otázka: Nechcem uveriť tomu, že Rada sa správa akokoľvek cynicky, že v rámci postupu využíva skutočnosť, že prvé čítanie nepodlieha žiadnemu termínu ukončenia, a to preto, aby blokovala spolurozhodovací postup. Z tohto dôvodu sa pýtam na núdzové presídľovanie. To, pani Győriová, nemôže čakať až do roku 2012.
<P>
Naliehavo žiadam členské štáty, aby sa zbavili schizofrénie, ktorá ich vedie k tomu, aby pri prejavoch zaujímali pevné a jednotné stanoviská a potom, keď sa začne vytvárať právny rámec, obhajovali opak, ako sa to tu, zdá sa, deje. Právny rámec musí splniť naliehavú potrebu, a to potrebu dnešného sveta.
<SPEAKER ID="188" NAME="Timothy Kirkhope">
v mene skupiny ECR. - Hovorím ako bývalý minister Spojeného kráľovstva pre prisťahovalectvo. Niet pochýb, že ochrana zraniteľných ľudí a tých, ktorí hľadajú skutočné útočisko, a to najmä v súvislosti s nedávnymi udalosťami vo svete, je pre tento Parlament veľmi dôležitá a prvoradá. Dúfam, že pre Radu je ešte dôležitejšia.
<P>
Spojené kráľovstvo už v minulosti zohralo svoju úlohu pri presídľovaní utečencov prostredníctvom národných programov pre presídľovanie tak ako ostatné členské štáty. No je naozaj nevyhnutné, aby sme pomocou koordinovaného a komunikatívneho prístupu založeného na spolupráci prediskutovali čo najlepšie možnosti zosúladenia pomoci tým, ktorí to najviac potrebujú, so situáciou tých členských štátov, ktoré sú už teraz preťažené vnútroštátnymi prioritami. Dávam si však pozor na to, aby programy v tejto oblasti neoslabili právo národa stanoviť si vlastné politiky.
<P>
Potrebujeme tiež spoluprácu a komunikáciu medzi Parlamentom a Radou, viac krokov a odhodlania zo strany Rady. Bol by som rád, keby nás uistila, že má v úmysle tento Parlament pravidelne informovať o spôsobe, akým bude postupovať, a o tom, či alebo ako nedávne udalosti v severnej Afrike zmenia jej tempo a postup. Chcel by som vedieť aj to, či bude zvýšená záťaž v budúcnosti viesť k návrhom povinných kvót na presídlenie utečencov v členských štátoch. Prosím teda Radu, aby sme v tejto veci pokračovali.
<SPEAKER ID="189" NAME="Franziska Keller">
v mene skupiny Verts/ALE. - Presídľovanie je významným nástrojom na riešenie problémov s utečencami. Ostatné krajiny, ako napríklad Spojené štáty, presídlia každoročne tisíce utečencov na svoje územie. Presídlenie je pre ľudí, ktorí sa nedostali alebo sa nesnažili dostať až do Európskej únie, aby tu požiadali o azyl. Mal by to byť teda dokonalý nástroj pre všetky hlavy štátu, ktoré neustále hovoria, že migráciu by sme mali riešiť tam, kde vzniká, predtým ako skončí v Európskej únii.
<P>
No namiesto EÚ prijímajú a prichyľujú obrovské počty utečencov krajiny, ako napríklad Pakistan a Sýria, ktoré sú omnoho chudobnejšie ako ktorýkoľvek členský štát EÚ. Keďže v týchto krajinách chýbajú zariadenia na prijímanie utečencov, mnohí z nich sú nútení znášať neprijateľné podmienky. Tu môže a mala by pomôcť EÚ. Presídlenie irackých utečencov v EÚ ukázalo, že to funguje. Počet prijatých irackých utečencov bol však smiešne malý.
<P>
Spravodlivú šancu na nový život potrebuje oveľa viac medzinárodne uznaných utečencov. Nemôžem uveriť, že Rada a Komisia sa pokúšajú zabrániť Parlamentu v uplatňovaní jeho parlamentných práv. Vaše tvrdenie, že my zdržiavame tento postup, je pre mňa neprijateľné. My sme sa jedine snažili uplatňovať svoje bežné parlamentné práva. Domnievam sa, že ste to práve vy, teda Rada, kto tento postup zdržiava, a to tak, že nám tieto práva neposkytla. Ako zvolení zástupcovia Európanov máme na to nielen právo, ale je to aj naša povinnosť.
<P>
Chcela by som poznať váš praktický a presný harmonogram na prekonanie ťažkostí, s ktorými ste sa stretli. Zaväzujete sa osobne, že túto záležitosť čo najskôr zaradíte do programu? Čas strácame každý deň.
<P>
Existujú ďalšie nástroje, ktoré by boli v súčasnej situácii veľmi užitočné. Presídľovanie by mohlo pri riešení situácie v severnej Afrike zohrávať úlohu tiež z dlhodobého hľadiska, ale máme zavedené aj ďalšie nástroje, ktoré sa nevyužívajú. Ide napríklad o smernicu o dočasnej ochrane alebo o vnútorné rozmiestnenie utečencov. Tieto nástroje sú zavedené, ale nevyužívajú sa. Mám preto dojem, že členské štáty nie sú ochotné chrániť ľudské práva a že sú zbabelé, pokiaľ ide o medzinárodnú ochranu. Chcela by som vedieť, prečo sa snažíte zaviesť spoločný azylový systém do roku 2012, pretože mne sa to zdá dosť neskoro.
<SPEAKER ID="190" NAME="Csanád Szegedi" AFFILIATION="NI">
(HU) Keď v týchto dňoch hovoríme o migrácii, nemôžeme, samozrejme, začať inak ako analýzou situácie v severnej Afrike. Treba na jednej strane oceniť to, že národy severnej Afriky pocítili závan demokracie, ale na druhej strane je poľutovaniahodné, že v týchto dňoch, dokonca aj priamo teraz, umierajú masy. Deti, ženy, nevinní civilisti. Musím dodať, že to je len krátkodobý účinok. Koniec koncov migrácia svoj skutočný a negatívny dosah ukáže až po dlhšej dobe. Len sa zamyslime nad jednoduchou vecou, a to, že za posledných pár dní opustilo Líbyu takmer 500 tisíc ľudí, utečencov. Presídlenie týchto utečencov zvlášť sťažuje skutočnosť, že západná Európa je plná. No vo východnej Európe príjem ďalších prisťahovalcov sťažuje prevaha a etnický pomer Rómov. V západnej Európe platí v podstate to isté o ľuďoch z čiernej Afriky alebo o Araboch.
<P>
Položme si však túto otázku. Čo keď presídlime týchto prisťahovalcov do Európy? Čo sa stane potom? Kto im dá prácu? A čo sociálne napätie? Čo náboženské, etnické a kultúrne napätie? V súčasnej situácii je takéto násilné presídľovanie ďalších prisťahovalcov do Európy nezmyselné. Dôvod, prečo sa tento postup, táto liberálna štruktúra, zastavil, je to, že táto koncepcia pre migráciu je úplne chybná. Mohli by sa liberálni poslanci zamyslieť nad tým, ako málo ich je prítomných v tejto sále, a to pri diskusii o téme, ktoré je pre nich taká dôležitá? Z liberálnej skupiny je tu len jeden, možno dvaja poslanci. Hanba vám. Ani nedúfajte, že dosiahnete svoje ciele, ak sa na plenárnych schôdzach zúčastňujete s takou aktivitou. Európsky fond pre utečencov by mal namiesto toho slúžiť na poskytovanie živobytia pre týchto ľudí v severnej Afrike a lokálne v krajinách utečencov a na vrátenie dôstojnosti a práce Európanom. Ďakujem veľmi pekne.
<SPEAKER ID="191" NAME="Carlos Coelho" AFFILIATION="PPE">
(PT) Veľmi ma potešilo, že úradujúca predsedníčka Rady vyzdvihla význam utečencov a programu pre presídľovanie. Údaje z Úradu vysokého komisára OSN pre utečencov sú jasné. Hovoríme o miliónoch utečencov a o viac ako 200 000 ľuďoch, ktorí každoročne potrebujú programy pre presídľovanie.
<P>
Vo svete okolo nás preto panuje humanitárna pohotovosť. V súčasnosti nie je iba v Afganistane, Somálsku a Kongu. Čelíme jej aj v Egypte, Líbyi a mnohých ďalších krajinách. No okrem toho, že máme humanitárnu pohotovosť, ako nám pripomenul pán Papanikolaou, je pravda aj to, že máme nevyčerpané rozpočtové prostriedky, pretože tieto programy neboli schválené.
<P>
Práve toto sa deje, pani Enikő. Potešilo ma aj to, keď ste povedali, že tento postup neochromia právne otázky. No je pravda, že tento postup je značne ochromený z právnych dôvodov. Nachádzame sa uprostred spolurozhodovacieho postupu a nevideli sme, že by Rada nesúhlasila s návrhmi Parlamentu. Pán Tavares pripravil vynikajúcu správu a od Rady nemáme žiadne návrhy, ktoré by boli v rozpore s modelovým programom pre presídľovanie, ktorý bol vytvorený. Sme svedkami toho, že Radu obmedzujú právne otázky. Nemôže to tak byť. Otázka, ktorú na začiatku tejto rozpravy položil pán Tavares, o rozoznávaní priorít a toho, či otázka presídľovania utečencov je alebo nie je pre predsedníctvo a Radu dôležitá, je veľmi významná.
<P>
Máme pocit, že to v skutočnosti nie je dôležité. Zajtra sa uskutoční zasadnutie Rady, po ktorom - už poznáme návrhy záverov tejto Rady - sa návrh súvisiaci s otázkou migračných tokov odloží na júlové zasadnutie. Boli by sme radi, pani Enikő, keby ste tu prijali odporúčanie, že Európsky parlament nežiada Radu o odklad, ale ju žiada, aby prijala rozhodnutie.
<SPEAKER ID="192" NAME="Sylvie Guillaume" AFFILIATION="S&amp;D">
(FR) Vzhľadom na humanitárnu krízu v Líbyi je dnes viac ako kedykoľvek predtým nevyhnutné, aby si Európa zabezpečila prostriedky na koordinované kroky v súvislosti s presídľovaním.
<P>
Hoci Úrad vysokého komisára OSN pre utečencov od 1. marca vyzýva medzinárodné spoločenstvo, aby sa zapojilo do naliehavej práce v oblasti presídľovania, ani jeden z členských štátov ešte neoznámil svoj zámer to urobiť. Jedine Taliansko prijalo 58 Eritrejčanov, ktorí boli náhle evakuovaní z Tripolisu, ale počula som, že existuje program alebo návrh na presídlenie 4 000 ľudí, ktorí uviazli v Líbyi. Z tohto dôvodu by som sa o tom chcela dozvedieť viac.
<P>
Skutočne je pravda, že vzhľadom na zodpovednosť Európskej únie v tejto oblasti si nečinnosť nemôžeme dovoliť. Týmto krajinám a ich obyvateľom musíme prejaviť viac solidarity. Tunisko a Egypt súhlasili s otvorením svojich hraníc pre utečencov z Líbye. Európa ich musí podporiť a zohrať svoju úlohu pri medzinárodnej práci, ktorá sa vykonáva na ochranu utečencov.
<P>
Okrem naliehavosti humanitárnej krízy v Líbyi však existujú mnohé problémy, ktorým musí Európa čeliť v súvislosti s presídľovaním. Spomeniem tri z nich.
<P>
Po prvé, Európska únia sa musí snažiť vytvoriť štedrejšiu politiku presídľovania pre tých, pre ktorých je presídlenie posledným východiskom. V tomto smere by sme mali všetci myslieť na to, že v roku 2009 bolo na svete presídlených približne 85 000 utečencov, ale iba 8,4 % z nich bolo presídlených v členských štátoch Európskej únie.
<P>
Okrem tohto kvantitatívneho cieľa by každá spoľahlivá európska politika presídľovania mala zabezpečiť aj vysokú úroveň prípravy pred príchodom uchádzačov o presídlenie, pritom zobrať do úvahy najzraniteľnejšie osoby a kvalitu zariadení určených na prijatie a začlenenie v hostiteľskej krajine.
<P>
A nakoniec, keďže európsky program pre presídľovanie dopĺňa existujúce vnútroštátne azylové programy, mal by sa zakladať, ako už bolo jasne uvedené v pozícii Parlamentu v roku 2010 na rôznych skúsenostiach a výsledkoch v rámci členských štátov a podliehať posilnenej koordinácii.
<SPEAKER ID="193" NAME="Anna Rosbach" AFFILIATION="ECR">
(DA) Všade na svete sú v pohybe masy utečencov. Túto situáciu spôsobujú čiastočne vojny a nepokoje a čiastočne prírodné katastrofy. Títo ľudia hľadajú dočasné útočisko. Prevažná väčšina utečencov sa vráti do svojej vlasti, ale okolo 200 000 z nich musíme presídliť niekde inde na svete. Podmienky sa však neustále menia a v súčasnosti sú južné hranice Európy vystavené zvýšenému tlaku tisícov utečencov pre nepokoje a vojny v severnej Afrike. Možnosti členských štátov prijať týchto ľudí sa značne líšia.
<P>
Chcela by som teda Radu požiadať, či by nám mohla povedať, čo budú tieto masy utečencov znamenať vzhľadom na podiel, ktorý možno zapojiť do programu pre presídľovanie. Tento program rozšíri právomoci EÚ v oblasti utečencov a azylu. To je podľa mňa problematické. Aj ja, podobne ako ďalší poslanci, ktorí sa pýtali, by som sa chcela spýtať Rady, či by nám mohla poskytnúť časový horizont na zodpovedanie otázky, či je za spoločný program EÚ pre presídľovanie alebo proti nemu.
<SPEAKER ID="194" NAME="Carmen Romero López" AFFILIATION="S&amp;D">
(ES) Problém, o ktorom diskutujeme, je očividne problémom verejnej mienky.
<P>
Ako môžeme presvedčiť členské štáty o tom, že spoločná politika presídľovania je lepšia? Skutočnosť, že nejaký členský štát si chce v tejto oblasti zachovať svoju zvrchovanosť, nepredstavuje prekážku v tom, aby mohla existovať politika Únie, ktorá stanovuje niektoré priority, ani nebráni tomu, aby sa tieto politiky odrazili na grantoch z Európskeho fondu pre utečencov.
<P>
Z tohto dôvodu je nevyhnutné, aby sme prerušili patovú situáciu v súvislosti s touto záležitosťou, pretože existuje mnoho možných riešení. Možno by Rada mohla túto vec zvážiť.
<P>
Ak budú môcť členské štáty dostávať finančné prostriedky z Európskeho fondu pre utečencov a pritom nebudú musieť spĺňať žiadne podmienky, potom nebude nikdy existovať spoločná politika presídľovania.
<P>
Spoločná azylová politika je preto nevyriešenou záležitosťou, ktorú nemožno tajiť. To, že sa spoločnou stratégiou nezaoberáme, je okrem toho nerozumné a úbohé. Povedie to jedine k tomu, že následky absencie reakcie sa budú každým dňom zhoršovať.
<P>
Nejde len o otázku hodnôt. Ide o to, že chýbajúca koordinácia a nedostatok spoločnej solidarity budú stáť viac práve členské štáty.
<SPEAKER ID="195" NAME="Monika Flašíková Beňová" AFFILIATION="S&amp;D">
(SK) Takmer pred rokom som v tomto pléne uviedla, že iba necelá polovica členských štátov Európskej únie má oficiálne programy presídľovania pre utečencov z tretích krajín.
<P>
Tieto programy navyše nie sú dobre koordinované. V dôsledku nízkej úrovne koordinácie a spolupráce medzi členskými štátmi Únie sú náklady spojené s presídľovaním neprimerane vysoké. Stále platí, že pri dostatočnej politickej vôli budeme schopní vytvoriť efektívny, spravodlivý a solidárny program pre presídľovanie. S týmto cieľom bude nevyhnutné vytvoriť nielen program, ale aj osobitný fond pre presídľovanie utečencov do Európskej únie. Z tohto balíka by sa financovalo vytvorenie národných programov presídľovania tam, kde ešte nie sú, ale aj koordinačné aktivity na centrálnej úrovni.
<P>
Hoci sú uvedené fakty dlho známe a už aspoň rok o nich panuje politický konsenzus, medzi Parlamentom, Komisiou a Radou nepadlo konečné rozhodnutie. A preto sa pripájam k výzve kolegýň a kolegov, aby Rada zaradila dokončenie procesu spolurozhodovania v tejto oblasti medzi svoje priority.
<SPEAKER ID="196" NAME="Ilda Figueiredo" AFFILIATION="GUE/NGL">
(PT) Vážne nás znepokojuje humanitárna situácia utečencov, tých, ktorí utekajú pred vojnami, ozbrojenými konfliktmi, hladom, vykorisťovaním, biedou, a žien a detí, ktoré sú obeťami obchodovania s ľuďmi. Prejavenie solidarity týmto ľuďom je hlavnou témou, ktorá si vyžaduje konkrétne opatrenia, či už ide o pomoc pre utečencov, alebo o podporu pre krajiny, ktoré utečenci najviac vyhľadávajú pre ich geografickú blízkosť.
<P>
Nedávne konflikty v krajinách severnej Afriky spolu s vojnami na Blízkom východe zhoršili už aj tak veľmi zložitú situáciu. Preto ak chceme utečencov presídliť a prichýliť s dôstojnosťou, akú si zaslúžia, potrebujeme účinné a okamžité opatrenia. Už viac nemôžeme čakať na rozhodnutia, ktoré sa vlečú, zatiaľ čo tisíce ľudí klopú každý deň na naše dvere, bez toho, aby dosiahli reakciu, na ktorú majú právo.
<SPEAKER ID="197" NAME="Kinga Gál" AFFILIATION="PPE">
(HU) Vidíme, spomenuli ste to aj vy, že práve udalosti posledných pár týždňov najlepšie ukázali, ako by sa otázka utečencov mohla každú chvíľu stať v Európe vážnym a naliehavým problémom. Tiež je dosť zjavné, že EÚ nie je pripravená na stavy pohotovosti, väčšie vlny prisťahovalcov alebo poskytnúť strategické riešenie situácie utečencov. Presídľovanie je v tomto smere jedným z našich dôležitých nástrojov. Mali by sme, prirodzene, očakávať vyšší stupeň solidarity a lepšiu koordináciu. Ako už však bolo v tejto rozprave povedané, táto oblasť vyžaduje spoločenský konsenzus. Všetci, a týka sa to aj členských štátov, musíme vykonať veľa práce v tejto oblasti. A predsa oceňujeme to, že maďarské predsedníctvo sa nepokúša vytvárať právne prekážky a prejavuje otvorenosť a odhodlanie v súvislosti s riešením tejto záležitosti.
<SPEAKER ID="198" NAME="Franz Obermayr" AFFILIATION="NI">
(DE) Je jasné, že malé, elitné a politicky správne zoskupenie je presvedčené, že v Európe ešte stále nemáme dosť utečencov a že Európsky fond pre utečencov by sa mal využiť na to, aby sme do EÚ priviedli tých, ktorí už utiekli do susednej tretej krajiny, pretože životná úroveň je tu vyššia. Zdá sa, že tento prístup je mimo reality, keď zvážime, že už teraz Európu zaplavujú stotisíce utečencov zo Severnej Afriky a že ostrov Lampedusa každú chvíľu skolabuje.
<P>
Lepšou možnosťou by bolo, keby sme utečencov prichýlili blízko ich domovských krajín v kultúrnom prostredí, ktoré im je čo najznámejšie, ako napríklad v Egypte a Tunisku, pretože tým by sa predišlo problémom so začlenením v Európe. Po demokratických zmenách by sme mali tieto dve krajiny zaradiť medzi tretie krajiny, ktoré sú pre utečencov bezpečné. Do nich by sme mali posielať kontrolovateľnú, udržateľnú a štrukturálnu pomoc.
<SPEAKER ID="199" NAME="Enikő Győri">
úradujúca predsedníčka Rady. - (HU) Aj ja sa pokúsim konkrétne odpovedať na hlavné témy. Pozrime sa najprv na povesť Európskej únie, na základe ktorej mnohí tvrdia, že pokiaľ ide o štedrosť, zaostávame za Spojenými štátmi a ostatnými krajinami. Domnievam sa, že to nie je pravda. Celkový počet utečencov, ktorých každoročne presídli EÚ, je vskutku menší ako príslušné údaje v USA, Kanade a Austrálii. Hoci si Rada plne uvedomuje, že presídľovanie je i naďalej prostriedkom trvalého riešenia situácie utečencov, nemali by sme zabúdať, že v EÚ počet spontánnych žiadostí o azyl za rok výrazne prekračuje počet žiadostí v ostatných častiach sveta. Podľa štatistických údajov, ktoré zverejnil Úrad vysokého komisára OSN pre utečencov, 27 členských štátov EÚ prijalo 1 150 980 žiadateľov o azyl od roku 2005 do roku 2009, pričom príslušný údaj v Kanade a USA bol 391 090.
<P>
Som preto presvedčená, že tieto údaje hovoria samé za seba. Mnohí z vás požiadali o objasnenie presného harmonogramu, podľa ktorého plánuje maďarské predsedníctvo postupovať. Zhodneme sa na tom, že musíme pokročiť; táto záležitosť je nesmierne naliehavá. Povedala som to aj v januári, keď situácia utečencov v severnej Afrike nebola ešte taká naliehavá ako teraz. Znamená to, že už vtedy sme mali konkrétne plány, a túto prácu chceme urýchliť. Ako viete, belgické predsedníctvo s cieľom dodržať termín stanovený na rok 2012 navrhlo stratégiu, podľa ktorej sa máme zamerať na štyri prioritné právne predpisy. Vám je to všetko známe. Ide o smernicu o priznaní azylu, dublinské nariadenie, nariadenie o systéme Eurodac a smernicu o právnom postavení štátnych príslušníkov tretích krajín s dlhodobým pobytom.
<P>
Diskusie pokračujú aj v súvislosti s dvomi smernicami, ktoré vyžadujú najviac práce. Ide konkrétne o smernicu o azylovom konaní a smernicu o podmienkach prijímania. Vtedy táto stratégia získala rozsiahlu podporu v Rade, Parlamente a Komisii a zároveň priniesla hmatateľné výsledky. Ako viete, Parlament a Rada dosiahli dohodu v súvislosti so smernicou o právnom postavení štátnych príslušníkov tretích krajín s dlhodobým pobytom. Rada ju oficiálne prijme v priebehu niekoľkých týždňov. Pokiaľ ide o smernicu o priznaní azylu, maďarské predsedníctvo dostalo mandát na začatie neformálneho trojstranného rozhovoru. Z tohto dôvodu je naším cieľom začať ho čo najskôr a žiadame Európsky parlament, aby bol v tomto smere naším partnerom.
<P>
Pokiaľ ide o dublinské nariadenie a nariadenie o systéme Eurodac, v Rade sme dosiahli značný pokrok a už zostalo iba pár nevyriešených otázok, ktoré majú výrazne politický charakter. Čo sa týka smernice o azylovom konaní a smernice o podmienkach prijímania, Komisia oznámila, že má v úmysle predložiť nový návrh. V predchádzajúcom období Európsky parlament uzavrel prvé čítanie smernice o podmienkach prijímania a Výbor pre občianske slobody, spravodlivosť a vnútorné veci v súčasnosti preskúmava návrh Komisie na zmenu a doplnenie smernice o azylovom konaní. To znamená, že Európsky parlament aj Rada momentálne objasňujú svoje pozície. Umožní to týmto dvom zákonodarcom začať diskusie o smernici o priznaní azylu, o dublinskom nariadení a nariadení o systéme Eurodac. Hneď po tom, čo Komisia predloží svoje návrhy v súvislosti so smernicou o azylovom konaní a smernicou o podmienkach prijímania, môžeme pokračovať v práci aj na týchto dvoch právnych predpisoch.
<P>
Pokiaľ ide o severnú Afriku, spomínala som návštevy predsedníctva v pohraničnej zóne z dôvodu súčasnej situácie. Situáciu v oblasti migrácie zhodnotíme na zasadnutí Rady pre spravodlivosť a vnútorné veci 11. apríla. No keďže tu v tomto smere zaznela kritika, už teraz by som chcela uviesť, že súčasné návrhy uznesení Európskej rady tiež spomínajú význam situácie utečencov. Ak to budeme považovať za potrebné, zhodnotíme, ako práca napreduje. Sme pripravení zaradiť do programu ešte jedno špeciálne zasadnutie Rady pre spravodlivosť a vnútorné veci počas maďarského predsedníctva. Snažíme sa preto zo všetkých síl zrýchliť legislatívnu prácu. Chceli by sme vás, ako aj Európsku komisiu povzbudiť, aby ste urobili to isté. Mnohí vrátane pána Coelha spomenuli problém súvisiaci so zmenou a doplnením rozhodnutia o azyle. Ako som už aj v úvode povedala, na politickom obsahu sa zhodneme, ale momentálne sme uviazli v právnej otázke, a to mimochodom preto, lebo medzi Radou a Parlamentom prebieha diskusia o tom, či niektoré záležitosti, počnúc novými potravinami a končiac rôznymi nástrojmi zahraničnej politiky a vonkajšími finančnými nástrojmi, riešiť pomocou vykonávacích alebo delegovaných aktov.
<P>
Chcem povedať, že toto je veľmi dôležitá otázka. Občania, občania EÚ, len veľmi ťažko chápu tento právny postup a otázku, čo vlastne vykonávací alebo delegovaný akt znamená. Našou úlohou je nájsť riešenia najnaliehavejších vecí a je jedno, aký právny predpis pri tom použijeme. Pri každom kroku, ktorý podniknem, sa naozaj snažím dodržiavať Lisabonskú zmluvu. Zmluva nestanovuje presnú hranicu medzi jednotlivými aktmi. Sme presvedčení, že v tomto prípade ide o vykonávací akt. Táto vec by sa preto mala podľa toho riadiť, teda pomocou vykonávacieho aktu. Porozprávajme a poraďme sa o tom. Veľmi neradi by sme však uviazli v právnych veciach. Už v našich pôvodných plánoch na júnové zasadnutie Európskej rady sa uvádzalo aj to, že sa budeme zaoberať otázkami utečencov. To sa teraz stalo ešte väčšou prioritou. Som však presvedčená, že ak dokážeme zasadnutia Rady naplniť primerane dôležitými vecami - je to našou povinnosťou -, potom bude aj Európska rada schopná prijímať oveľa dôležitejšie rozhodnutia, ako by sme inak dúfali len tak pred mesiacom či dvomi.
<P>
Spýtali ste sa ma tiež na to, čo sa stane, ak ten tok utečencov príde sem. Domnievam sa, že by sme si ešte nemali nič predstavovať. Pokiaľ ide o problémy s utečencami, doposiaľ sme v rôznych útvaroch Rady toho urobili naozaj veľa. Komisia zastáva svoju pozíciu v humanitárnych otázkach mimoriadne dobre - mimochodom podobne ako egyptské a tuniské orgány a miestne obyvateľstvo či medzinárodné organizácie pre utečencov. Zdá sa mi, že všetci majú túto situáciu pod kontrolou. Repatriácia, ktorá je najnaliehavejším problémom, pokračuje. Neznamená to však, že napríklad presídľovanie nie je dôležité.
<P>
Čo sa toho týka, i napriek tomu, že tu máme právny problém, ktorí sme doteraz neboli schopní vyriešiť - hocikto to môže urobiť na základe dobrovoľnosti -, pokiaľ viem, Taliansko už dobrovoľne presídlilo 125 ľudí. Znamená to, že tento problém sa nakoniec už rieši čiastočne, a to vďaka úprimnému úsiliu členských štátov. To neznamená, že právne predpisy nepotrebujeme. My ich reálne potrebujeme. Pokúsme sa dohodnúť. Ďakujem vám za pozornosť. Maďarské predsedníctvo kedysi oznámilo, že bude predsedníctvom, ktoré dokáže, že má aj srdce. Vyjadrili sme to tiež tým, že sme sa zamerali na rómsku stratégiu. Chcela by som vás uistiť, že to isté platí aj pre otázky utečencov. Ďakujem veľmi pekne.
<SPEAKER ID="200" NAME="Rui Tavares">
autor. - Mám metodickú poznámku. Rada nám povedala, že súhlasí so všetkým okrem článku 290. Po koordinácii s našimi tieňovými spravodajcami by som teda ako spravodajca pre presídľovanie rád predniesol dve poznámky k metodike.
<P>
(Predsedajúci prerušil rečníka.)
<SPEAKER ID="201" NAME="Predsedajúci">
Pán Tavares, verím, že mi prepáčite, tak veľmi zaostávame za harmonogramom, že som vás musel prerušiť.
<P>
Rozprava sa skončila.
