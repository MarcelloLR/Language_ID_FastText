<CHAPTER ID="002">
Vyhlásenia predsedníctva
<SPEAKER ID="006" NAME="Predseda">
Dámy a páni, zasiahla nás smutná správa o nedávnej smrti francúzskeho policajta Jeana-Serga Nérina, ktorého zastrelili členovia skupiny ETA. Upozorňuje nás na to, že problém terorizmu sa v Európe ešte nevyriešil. V mene Parlamentu a aj vo svojom mene by som chcel vysloviť našu úprimnú sústrasť rodine zavraždeného policajta. Dúfam, že španielska a francúzska polícia predvedie pred súd nielen vrahov samotných, ale aj tých, ktorí si vraždu objednali.
<P>
Druhou znepokojujúcou správou je zatknutie 30 osôb na Kube, ktoré sa zúčastnili na demonštrácii skupiny Ženy v bielom. Ženy v bielom sú matky a manželky uväznených opozičných aktivistov. V roku 2005 udelil Európsky parlament skupine Ženy v bielom Sacharovovu cenu. Dnes sa pripájame k týmto hrdinským ženám a myslíme na ne a ich ťažkú situáciu.
