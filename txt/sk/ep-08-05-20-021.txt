<CHAPTER ID="021">
Zákaz vývozu a bezpečné uskladnenie kovovej ortuti (rozprava) 
<SPEAKER ID="497" NAME="Predsedajúci">
Ďalším bodom programu je odporúčanie spoločného stanoviska Rady na prijatie nariadenia Európskeho parlamentu a Rady o zákaze vývozu a bezpečnom uskladnení kovovej ortuti do druhého čítania, predložené Výborom pre životné prostredie, verejné zdravie a bezpečnosť potravín
<P>
(11488/1/2007 - C6-0034/2008 - (spravodajca: Dimitrios Papadimoulis).
<SPEAKER ID="498" NAME="Dimitrios Papadimoulis" LANGUAGE="EL">
Vážený pán predsedajúci, dovoľte mi začať poďakovaním tieňovým spravodajcom zo všetkých politických skupín. Bez ich pomoci a prispenia by som s Radou nemohol dosiahnuť uspokojivý kompromis.
<P>
Ak sa text schváli presne v takom znení, ako bol dohodnutý s Radou a bez pozmeňujúcich a doplňujúcich návrhov, kompromisný text môže predstavovať významný krok smerujúci k realizácii stratégie Spoločenstva týkajúcej sa ortuti. Text ukončí nielen vývoz kovovej ortuti, ale aj určitých dôležitých zlúčenín ortuti, ktoré sa v EÚ vyrábajú vo veľkých množstvách.
<P>
Hlavní európski vývozcovia ortuti dodávajú každoročne okolo 1 000 ton zo súčasných celosvetových 3 600 ton. Navrhované nariadenie, o ktorom rokujeme sa najmä s 12 000 tonami ortuti, ktoré sa v nasledujúcich rokoch stanú prebytočnými a pripraví cestu ďalším opatreniam prijímaným na medzinárodnej úrovni. Nezabúdajme, že ortuť je celosvetová znečisťujúca látka, ktorá nepozná žiadne hranice. Jej zvládnutie je prioritnou záležitosťou a medzinárodným záujmom. Nariadenie významne prispeje k posilneniu vedúcej úlohy EÚ v rozhovoroch vedených pod záštitou Programu OSN pre životné prostredie a tiež k prijatiu medzinárodnej dohody o ortuti.
<P>
Najdôležitejšie ustanovenia kompromisného textu sú tieto:
<P>
Rozširuje rozsah zákazu na vývozy zahŕňajúce nielen kovovú ortuť, ale aj rumelku, chlorid ortutnatý, oxid ortutnatý a zmesi s obsahom ortuti nad 95 hmotnostných %.
<P>
Výslovný zákaz bol zavedený na miešanie kovovej ortuti s ďalšími vyvážanými látkami.
<P>
Bol predložený zákaz vývozu ortuti a určitých zlúčenín ortuti.
<P>
Spoločnostiam, ktoré pôsobia v priemysle alkalických chloridov a čistenia plynov bola uložená povinnosť oznamovať Komisii a uverejňovať informácie o množstvách uskladnenej ortuti alebo ortuti odoslanej na zneškodnenie.
<P>
Bola zaradená doložka o preskúmaní, ktorá požaduje, aby Komisia preskúmala situáciu a aby najneskôr do 15. marca 2013 predložila správu Európskemu parlamentu a Rade . Táto doložka obsahuje návrhy na ďalšie opatrenia.
<P>
Odsúhlasilo sa, že sa majú urobiť opatrenia na výmenu informácií do 1. januára 2010, s uvážením zákazu vývozu všetkých výrobkov obsahujúcich ortuť.
<P>
A na záver, podľa odsúhlaseného textu sa kovová ortuť, ktorá sa už nepoužíva v priemysle alkalických chloridov alebo vyrobená v iných priemyselných podnikoch bude považovať za odpad a bezpečne sa uskladní. Podarilo sa nám zaradiť aj podmienky na prijímanie kovovej ortuti pred jej konečným zneškodnením na základe výskumu jej tuhnutia.
<P>
Dámy a páni, na záver mi dovoľte povedať, že podľa mňa je dôležité, aby sa kompromisný text, ktorý sme dosiahli s Radou schválil bez zmien a doplnení, ktoré by nás vrátili späť na začiatok a značne by oneskorili prijatie opatrení na ochranu životného prostredia a verejného zdravia. Verím, že zajtrajším hlasovaním urobíme krok vpred, ktorý zabezpečí dostatočnú úroveň ochrany verejného zdravia a životného prostredia.
<SPEAKER ID="499" NAME="Stavros Dimas" LANGUAGE="EL">
Vážený pán predsedajúci, dámy a páni, chcel by som vyjadriť vďaku a zablahoželať spravodajcovi, pánovi Papadimoulisovi k jeho vynikajúcemu príspevku k nariadeniu o zákaze vývozu kovovej ortuti, a tiež členom Výboru pre životné prostredie, verejné zdravie a bezpečnosť potravín, za ich pozitívny a konštruktívny prístup.
<P>
Toto nariadenie uplatňuje dva postupy, ktoré uviedla Komisia v oznámení Rade a Európskemu parlamentu z roku 2005 o stratégii Spoločenstva týkajúcej sa ortuti. Prijatie tohto nariadenia bude významnou etapou pri uplatňovaní tejto stratégie, pretože zakáže vývoz kovovej ortuti zo Spoločenstva, ktorý tvorí prinajmenšom 25 % celosvetových dodávok.
<P>
Hlavným cieľom navrhovaného nariadenia je obmedziť celosvetové dodávky ortuti zakázaním vývozu kovovej ortuti z EÚ a jej bezpečné uskladnenie.
<P>
Nariadenie sa zaoberá najmä 12 000 tonami ortuti, ktoré sa v nasledujúcich rokoch stanú prebytočnými, pretože sa postupne vyradí z činnosti technológia ortuťových článkov v priemysle elektrolýzy alkalických chloridov.
<P>
Nariadenie zabráni vývozu prebytočnej ortuti do tretích krajín a jej používanie pri ťažbe zlata a podobných nezákonných činnostiach, ktoré výrazne prispievajú k akumulácii ortuti v životnom prostredí.
<P>
Úsilie Parlamentu o ďalšie rozšírenie pôsobnosti a zlepšenie textu tejto legislatívnej iniciatívy prinieslo ovocie. Zabezpečilo, aby sa nariadenie v jeho odsúhlasenej podobe stalo účinným prostriedkom na ochranu verejného zdravia a životného prostredia.
<P>
Chcel by som poďakovať inštitúciám a všetkým, ktorí sa zúčastnili na tomto procese s cieľom dosiahnuť dohodu v druhom čítaní. Chcel by som vyzdvihnúť najmä konštruktívnu úlohu Európskeho parlamentu pri formovaní tejto uspokojivej dohody.
<P>
V prípade niektorých dôležitých bodov Parlament trval na prekročení rámca pôvodného návrhu Komisie. Dovoľte mi zdôrazniť najmä tri otázky, ktoré boli ústrednými bodmi rokovaní:
<P>
· Rozsah zákazu vývozu.
<P>
· Dátum nadobudnutia účinnosti.
<P>
· Bezpečné a hospodársky výhodné konečné zneškodnenie kovovej ortuti.
<P>
Komisia chápe zámer Parlamentu zaistiť pre tieto základné body optimistické ciele a je ochotná navrhované zmeny prijať.
<P>
Komisia bude samozrejme pozorne strážiť správne presadzovanie a dodržiavanie všetkých ustanovení nariadenia a bude tiež skúmať potrebnosť prijatia ďalších opatrení.
<P>
Tento návrh významne prispieva k cieľu znížiť riziko vystavenia ľudí a životného prostredia ortuti. Pripravuje cestu na prijatie ďalších opatrení na medzinárodnej a celosvetovej úrovni. V každom prípade pokračujú medzinárodné rokovania pod záštitou programu OSN pre životné prostredie. Prijatím tohto nariadenia vyšleme jasný signál týkajúci sa záväzku EÚ na vyriešenie tohto problému.
<P>
Okrem už schválených pozmeňujúcich a doplňujúcich návrhov č. 42 až 63, bolo predložených päť nových pozmeňujúcich a doplňujúcich návrhov týkajúcich sa využitia oblasti Almadén v Španielsku, ako prioritnej oblasti na bezpečné uskladnenie kovovej ortuti. Komisia chápe pravdepodobný hospodársky vplyv zatvorenia ortuťových baní na tento región. Výskumný program koordinovaný spoločnosťou MAYASA, ktorá túto oblasť vlastní dostáva v rámci financovania z fondu LIFE viac ako 2 milióny EUR. Tento program skúma metódy bezpečného zneškodnenia kovovej ortuti. Jeho zistenia budú užitočné pri stanovení podmienok na prijímanie ortuti na konečné zneškodnenie uvedených v pozmeňujúcom a doplňujúcom návrhu č. 56 k navrhovanému nariadeniu.
<P>
V prípade, ak oblasť Almadén splní uložené podmienky a získa potrebné povolenia, mohlo by sa s ňou zrejme uvažovať ako s miestom na bezpečné uskladnenie ortuti. Komisia však nemôže odôvodniť uprednostnenie výhradne jednej oblasti, navrhované v pozmeňujúcich a doplňujúcich návrhoch č. 37 až 41, a preto tieto pozmeňujúce a doplňujúce návrhy nemôže prijať.
<P>
Aby som to zhrnul, Európska komisia je schopná prijať kompromisný balík, ktorý bol odsúhlasený na trojstranných rokovaniach, t.j. pozmeňujúce a doplňujúce návrhy č. 42 až 63. Komisia je spokojná s dohodou o nariadení v druhom čítaní. Pozmeňujúce a doplňujúce návrhy č. 37 až 41 však neboli schválené a nemôžu sa prijať.
<SPEAKER ID="500" NAME="Martin Callanan">
v mene skupiny PPE-DE. - Vážený pán predsedajúci, najskôr chcem poďakovať pánovi Papadimoulisovi za to, že túto správu dostal do Parlamentu. V plnej miere chápem, že to musel byť veľmi ťažký a časovo náročný proces.
<P>
Musím však vyjadriť svoju nespokojnosť so záverečnou etapou tohto procesu, konkrétne neformálnymi stretnutiami, ktoré sa konali s Radou s cieľom dosiahnuť dohodu v druhom čítaní. Viedol ich pán Papadimoulis sám, bez pozvania ostatných tieňových spravodajcov. Myslím si, že to je poľutovaniahodná situácia.
<P>
Moja skupina vcelku podporovala spoločné stanovisko pôvodne prijaté Radou, pretože si dobre uvedomujem potrebu pokúsiť sa dohodnúť na rýchlom zavedení tohto nariadenia. Moja skupina súhlasí s hlavnými bodmi, ktoré boli predmetom obáv niektorých členských štátov, najmä potrebou zachovať možnosť bezpečného trvalého uskladnenia a potrebou dodržať približne dohodnutý dátum implementácie.
<P>
Väčšina týchto otázok sa riešila a vyriešila. Dve špecifické otázky však nie sú vyriešené. Predovšetkým je to postavenie Almadénu, ktoré spomínal komisár. Nemyslíme si, že kompromisné pozmeňujúce a doplňujúce návrhy idú dosť ďaleko: domnievame sa, že by sa mali uviesť konkrétne údaje o problémoch spôsobených v Almadéne, jednej z primárnych oblastí na ťažbu ortuti v Spoločenstve a myslíme si, že by sa mali riešiť. Parlament o nich hovoril v obidvoch etapách a myslíme si, že by mali byť v spoločnom stanovisku.
<P>
Ďalšia záležitosť, ktorou som sklamaný je, že do kompromisného balíka sa osobitne zahrnul odkaz na možný zákaz vývozu tlakomerov. Toto v spoločnom stanovisku nebolo a moja skupina to nepodporila. Som sklamaný, že Rada počas rokovaní pánovi Papadimoulisovi pripustila tento bod. Preto som znovu predložil pozmeňujúci a doplňujúci návrh na jeho vypustenie z konečného balíka.
<P>
A nakoniec by som chcel poďakovať Komisii a pánovi Papadimoulisovi a najmä slovinskému predsedníctvu, ktoré, ako viem, na tom tvrdo pracovalo. Nie je ich chybou, že naše parlamentné postupy, podľa môjho názoru, potrebujú v týchto záležitostiach vážnu reformu.
<SPEAKER ID="501" NAME="Miguel Angel Martínez Martínez">
v mene skupiny PSE. - (ES) Vážený pán predsedajúci, dámy a páni, španielski socialisti budú hlasovať solidárne a súdržne s oblasťou Almadén v Španielsku, ktorá bude vážne postihnutá textom, o ktorom rokujeme a o ktorom budeme zajtra hlasovať.
<P>
Oblasť Almadén a jej obyvatelia, moji krajania žili stáročia z ortuti, ktorá sa získavala v ich baniach, ktoré sú najväčšími baňami na ťažbu tohto kovu v Európe aj na svete. V posledných rokoch prekonali značnú hospodársku a sociálnu recesiu, pretože z rôznych dôvodov sa ťažba ortuti postupne obmedzovala. Teraz rozhodujeme o zákaze jej vyvážania.
<P>
My sme sa proti tomuto celému procesu nepostavili, pretože chápeme zdravotné dôvody, ktoré sú za tým, ale svoje úsilie sme zamerali iným smerom, na rozvoj mechanizmov umožňujúcich Almadénu a jeho priľahlým oblastiam pohnúť sa dopredu prostredníctvom reštrukturalizácie jeho činností založenej na skúsenostiach a pracovných schopnostiach jeho obyvateľov a využitím výnimočného prírodného prostredia.
<P>
V Almadéne sme hovorili o Európskej únii ako o spoločenstve solidarity. Vysvetlili sme ľuďom, že inštitúcie Spoločenstva sa o nich budú naďalej starať, že dostanú pomoc, aby mohli pokračovať v úsilí, ktoré uskutočňujú s pomocou španielskej vlády, regionálnej vlády Castile-La Mancha a provinčnej rady Ciudad Real, a tento záväzok potvrdili všetky vyhlásenia Parlamentu.
<P>
Po prvé, vždy sa odporúčalo, aby Európska únia a jej Komisia poskytli zdroje a mechanizmy na podporu reštrukturalizácie činností Almadénu, aby v dôsledku zatvorenia tradičného banského priemyslu netrpeli ľudia . Po druhé sa odporúčalo, aby sa pri posudzovaní miesta na uskladnenie ortuti, ustanoveného v smernici pre tento kov, ktorý sa v Európe objavil, alebo sa objaví, prednostne uvažoval Almadén.
<P>
Tieto odporúčania vychádzali zo skúseností, ktoré sa tu nazbierali pri zaobchádzaní s ortuťou a z elementárnej skutočnosti, že v Európe sa väčšina ortuti už celkom bezpečne uskladňuje v Almadéne. Toto sa vtedy rozhodlo a žiadnym spôsobom sa to nezmení tým, čo prijmeme zajtra, ale pozmeňujúci a doplňujúci návrh predkladaný parlamentnými skupinami na základe dosiahnutého konsenzu, ktorý, ako sa zdá, má tiež podporu Rady a Komisie znamená, bez toho, aby sa v ňom uvádzal Almadén, že predchádzajúce záväzky zostávajú plne v platnosti. Hoci by sme boli radšej, keby to bolo uvedené jednoznačnejšie a budeme preto hlasovať za pozmeňujúce a doplňujúce návrhy, ktoré tak robia, chápeme, že text ktorý bude prijatý je dostatočne záväzný a bude naďalej podporovať takú interpretáciu tohto textu, ktorá umožní oblasti Almadénu konsolidovať sociálno-hospodárske obnovu, ktorá je už v plnom prúde.
<SPEAKER ID="502" NAME="Marios Matsakis">
v mene skupiny ALDE. - Vážený pán predsedajúci, chcel by som zablahoželať pánovi Papadimoulisovi k vynikajúcej správe a náročnej práci, ktorú vynaložil na zabezpečenie dobrej spolupráce so všetkými tieňovými spravodajcami ako aj zástupcami Komisie a Rady.
<P>
Cieľom prerokúvaného návrhu je zákaz vývozu kovovej ortuti zo Spoločenstva a zabezpečenie, aby sa ortuť nevrátila na trh a bezpečne sa uskladňovala v súlade s opatreniami č. 5 a 9 uvedenými v stratégii Spoločenstva týkajúcej sa ortuti, v ktorej prípade som mal tú česť byť spravodajcom a ktorú Parlament prijal pred dvomi rokmi. Takéto opatrenia sú nevyhnutné, aby sa obmedzilo ďalšie pridávanie do globálnej nádrže tohto veľmi jedovatého ťažkého kovu
<P>
Po zložitých rokovaniach sa dosiahla dohoda s Radou a pokiaľ viem, schválili ju všetky politické skupiny. Táto dohoda sa zakladala na prijatí kompromisného balíka všetkými tieňovými spravodajcami. Žiaľ, po tejto dohode boli predložené pozmeňujúce a doplňujúce návrhy v mene skupín PPE-DE a PSE, ktoré, ak sa odhlasujú, budú znamenať kolaps celého kompromisného balíka a táto záležitosť pôjde do zmierovacieho konania, s nevyhnutným ďalším oneskorením prijatia opatrení na ochranu verejného zdravia a životného prostredia pred pokračujúcim znečisťovaním ortuťou.
<P>
Pokiaľ ide o tieto pozmeňujúce a doplňujúce návrhy, okrem principiálnej otázky návratu späť k počiatočnej dohode tu sú tiež silné argumenty týkajúce sa podstaty veci, ktoré spravodajca oznámil všetkým poslancom Parlamentu jasným spôsobom, a preto nie je potrebné teraz jeho argumenty opakovať.
<P>
Stačí povedať, že moja skupina návrh podporuje a dodrží svoju dohodu so spravodajcom o kompromisnom balíku a môže iba dúfať, že ostatné politické skupiny urobia to isté. Uvedomme si, že malé, krátkodobé miestne alebo národné výhody by nemali zatieniť veľké, dlhodobé, globálne úspechy.
<P>
A nakoniec mi dovoľte uistiť španielskych kolegov, že ľudia v Almadéne budú mať moju plnú podporu pri ich oprávnených požiadavkách, ktoré sa podľa môjho názoru dajú úplne dosiahnuť prostredníctvom kompromisného balíka a nie jeho odmietaním.
<SPEAKER ID="503" NAME="Carl Schlyter">
v mene skupiny Verts/ALE. - (SV) Vážený pán predsedajúci, chcem poďakovať pánovi Papadimoulisovi za umožnenie dobrej spolupráce. Myslím si tiež, že spolupráca s Radou išla dobre, hoci sme mali spory o obsahu.
<P>
Najprv musíme pripomenúť, že ortuť je toxický a nebezpečný ťažký kov. Na začiatok trochu kritiky. Domnievam sa, že je zvláštne, že zatiaľ čo zakazujeme vývoz nebezpečného odpadu a my sami prakticky úplne prestávame používať ortuť, snažíme sa oneskoriť zákaz vývozu, aby priemysel mal čas znížiť svoje zásoby ešte predtým, než sa definuje ako odpad. Je to nebezpečná chemikália, ktorú, ako vieme v prírode rozptýlia ryžovači zlata a ktorá zničí životné prostredie v ďalších krajinách V skutočnosti som chcel omnoho skorší dátum nadobudnutia účinnosti zákazu.
<P>
Ale kompromis je kompromis. Namiesto toho môžem byť rád, že dobrovoľné opatrenia priemyslu sú teraz zahrnuté do legislatívy, takže sa naozaj budú uplatňovať a že zákazom vývozu sa pokryjú všetky potrebné doplnky, napríklad rumelková ruda, oxidy a chlorid ortutnatý (kalomel). Týmto spôsobom sme získali aspoň úplný právny predpis.
<P>
Čo sa týka spôsobu, ako vyriešiť odpad, hovoríme o celkom malých množstvách. Predstavte si 10 000 ton kvapalnej ortuti. Nezabralo by to veľký priestor, v skutočnosti by sa to vošlo do priestoru tu pred pódiom, zodpovedá to objemu 10 kubických metrov. Nie viac. Pritom je to obrovské množstvo ortuti. Naozaj veľa molekúl. Ani jednu z nich nesmieme uvoľniť do životného prostredia. Jediným spôsobom, ako skutočne vykonávať právne predpisy EÚ týkajúce sa odpadu je neuskladňovať ortuť na trvalé zneškodnenie v tekutom skupenstve. Na vyjasnenie tejto záležitosti bol preto pre moju skupinu kritický článok 7, inými slovami článok, v ktorom sa vraciame k otázke tuhnutia odpadu. Bez preskúmania tejto metódy nemôžme dosiahnuť žiadne trvalé zneškodnenie. Dnes som sa potešil, keď som dostal e-mail od švédskej organizácie na spracovanie odpadu (det svenska avfallsbolaget), v ktorom sa hovorí, že teraz sa stavia pokusná prevádzka, ktorá už dokáže spracovať 500 kg odpadu a previesť ho na nerozpustnú, pevnú formu. Keď sa k tejto záležitosti vrátime v roku 2010, zaručujem Vám, že zneškodňovanie v pevnom skupenstve bude bezpečnou metódou spĺňajúcou právne predpisy EÚ.
<SPEAKER ID="504" NAME="Thomas Ulmer" AFFILIATION="PPE-DE">
- (DE) Vážený pán predsedajúci, pán komisár, dámy a páni, ako práve povedal pán Schlyter, 10 tisíc ton je veľmi veľké množstvo. Aby som vám poskytol predstavu o tomto množstve, postačuje to na otrávenie asi 4 miliónov ľudí denne.
<P>
Asi pred rokom sme o tomto materiáli diskutovali v prvom čítaní. Dohodla sa uspokojivá regulácia kovových zlúčenín ortuti a ortuti. Zabezpečilo sa, aby sa tento materiál nevracal späť do Európskej únie. Dostatočne sa zhodnotilo aj bezpečné skladovanie. Vzhľadom na rastúcu toxicitu ortuti majú aktuálne obmedzenia zmysel, aj keď by som v mnohých oblastiach rád videl ďalekosiahlejšie obmedzenia. Kompromis funguje veľmi dobre a v tejto chvíli by som chcel zablahoželať pánovi Papadimoulisovi k jeho práci. Nespĺňa všetky očakávania, ale veľké množstvo z nich spĺňa.
<P>
Ako bývalý miestny a regionálny politik som mal tiež veľké pochopenie pre našich španielskych poslancov, ktorí museli nájsť také riešenie problému Almadén, ktoré bude schodné pre každého. Kompromis je však taký hodnotný, že nesmieme pripustiť, aby kvôli tejto otázke neuspel. Pred zajtrajším hlasovaním by Komisia mala mať dosť času na vypracovanie nejakého vhodného vyhlásenia. Je dôležité prijať kompromis teraz, pretože v opačnom prípade tu je riziko, že nedosiahneme dohodu v tomto funkčnom období Parlamentu.
<P>
Chcel by som spomenúť ďalšiu záležitosť: stratégia týkajúca sa ortuti ešte nie je úplná. Dve skupiny odborníkov Komisie naďalej klasifikujú amalgám ako bezpečný. S týmto názorom nemôžem súhlasiť.
<SPEAKER ID="505" NAME="Pilar Ayuso" AFFILIATION="PPE-DE">
(ES) Vážený pán predsedajúci, pán komisár, skupina Európskej ľudovej strany (kresťanských demokratov) a európski demokrati sa vrátili k niektorým pozmeňujúcim a doplňujúcim návrhom, ktoré boli prijaté veľkou väčšinou v prvom čítaní a ktoré sa vzťahujú na Almadén, najväčšiu a najstaršiu baňu na svete.
<P>
Baňa v Almadéne je zatvorená od roku 2003. Almadén je však hlavným vývozcom ortuti v Európskej únii a stále pokračuje vo významnej hospodárskej činnosti spojenej s ortuťou, pretože ju predáva prostredníctvom zmlúv podpísaných spoločnosťou Mayasa s ďalšími spoločnosťami v sektore elektrolýzy alkalických chloridov. Tieto zmluvy platia do mája 2011.
<P>
Almadén by mal byť v nariadení výslovne uvedený, pretože to je jediná oblasť v Európskej únii, ktorá je priamo a negatívne zasiahnutá zákazom vývozu a pretože má najlepších technikov a odborníkov na zaobchádzanie s ortuťou.
<P>
Baňa má tiež kapacitu na uskladnenie všetkej kvapalnej ortuti v Európskej únii v hĺbke 200 metrov v enkláve kremencovej a sopečnej skaly s vysokou mierou nepriepustnosti, ktorú overil riaditeľ pre trvalo udržateľný rozvoj a integráciu GR Životné prostredie Európskej komisie, pán Mäkelä a slovinský minister životného prostredia, ktorí túto oblasť navštívili v marci 2007.
<SPEAKER ID="506" NAME="Milan Gaľa" AFFILIATION="PPE-DE">
(SK) Ďakujem za slovo pán predsedajúci. Správa kolegu Papadimoulisa uvádza ako jeden zo zdrojov zásob ortuti v Európe dentálny amalgám. Dovoľte mi uviesť niekoľko zaujímavých čísel. Stomatológovia v Európskej únii spotrebujú ročne 125 ton ortuti. Ročne urobia viac ako 200 miliónov ortuťových výplní. Naši občania nosia vo svojich ústach viac ako 1 100 ton ortuti. Amalgámový odpad, ktorý obsahuje 50 % ortuti vzniká pri spracovaní dentálneho amalgámu, pri jeho aplikácii, pri odvŕtavaní pôvodných výplní, pri kremácii zosnulých. Zdrojom ortuti sú aj extrahované zuby a možný prienik do spodných vôd pri pochovávaní.
<P>
Do ovzdušia sa stomatologická ortuť dostáva aj pri spaľovaní komunálneho odpadu. To všetko radí stomatologické praxe na druhé až tretie miesto v produkcii ortuťového odpadu v Európskej únii. Som rád, že správa reflektuje aj uvedené skutočnosti.
<SPEAKER ID="507" NAME="Bogusław Liberadzki" AFFILIATION="PSE">
(PL) Stanovisko socialistickej skupiny v Európskom parlamente a zároveň španielske stanovisko predstavil môj kolega, pán Martínez Martínez. Preto by som chcel hovoriť nie tak veľa o ortuti ako o špecifickom príklade regiónu, ktorého základná činnosť prechádza obrovskými zmenami. Ako zástupca novej krajiny, ktoré prešla obdobím transformácie začiatkom deväťdesiatych rokov poznám túto bolesť, ktorú regióny prežívali. Preto by som chcel s najväčším uspokojením zdôrazniť, že Európska únia a tiež Parlament nechcú ponechať Almadén jeho osudu. Iná otázka už je, či budú stačiť 2 milióny EUR. Aj keď najdôležitejšou vecou je náš prístup k tejto záležitosti a to je veľmi cenné.
<SPEAKER ID="508" NAME="Avril Doyle" AFFILIATION="PPE-DE">
Vážený pán predsedajúci, chcel by som poďakovať všetkým zainteresovaným za ich príspevky. Nechápem prečo spravodajca vystavil riziku dohodu v druhom čítaní a prijatie nariadenia pred diskusiami UNEP v októbri 2008, kde dúfajme dosiahneme právne záväznú dohodu o tejto veľmi dôležitej oblasti.
<P>
Vystavil ju riziku kvôli nedostatočnej spolupráci počas trojstranného dialógu a počas diskusií. Možnože pán komisár vie, prečo sa možnosť využiť diskusie v tejto etape nerozšírila na všetkých tieňových spravodajcov alebo aspoň na kľúčových tieňových spravodajcov, ktorí prejavili záujem.
<P>
Mám vážne procedurálne výhrady k tomu, čo sa stalo, čo polarizovalo veľmi dôležitú rozpravu a správu, ktorá by sa v opačnom prípade mohla pri zajtrajšom hlasovaní bez problémov ukončiť.
<SPEAKER ID="509" NAME="Stavros Dimas" LANGUAGE="EL">
Vážený pán predsedajúci, dámy a páni, podľa dohodnutého textu hneď potom, ako zákaz vývozu nadobudne 15. marca 2011účinnosť, ortuť, ktorá sa už nebude používať v priemysle elektrolýzy alkalických chloridov ani vyrábať v iných priemyselných podnikoch sa bude považovať za odpad a bezpečne sa uskladní.
<P>
Komisia najneskôr do 1. januára 2010 zorganizuje výmenu informácií medzi členskými štátmi a ďalšími zainteresovanými stranami s cieľom posúdiť vhodnosť prijatia ďalších opatrení. Komisia na základe dostupných vedeckých údajov a súčasného výskumu možností bezpečného zneškodnenia ortuti najneskôr do 1. januára 2010 odporučí príslušné požiadavky na podniky a podmienky prijímania kovovej ortuti. Členské štáty budú monitorovať presadzovanie nariadenia a jeho vplyv na trh a oznámia to Komisii. Komisia môže, ak to bude považovať za vhodné, navrhnúť preskúmanie nariadenia najneskôr do 15. marca 2013.
<P>
Do navrhnutého kompromisného balíka boli zaradení niektoré kľúčové ustanovenia. Najdôležitejším z nich je rozšírenia zákazu vývozu tak, aby pokrýval nielen kovovú ortuť, ale aj rumelku a dve bežné zlúčeniny ortuti, chlorid ortutnatý a oxid ortutnatý. Ako už predtým povedal pán Papadimoulis, zakázaný je aj vývoz zmesí s obsahom ortuti viac ako 95 hmotnostných %.
<P>
Výslovne bolo zakázané miešanie kovovej ortuti s inými látkami s cieľom vyvážania kovovej ortuti. Dohodol sa upravený časový plán, ktorý je skutočne náročnejší, ako plán navrhovaný v pôvodnom návrhu, i keď súčasne zabezpečuje dostatočný čas na prijatie vhodných opatrení v každej etape. Zabezpečilo sa vyňatie zlúčenín ortuti používaných vo výskume a vývoji a na lekárske alebo analytické účely.
<P>
Spoločnostiam, ktoré pôsobia v priemysle elektrolýzy alkalických chloridov a čistenia plynov bola uložená povinnosť oznamovať Komisii a uverejňovať informácie o množstvách uskladnenej ortuti alebo ortuti odoslanej na zneškodnenie. Doložka o preskúmaní požaduje, aby Komisia znovu preskúmala situáciu a najneskôr do 15. marca 2013 predložila o tom správu Európskemu parlamentu a Rade, v ktorej, ak to bude považovať za vhodné, navrhne ďalšie opatrenia. Komisia môže ubezpečiť Parlament, že presadzovanie nariadenia sa bude starostlivo monitorovať a akékoľvek ďalšie potrebné opatrenia sa navrhnú v správnom čase.
<P>
Komisia zároveň realizuje ostatné postupy, na ktoré sa vzťahuje stratégia týkajúca sa ortuti. Aktívne rokuje o prijatí medzinárodných opatrení v rámci Programu OSN pre životné prostredie. Prijatím tohto nariadenia ešte pred rokovaniami o navrhovaných medzinárodných opatreniach, ktoré sa plánujú v októbri 2008 preukáže EÚ svoj záväzok a odhodlanie. Prichádza to v pravej chvíli a zvyšuje dôveryhodnosť EÚ medzi partnermi. Preto je dôležité aby sme sa na tomto kompromisnom texte dohodli.
<P>
A na záver, vážený pán predsedajúci Komisia je pripravená prijať navrhované kompromisné pozmeňujúce a doplňujúce návrhy č. 42 až 63, ktoré sa odsúhlasili v rámci trojstranných rozhovorov. Ako som povedal, v prípade, ak oblasť Almadén splní uložené podmienky a získa potrebné povolenia, mohlo by sa s ňou zrejme uvažovať ako s miestom na bezpečné uskladnenie ortuti. Komisia však nemôže odôvodniť uprednostnenie výlučne jednej oblasti navrhované v pozmeňujúcich a doplňujúcich návrhoch č. 37 až 41, a preto tieto pozmeňujúce a doplňujúce návrhy nemôže prijať.
<SPEAKER ID="510" NAME="Dimitrios Papadimoulis" LANGUAGE="EL">
Vážený pán predsedajúci, ešte raz vrelo ďakujem spravodajcom zo všetkých politických skupín. Bez ich účinnej spolupráce pri každom kroku tohto dlhodobého úsilia a pri každej etape úspešných trojstranných rozhovorov (ktoré boli veľmi efektívne), by sme nemohli dosiahnuť tento uspokojivý kompromis.
<P>
Dámy a páni, pôvodné stanovisko Rady obsahovalo iba jeden pozmeňujúci a doplňujúci návrh Európskeho parlamentu. Predložený kompromis ukazuje, že do dohody s Radou sa zahrnuli dôležité stanoviská prijaté Európskym parlamentom v prvom čítaní, spolu s konštruktívnym príspevkom Komisie. Tento úspech musíme chrániť. Chápem obavy a požiadavky našich španielskych kolegov týkajúce sa Almadénu: dovoľte, aby som vám pripomenul, že toto znenie sme prijali v prvom čítaní na moje vlastné odporúčanie. Musíme však byť celkom realistickí. Tento návrh neprijíma Rada ani Komisia a takúto žiadosť nepredložila Rade dokonca ani španielska vláda. Ak bude Parlament zajtra v otázke Almadénu príliš vášnivý, riskujeme, že prehliadneme významný pokrok, ktorý Parlament urobil a nedokážeme využiť uspokojivý kompromis. Oneskoríme tiež prijatie opatrení na ochranu verejného zdravia a životného prostredia, pretože v priebehu roka končí súčasné parlamentné obdobie. Existuje vážne nebezpečenstvo, že Rada sa vráti späť na začiatok k svojmu pôvodnému stanovisku, ktoré je veľmi vzdialené od stanoviska, ktoré sme prijali v prvom čítaní. Preto vás vyzývam, aby ste zajtra hlasovali v prospech tejto dohody. Ešte raz ďakujem tieňovým spravodajcom, zástupcom Rady a Komisie za spoločné úsilie, ktoré sme vynaložili na dosiahnutie tejto dohody.
<SPEAKER ID="511" NAME="Avril Doyle" AFFILIATION="PPE-DE">
Vážený pán predsedajúci, bol by som ocenil, keby bola mohla na moju otázku odpovedať Komisia alebo spravodajca, ale vidím, že sa tak nestalo. Možnože to samé osebe znamená odpoveď.
<SPEAKER ID="512" NAME="Predsedajúci">
Možno to urobia písomne.
<P>
Rozprava sa skončila.
<P>
Hlasovanie sa uskutoční zajtra.
<P>
Písomné vyhlásenia (pravidlo 142)
<SPEAKER ID="513" NAME="Gyula Hegyi  " AFFILIATION="PSE">
písomne. - (HU) Ortuť je jedným z najznámejších a najnebezpečnejších ťažkých kovov. Poškodzuje nervovú sústavu a imunitný systém a je škodlivá najmä pre novorodencov a deti. Vítam podnet na zákaz vývozu ortuti, pretože napriek obmedzeniam zavedeným v minulých rokoch jej používanie významne nekleslo. Namiesto toho sa presunulo z rozvinutého sveta do rozvojových krajín. Európska únia je najväčším svetovým vývozcom, a preto môžeme dúfať, že keď toto nariadenie nadobudne účinnosť budeme svedkami celosvetového zníženia používania ortuti.
<P>
Keď sa používa ortuť, môže sa dostať tiež do potravín, ktoré sa potom objavia na trhoch Európskej únie. Z tohto dôvodu máme nielen globálnu zodpovednosť za zníženie znečisťovania ortuťou v rozvojovom svete, ale je to aj v našom záujme.
<P>
Považujem to za osobný úspech a za úspech socialistickej skupiny v Európskom parlamente, že zákaz vývozu sa vzťahuje aj na chlorid ortutnatý (kalomel) vzhľadom na to, že ortuť sa dá jednoducho previesť na kalomel a náklady na jej prevedenie späť na ortuť sú minimálne. Ak by sme nezahrnuli toto ustanovenie, vývozcovia kovovej ortuti by mohli jednoducho obchádzať dodržiavanie tohto nariadenia.
