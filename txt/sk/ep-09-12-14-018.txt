<CHAPTER ID="018">
Európsky nástroj mikrofinancovania v oblasti zamestnanosti a sociálneho začleňovania (Progress) (rozprava) 
<SPEAKER ID="158" NAME="Predsedajúca">
Ďalším bodom programu je správa pani Gönczovej v mene Výboru pre zamestnanosť a sociálne veci o návrhu rozhodnutia Európskeho parlamentu a Rady, ktorým sa zriaďuje európsky nástroj mikrofinancovania v oblasti zamestnanosti a sociálneho začleňovania (nástroj mikrofinancovania Progress) - C7-0053/2009 -.
<SPEAKER ID="159" NAME="Pervenche Berès" AFFILIATION="S&amp;D">
(FR) Vážená pani predsedajúca, všimla som si, že počas predchádzajúcej rozpravy ste sa zmienili o rozprave, ktorá sa má teraz uskutočniť ako rozprava o programe Progress.
<P>
Na základe rozhodnutia tohto Parlamentu, ktoré schválila Konferencia predsedov, však budeme hlasovať iba o nástroji mikrofinancovania. Toto vysvetlenie preto považujem za dôležité. Toto je rozprava o nástroji mikrofinancovania a nie o programe Progress.
<SPEAKER ID="160" NAME="Kinga Göncz" LANGUAGE="HU">
Vážená pani predsedajúca, ďakujem veľmi pekne. Som vďačná aj za toto vysvetlenie, keďže je mimoriadne dôležité, že v tejto chvíli sa budeme venovať nástroju mikrofinancovania. Rada by som tiež v tejto rozprave privítala pána komisára Špidlu. Chcela by som začať tvrdením, že keď som sa stala spravodajkyňou pre tento program, považovala som to za veľmi jednoduchú prácu vzhľadom na rozsiahly konsenzus a podporu v tejto otázke, ktoré sa ukázali aj počas rozpravy. Uvedená podpora bola rozsiahla v mnohých smeroch. Na jednej strane, ako nástroj krízového riadenia pomôže práve tým, ktorí sú v najzúfalejšej situácii, ktorí stratili pracovné miesto a nemôžu získať úver alebo finančnú pomoc z dôvodu finančnej krízy.
<P>
Na druhej strane je to presne ten nástroj, ktorý neposkytne ľuďom ryby, ale naučí ich, ako ich chytať. Podnecuje práve ten druh tvorivosti, ktorý potrebujeme z hľadiska zabezpečenia pozitívneho výsledku krízy najviac. Tretí aspekt, ktorý sa tešil a stále sa teší rozsiahlej podpore, spočíva v tom, že množstvo prostriedkov Európskej únie rastie, čo je podľa mňa sen ministrov financií. Istými finančnými prostriedkami prispieva Európska investičná banka, kým iné pochádzajú z iných komerčných bánk, keďže riziko najprv pokryje Európska únia, a tým uľahčí ostatným účastníkom toto riziko prevziať.
<P>
Ako som uviedla, obsah programu sa teší rozsiahlej podpore. Domnievam sa, že vďaka uvedeným aspektom otázka, ktorá podnietila rozpravu počas rokovaní s Radou a Komisiou, súvisela s tým, ktoré prostriedky Európska únia využije na financovanie tohto konkrétneho, prevzatého primárneho rizika. Druhým predmetom sporu bol rozsah prostriedkov, ktoré by umožnili spustenie nástroja a od ktorých možno v skutočnosti očakávať získanie ďalších dôležitých zdrojov. Rada a Komisia pôvodne navrhli, aby suma vo výške 100 miliónov EUR pochádzala z programu Progress, ktorý sa využíva predovšetkým na vypracovanie politík na boj proti sociálnemu vylúčeniu a podporu rovnakých príležitostí.
<P>
My sme sa hneď od začiatku vyjadrili, že program Progress nemožno akýmkoľvek spôsobom ohroziť, pretože v súčasnej kríze ho potrebujeme ešte viac než v minulosti. Je tiež neprijateľné, aby sme sa s programom Progress zahrávali v takom rozsahu, ktorý by ho mohol skutočne ohroziť. Parlament bol počas rozpravy mimoriadne prístupný kompromisu. Zorganizovali sme aj tri neformálne trojstranné rozhovory. Jeden z nich pokračoval do skorých ranných hodín. Počas týchto rozhovorov sme navrhli, že s programom Progress by sme mohli experimentovať akýmkoľvek spôsobom, ktorý by neohrozil jeho fungovanie. Náš návrh spočíval v tom, že po zvážení pôvodného návrhu by sme mohli uvažovať nad začatím programu aj so sumou vo výške 100 miliónov EUR namiesto 150 miliónov EUR.
<P>
Návrh rozpočtu na rok 2010, ktorý vypracoval Parlament, obsahuje zdroje vo výške 25 miliónov EUR, čím bude možné začať program hneď na začiatku roku 2010. Uvedené prostriedky bolo možné vyčleniť bez toho, aby sa to týkalo programu Progress v roku 2010. Žiadali sme tiež o odstránenie tohto bodu z dnešného programu, pretože v súvislosti s ním sa nám nepodarilo dosiahnuť dohodu. Ďalšia otázka, ktorú sme považovali za problematickú, sa týkala toho, že predsedníctvo sa dostavilo na trojstranný rozhovor vo všetkých troch prípadoch bez akéhokoľvek mandátu, a tak preň bolo veľmi zložité správne posúdiť naše návrhy.
<P>
Som presvedčená, že je dôležité, aby Parlament hlasoval o tejto otázke čo najskôr, ešte tento týždeň, s cieľom začať tento projekt na začiatku roku 2010 s financovaním vo výške 100 miliónov EUR, pretože sa tak jasne vyšle signál, že ide o nástroj krízového riadenia, pri ktorom je rýchlosť mimoriadne dôležitým faktorom. Úprimne dúfam, že pán komisár Špidla nám pomôže v tom, aby Komisia stiahla svoj pôvodný návrh o presune sumy vo výške 100 miliónov EUR z programu Progress, aby sa uvedený program mohol čo najskôr začať.
<SPEAKER ID="161" NAME="Vladimír Špidla" LANGUAGE="CS">
Dámy a páni, rád by som na úvod svojho vystúpenia zdôraznil dôležitosť tejto iniciatívy v oblasti mikrofinancovania. Súčasná kríza spôsobuje značný nárast nezamestnanosti vo všetkých členských štátoch, ktorého dôsledky sa, nanešťastie, najviac dotknú najzraniteľnejších vrstiev spoločnosti. Nástroj mikrofinancovania je osobitne zameraný na pomoc týmto skupinám občanov, aby si našli náhradné zamestnanie a stali sa mikropodnikateľmi.
<P>
Chcel by som zablahoželať Výboru pre zamestnanosť k vynikajúcej práci, ktorú v tejto oblasti vykonal, a vyzdvihnúť najmä prínos pani Gönczovej k tejto iniciatíve. Uvedomujem si úsilie vynaložené počas rokovaní medzi Parlamentom a Radou zamerané na dosiahnutie dohody v prvom čítaní. Vzhľadom na skutočnosť, že obidva orgány podporujú nástroj mikrofinancovania, bolo možné dosiahnuť značný pokrok v súvislosti s podstatou znenia návrhu. Tento pokrok sa do značnej miery odzrkadľuje v pozmeňujúcich a doplňujúcich návrhoch predložených na dnešnom rokovaní. Najzložitejšou otázkou je, samozrejme, rozpočet. Aj napriek tomu, že obidva orgány pravdepodobne schvália celkový rozpočet na tento nástroj vo výške 100 miliónov EUR, hlavnou prekážkou aj naďalej zostáva určenie zdrojov financovania.
<P>
Ako viete, návrh mikrofinancovania je súčasťou balíka, ktorý zahŕňa návrh na presun sumy vo výške 100 miliónov EUR z programu Progress. Rozhodli ste o tom, že tento týždeň sa o tomto druhom návrhu hlasovať nebude. Presun finančných prostriedkov z programu Progress podporuje Rada a v prípade mnohých členských štátov predstavuje základný prvok celého balíka. Bez dohody o zdroji financovania v tejto oblasti nedosiahneme svoj cieľ rýchlo zaviesť nový nástroj. Dnes však rokujeme o znení rozhodnutia, na základe ktorého sa má nástroj vytvoriť.
<P>
Na záver by som rád ešte raz vyzdvihol úsilie, ktoré pani spravodajkyňa vynaložila pri predkladaní správy a pozmeňujúcich a doplňujúcich návrhov, ktoré umožnia obidvom zákonodarným orgánom sústrediť sa na hlavný problém financovania, ktorý je ešte potrebné vyriešiť.
<SPEAKER ID="162" NAME="Olle Schmidt">
spravodajca Výboru pre hospodárske a menové veci (ECON) požiadaného o stanovisko. - (SV) Vážená pani predsedajúca, ak máme znížiť mieru nezamestnanosti, EÚ aj členské štáty musia niesť väčšiu zodpovednosť. Návrh mikrofinancovania je iniciatívou, o ktorú sa Parlament snaží. Spočíva v poskytnutí nového začiatku nezamestnaným a v otvorení dverí k podnikaniu niektorým najzraniteľnejším skupinám v EÚ vrátane mladých ľudí. Cieľom návrhu je zjednodušiť investície malého rozsahu a poskytnúť mikropodnikom príležitosť na rast.
<P>
Na základe niektorých menej významných pozmeňujúcich a doplňujúcich návrhov a objasnení Výbor pre hospodárske a menové veci návrh v rozsiahlej miere podporil. Otázka, o ktorej rokujeme a ktorú sme už spomínali, sa týka jeho financovania. Komisia navrhla, aby sa nevyčlenili žiadne dodatočné finančné prostriedky a aby financovanie prebehlo z programu Progress. Nesprávne sa predpokladalo, že gestorský výbor s týmto názorom súhlasí. Nie je to tak.
<P>
Taká je súčasná situácia. Musím povedať, že považujem za zvláštne, že Rada tak tvrdohlavo odmieta náš návrh sumy vo výške 150 miliónov EUR na uvedené obdobie. V tomto zložitom období je to úbohý a skupánsky prístup!
<SPEAKER ID="163" NAME="Csaba Őry" LANGUAGE="HU">
Vážený pán komisár, dámy a páni, aj počas predchádzajúcich rozpráv sme si mohli všimnúť, že hospodárskou krízou a východiskom z nej sa zaoberajú všetci z nás a venuje sa jej veľká pozornosť. Ako koordinátor Výboru pre hospodárske a sociálne veci za Skupinu Európskej ľudovej strany (kresťanských demokratov) by som iba rád potvrdil to, že v každej predloženej dokumentácii podporujeme otázku, ktorá je z nášho hľadiska jednou z najdôležitejších, konkrétne ochranu pracovných miest a vytváranie nových pracovných miest.
<P>
Chcem vám pripomenúť, že skupina PPE už dlho podporuje otázku mikroúverov. V skutočnosti ako prvý predložil Parlamentu túto tému môj bývalý kolega pán Zsolt Becsey vo svojej správe z vlastnej iniciatívy v roku 2009. Vychádzala z predchádzajúcich a súčasných skúseností s týmto nástrojom v Maďarsku, ktorý sa nazýval Széchenyiho karta a mal rovnaký cieľ ako v tomto prípade: poskytovať mikropodnikom malé, krátkodobé úvery. Všimnime si mäsiarov, pekárov, obchodníkov s ovocím a zeleninou alebo dokonca lekárnikov. Aj ich postihuje kríza. Zamestnávajú obrovské množstvo ľudí. V niektorých krajinách zamestnáva tento sektor viac než 90 % zamestnancov. V Maďarsku sa to napríklad týka viac než 90 % firiem a podnikov. Nepotrebujú veľkú sumu peňazí a nechcú ani platiť vysoké úroky. V niektorých prípadoch potrebujú dočasný prevádzkový úver a dočasnú pomoc.
<P>
Návrh Komisie sa týka práve tohto problému a, ako sa vyjadrila pani spravodajkyňa, teší sa naozaj širokej podpore a konsenzu. Preto sa domnievam, že je pre nás rovnako dôležité, aby sme sa čo najskôr dohodli na otázke financovania. Tiež podporujeme 35 návrhov, ktoré spoločne predložila skupina PPE spolu so socialistami, liberálmi a konzervatívcami, pretože sa domnievame, že to poskytuje záruku toho, že tento nástroj môžeme schváliť v prvom čítaní a čo najskôr ho zaviesť.
<SPEAKER ID="164" NAME="Pervenche Berès" LANGUAGE="FR">
Vážená pani predsedajúca, som dosť prekvapená. Chystáme sa prijať nástroj, ktorý predstavuje inovatívny prostriedok, nevyhnutný prostriedok s cieľom umožniť najzraniteľnejším skupinám v tejto kríze, aby jej odolávali a v budúcnosti vytvárali vlastné pracovné miesta. Tento nástroj sa má prijať v rámci spolurozhodovacieho postupu, ale Rada nie je prítomná. Určite je to preto, že Rada nám nemá v tejto otázke čo povedať a necíti sa byť viazaná stanoviskom Európskeho parlamentu. V každom prípade niekedy počas rokovaní pôsobí týmto dojmom.
<P>
Európsky parlament prevezme svoju zodpovednosť. Vďaka spolupráci a konštruktívnemu porozumeniu medzi všetkými skupinami sa chystá prijať nástroj mikrofinancovania, ktorý už mnoho rokov plní svoje ciele, ako nám pripomenul pán Őry. Rada by som však upozornila aj na pilotné projekty, ktoré sme iniciovali. Uvedomujeme si, že najzraniteľnejší ľudia, ktorí nemajú prístup k pôžičkám veľkých bánk na financovanie svojich iniciatív, môžu v súčasnom období krízy prostredníctvom tohto nástroja začať uskutočňovať vlastné stratégie a istým spôsobom vytvárať vlastné pracovné miesta.
<P>
Nebudem sa vracať k obsahu, vývoju a rozsahu rokovaní, ktoré prebehli. Rokovania sa uskutočnili za vhodných okolností. Otázka financovania má vážnejší charakter. Ak si všimnete iniciatívu, ktorú začal pán Barroso v jeseni 2008, aby dosiahol obnovu Európy, tento nástroj bol vymedzený ako dôležitý nástroj na uskutočnenie stratégie Európskej únie.
<P>
Komisia nám však navrhla, aby sme jednoducho financovali nový projekt tak, že ochudobníme užitočný a už predložený projekt. Mali sme projekt na pomoc najzraniteľnejším skupinám, projekt Progress, v súvislosti s ktorým sa Parlament veľmi angažoval, a Komisia nám navrhuje, aby sme jednoducho siahli na finančné prostriedky vyčlenené na program Progress a financovali z nich nástroj mikrofinancovania.
<P>
Práve s týmto trikom Parlament nesúhlasí, a preto sme rokovania nedokončili. Z tohto dôvodu a na základe zodpovedného prístupu tvrdíme, že sme pripravení preskúmať náš návrh so španielskym predsedníctvom hneď začiatkom januára: suma vo výške 40 miliónov EUR vyčlenená z rozpočtových rezerv, 60 miliónov EUR z programu Progress, presunutá suma vo výške 20 miliónov, čím sa záťaž spravodlivo rozdelí. Následne ako Výbor pre zamestnanosť a sociálne veci prevezmeme svoju zodpovednosť, aby sme sa venovali spôsobu realizácie tohto programu v každom členskom štáte a dosiahli tak súčinnosť medzi rôznymi skúsenosťami, ktoré je potrebné získať v členských štátoch (tým sme si istí) pri prijatí balíka ako celku v januári.
<SPEAKER ID="165" NAME="Marian Harkin">
v mene skupiny ALDE. - Vážená pani predsedajúca, som rada, že mám príležitosť v krátkosti sa vyjadriť o navrhovanom nástroji mikrofinacovania. Pred časom sme hovorili o Európskom fonde na prispôsobenie sa globalizácii a spôsobe, akým môže pomôcť prepusteným pracovníkom v niektorých odvetviach. Nástroj mikrofinancovania je ďalším dielom skladačky. V rámci nej sa EÚ v tomto prípade snaží zabezpečiť prístup k mikroúverom pre tých, ktorí by nemali prístup k týmto úverom od inštitúcií, ktoré by sme mohli vymedziť ako obvyklé alebo bežné finančné inštitúcie. Umožnili by im založiť si vlastné podniky a podporovať podnikateľský sektor.
<P>
V tejto súvislosti som rada, že úverové združenia, družstevné banky a iné vzájomné finančné inštitúcie môžu poskytovať finančné prostriedky, pretože sú často bližšie k tým, ktorí chcú mať prístup k tomuto konkrétnemu nástroju. Naozaj nemám informácie z iných zdrojov, ale v Írsku bolo jedinou poslednou finančnou inštitúciou, ktorá na svoju podporu nevyžadovala finančné prostriedky daňových poplatníkov, úverové združenie, nezisková inštitúcia, ktorú riadia jej členovia.
<P>
Ak hovoríme o sociálnom začleňovaní ako o súčasti sociálnej politiky EÚ, musíme svojím konaním zabezpečiť, aby sa otázka sociálneho začleňovania stala súčasťou rozhodnutí, ktoré prijímame, a tento program sa venuje tejto otázke v celom svojom rozsahu. V tejto súvislosti by som rada vyjadrila svoje mimoriadne sklamanie v súvislosti s tým, že po troch trojstranných rozhovoroch sme neboli schopní dosiahnuť dohodu o zdroji financovania tohto nástroja.
<P>
Podľa môjho názoru švédske predsedníctvo pravdepodobne nemalo nástroj na to, aby viedlo zmysluplné rokovania o tejto otázke. Nepoznám váš názor, ale ako som uviedla, bola som veľmi sklamaná z toho, že nás rozdelila suma vo výške najviac 40 miliónov EUR rozdelená na tri roky a medzi 27 členských štátov. Mnoho ministrov financií zjavne nepodporilo skutočné rokovania. Nemohla som sa zbaviť pocitu, že mnoho spomínaných ministrov vyčlenilo miliardy na podporu bánk, ale neboli schopní podporiť iné finančné inštitúcie, ktoré by poskytovali mikroúvery tým, ktorí stratili zamestnanie a ktorí by mali ťažký prístup k úveru od týchto zachránených bánk.
<SPEAKER ID="166" NAME="Elisabeth Schroedter">
v mene skupiny Verts/ALE. - (DE) Vážená pani predsedajúca, pán komisár, dámy a páni, mikroúvery a malé pôžičky môžu pomôcť ľuďom, ktorí nemôžu dostať úver pomocou bežných trhových mechanizmov. Ako už bolo uvedené, úvery môžu pomôcť ľuďom zakladať podniky a vytvárať pracovné miesta podľa ich predstáv. Tieto úvery môžu pomôcť ľuďom dostať sa z krízy, ak sú toho schopní.
<P>
Mikroúvery sú tiež dôležitým nástrojom na podporu sociálneho hospodárstva. Vďaka svojim rôznym aspektom a tradíciám to bol od roku 2000 aj uznávaný nástroj miestnej politiky zamestnanosti v EÚ. Na základe toho Parlament v roku 2006 vo svojej prezieravosti zaviedol to, že prostriedky z Európskeho sociálneho fondu mohli byť vyplácané aj ako mikroúvery alebo dotované úvery, ako je ustanovené v článku 11 nariadenia o Európskom sociálnom fonde.
<P>
Európsky sociálny fond má však k dispozícii 76 miliárd EUR a so spolufinancovaním dosahuje táto suma výšku 118 miliárd EUR. Aj desatina z toho by dosahovala len sumu 11 miliárd EUR, ktorú by členské štáty mohli využiť. Nevyužívajú ju však na mikroúvery. Z uvedeného dôvodu vytvorila Komisia testovaciu fázu pre mikroúvery prostredníctvom nástroja nazvaného JASMINE, ktorý je tiež financovaný z európskych štrukturálnych fondov, a keďže dosiahol taký úspech, po ňom sa plánuje vytvorenie nového nástroja. Tento však už nebude financovaný zo štrukturálnych fondov, v ktorých máme k dispozícii miliardy, ale z najmenšieho zo všetkých programov Európskej únie, programu chudoby Progress, ktorý má k dispozícii sumu v celkovej výške iba 743 miliónov EUR na sedem rokov. Je zameraný na mimovládne organizácie, ktoré v členských štátoch zakladajú siete s cieľom vytvoriť nátlakovú skupinu pre najchudobnejších z chudobných. Len Európska rómska informačná kancelária dostáva 50 % prostriedkov svojho rozpočtu z programu Progress. Zriaďuje národné a regionálne informačné a poradenské kancelárie a dáva rómskej menšine možnosť vyjadriť sa, a to najmä vo východoeurópskych štátoch.
<P>
Ak bude tento Parlament postupovať rovnako ako Rada a nazve tento nástroj Progress v súlade s kompromismi, ktoré predložila Skupina Európskej ľudovej strany (kresťanských demokratov), Skupina progresívnej aliancie socialistov a demokratov v Európskom parlamente a Skupina Aliancie liberálov a demokratov za Európu, potom Skupina zelených/Európska slobodná aliancia neschváli tento nástroj. Nemôžeme dovoliť takéto iluzionistické triky. Na jednej strane berieme peniaze chudobným, na druhej strane vyplácame...
<P>
(Predsedajúca prerušila rečníčku.)
<SPEAKER ID="167" NAME="Milan Cabrnoch" LANGUAGE="CS">
Vážené dámy a páni, v čase pretrvávajúcej finančnej a hospodárskej krízy je nevyhnutné podporovať nielen banky a veľké spoločnosti, ale aj malé firmy a samostatne zárobkovo činné osoby. Všetci vieme, že práve tieto malé firmy vrátane rodinných podnikov vytvárajú a udržiavajú vysoký počet pracovných miest. Podporujeme vytvorenie nového finančného nástroja programu mikrofinancovania v oblasti zamestnanosti a sociálneho začleňovania, ktorý v spolupráci s Európskou investičnou bankou zvýši dostupnosť pôžičiek najmä pre samostatne zárobkovo činné osoby, začínajúce malé podniky a rodinné firmy.
<P>
Súhlasíme s uvoľnením prostriedkov vo výške 100 miliónov EUR na zabezpečenie týchto malých pôžičiek na stanovené obdobie. Považujeme tento program za kvalitný a účinný nástroj aktívnej politiky zamestnanosti a za vhodný spôsob použitia takzvaných európskych peňazí, inými slovami, našich peňazí. V plnej miere podporujeme návrh na uvoľnenie prostriedkov nevyhnutných pre tento finančný nástroj zo zdrojov pôvodne určených na program Progress. Nesúhlasíme s tým, aby sa finančné prostriedky na nástroj mikrofinancovania čerpali z rezerv alebo iných rozpočtových kapitol. Prostriedky na program Progress, ktoré dosahujú výšku 700 miliónov EUR, ak som správne informovaný, sa využívajú na vybudovanie sietí na štúdie a analýzy. Žiadne prostriedky na program Progress neboli vyčlenené na priamu podporu ľudí, ktorí hľadajú prácu, alebo vytvárajú pracovné miesta. Nepochybujem, že je nevyhnutné budovať siete a vypracovávať analýzy a štúdie. Avšak v súčasnom období, ktoré nie je jednoduché pre podnikateľov a zamestnancov, uprednostňujem využitie týchto prostriedkov z rozpočtu EÚ na programy priamo zamerané na zamestnávateľov a zamestnancov.
<SPEAKER ID="168" NAME="Thomas Händel" LANGUAGE="DE">
Vážená pani predsedajúca, dámy a páni, nástroj mikrofinancovania pre nezamestnaných ľudí, ktorým hrozí riziko straty zamestnania, a predovšetkým ľudí, ktorí nemajú prístup k bežným trhom s úvermi, je dôkazom dobrých zámerov a v podstate nástrojom, ktorý naša skupina podporuje. Avšak výsledky, ktoré doteraz Komisia a Rada v tomto procese dosiahli, sú celkom jednoducho neprimerané a v istom zmysle nesprávne a naša skupina ich nemôže podporiť.
<P>
Naša prvá kritická poznámka sa týka otázky celkovej sumy finančných prostriedkov. Predložené návrhy v súvislosti s celkovou sumou finančných prostriedkov nezodpovedajú programu na boj proti nezamestnanosti a ťažko ich možno nazvať programom mikrofinancovania; v najlepšom prípade to je program nanofinancovania.
<P>
Po druhé, sme zásadne proti týmto druhom iluzionistických trikov, ktoré nemajú ani najmenší účinok a ktoré sú financované na úkor iných programov, a preto jednoducho nefungujú.
<P>
Po tretie, sme toho názoru, že mentoring a odborné vedenie sú absolútne nevyhnutné na to, aby bol tento program úspešný a udržateľný. Mnohé začínajúce podniky zlyhávajú, a to najmä v sektore mikrofinancovania. S tým sa musí v programe rátať.
<P>
Po štvrté, musíme zabezpečiť, aby v členských štátoch neboli zrušené dávky sociálneho zabezpečenia, ak niekto využije tento program. Inak naše úsilie nebude mať zmysel. S nezamestnanosťou nemožno bojovať týmto spôsobom trvalo. Tento program v jeho súčasnej podobe odmietneme.
<SPEAKER ID="169" NAME="Jaroslav Paška">
za skupinu EFD. - (SK) Vážená pani predsedníčka, milé dámy, vážení páni, prerokovaný návrh rozhodnutia Európskeho parlamentu a Rady, ktorým sa stanovuje európsky nástroj mikrofinancovania v oblasti zamestnanosti a sociálneho začleňovania je v podstate návrhom, ktorý prispôsobuje pôvodný program Progress súčasnej hospodárskej realite Európy poznačenej finančnou a hospodárskou krízou.
<P>
Komisia navrhuje podporu mikroúverov pre malé podniky, vytvoriť stimul pre udržanie a rozvoj zamestnanosti v krízou postihnutých oblastiach. Ak ale chceme dosiahnuť takýto cieľ, musíme zabezpečiť, aby sa poskytnuté finančné prostriedky neminuli na sociálne dávky či na spotrebu. Môžu ísť len na zmysluplné životaschopné podnikateľské aktivity cez objektívne vyhodnotiteľné kritéria a transparentné postupy.
<P>
Preto bude veľmi dôležité požadovať od konečných poskytovateľov úverov, aby dôsledne posudzovali podnikateľské zámery žiadateľov, riziká predkladaných podnikateľských projektov, ako aj návratnosť vložených prostriedkov. Preto považujem za veľmi potrebné podporiť a doplniť doplňujúce návrhy Výboru pre hospodárske a menové veci, ktoré dávajú návrhu Komisie zmysluplný rámec.
<SPEAKER ID="170" NAME="Sari Essayah" AFFILIATION="PPE">
(FI) Vážená pani predsedajúca, pán komisár, dámy a páni, vzhľadom na zhoršujúci sa stav zamestnanosti je zvláštne, ak sa tento vynikajúci a dôležitý program stretáva v tomto Parlamente s nesúhlasom.
<P>
Podľa prognóz počet nezamestnaných ľudí v Európe stúpne v budúcom roku na úroveň 10 miliónov a ľudia s horším pracovným postavením budú prekonávať ťažšie obdobie. Uvedené údaje zdôrazňujú dôležitosť investícií v oblasti podnikania.
<P>
Čerstvo začínajúce spoločnosti majú vždy najväčšie ťažkosti dostať bankové pôžičky. Napríklad viac ako 93 % spoločností vo Fínsku sú mikropodniky, ktoré zamestnávajú menej než 10 zamestnancov. Pritom tieto malé spoločnosti zamestnávajú 46 % produktívneho obyvateľstva. Preto je správne, že EÚ by mala vytvoriť nástroj mikrofinancovania v rámci reakcie na krízu zamestnanosti a týmto spôsobom tiež podporiť tieto programy v jednotlivých členských štátoch, ktoré majú rovnaký cieľ.
<P>
Rada by som však zdôraznila, že uvedený program si bude vyžadovať komplexný prístup. Systémy sociálnych dávok, dovoleniek a dôchodkové systémy v malých spoločnostiach je tiež nevyhnutné vybudovať v súlade s inými odvetviami. Európa má nedostatočne rozvinuté najmä vysokorizikové financovanie a chýbajú jej jednotlivci, "anjeli obchodu", ktorí sú pripravení investovať do spoločnosti v jej začiatkoch. Vzdelávanie v oblasti podnikania a prepojenie s prácou a zamestnaním by sa mali podporovať na všetkých úrovniach vzdelávania. Malo by sa organizovať viac seminárov pre mladých ľudí a mali by vznikať podnikateľské inkubátory. Okrem toho by sa malo vyčleniť viac finančných prostriedkov na tieto účely.
<P>
Mikrofinancovanie môže fungovať iba ako súčasť komplexného prístupu tohto druhu, v rámci ktorého situácia nových malých podnikateľov a stav celého prostredia, v ktorom pôsobia, poskytuje skutočné príležitosti na úspešné a ziskové pokračovanie podnikateľskej činnosti.
<SPEAKER ID="171" NAME="Proinsias De Rossa" AFFILIATION="S&amp;D">
Vážená pani predsedajúca, veľmi vítam túto iniciatívu. Otázka nezamestnanosti je najväčším sociálnym problémom, ktorý v súčasnosti riešime, a každé úsilie zamerané na zmiernenie dôsledkov nezamestnanosti je dôležité pre blaho našich spoločností.
<P>
Náš návrh vo výške 100 miliónov EUR na tri roky je však podľa môjho názoru a vzhľadom na mieru nezamestnanosti málo cieľavedomý. Rovnako ma prekvapuje to, že navrhovaná suma finančných prostriedkov, ako už bolo uvedené, nie sú nové finančné prostriedky a že v podstate zaplátame dieru dierou, v čase, keď by sa všetky peniaze, ktoré môžeme získať, mali využiť na existujúce schémy v rámci programu Progress.
<P>
Musíme urobiť všetko, čo je v našich silách, aby sme rýchlo dosiahli dohodu so španielskym predsedníctvom a začali tak čo najskôr uskutočňovať program. Rovnako je povinnosťou Rady, aby zosúladila svoj postup a stretla sa s Parlamentom v súvislosti s našimi obavami. Nie je vhodný čas na to, aby sa Rada dohadovala o malej sume peňazí.
<P>
(Rečník súhlasil, že bude odpovedať na otázku signalizovanú modrou kartou v súlade s článkom 149 ods. 8.)
<SPEAKER ID="172" NAME="William" AFFILIATION="The Earl of) Dartmouth  (EFD">
Vážený pán De Rossa, uvedomili ste si, že nezamestnanosť v Írsku v obrovskej miere súvisí s pretrvávajúcim členstvom Írska v eurozóne, čo znamená, že Írsko nemôže devalvovať, znižovať úrokové sadzby a nemôže pristúpiť k žiadnemu kvantitatívnemu uvoľňovaniu?
<P>
Uvedomili ste si niekedy, že by bolo lepšie, keby sa Írsko vzdalo eura a nenastavovalo prosebne ruku smerom k prispievajúcim krajinám Európskej únie?
<SPEAKER ID="173" NAME="Proinsias De Rossa" AFFILIATION="S&amp;D">
Vážená pani predsedajúca, nemám žiadny problém reagovať na obvyklé nezmysly extrémnej pravice v tomto Parlamente. Bez eura by írske hospodárstvo bolo v súčasnosti v troskách.
<P>
Ako som povedal, nie je čas na to, aby sa Rada dohadovala o malej sume peňazí vzhľadom na rozsah krízy pracovných miest, výšku celkového rozpočtu a rozhodne nie v súvislosti s podporou, ktorú členské štáty, a najmä Európska centrálna banka poskytli bankovému sektoru, zhodou okolností tomu, ktorý nepožičia ľuďom, ktorým sa snažíme uľahčiť situáciu. Som pevne presvedčený, že ak bude Rada ochotná, môžeme dosiahnuť dohodu na základe praktického prístupu našej spravodajkyne. Úprimne dúfam, že k tomu čoskoro dôjde.
<SPEAKER ID="174" NAME="Marek Józef Gróbarczyk" AFFILIATION="ECR">
(PL) Vážená pani predsedajúca, pán komisár, v súvislosti s touto rozpravou by sme mali venovať pozornosť tomu, že Európska komisia vo svojej stratégii úplne prehliada otázku zamestnanosti v námornom hospodárstve. Absencia integrovanej námornej politiky bola mnoho rokov príčinou systematického úpadku tohto sektora v Európskej únii, pričom by sme si mali uvedomiť, že ide o obrovský pracovný trh.
<P>
Okrem toho ani lodný priemysel, ktorý je odsúvaný na okraj záujmu a ktorý je v Európe účinne likvidovaný prostredníctvom dampingovej politiky štátov Ďalekého východu, nezískal podporu Európskej komisie. V našej krajine, Poľsku, opatrenia Európskej komisie spôsobili rozpad lodného priemyslu a v dôsledku toho stratilo bezprostredne pracovné miesta mnoho tisícov ľudí, pričom sa odhaduje, že nepriama strata zamestnania zasiahla takmer 80 000 ľudí. Tento sektor však vo svetovom hospodárstve nezanikne. Na základe vývoja v posledných rokoch sa presunie do krajín Ďalekého východu na úkor pracovného trhu v Európe. Absencia stratégie pre návrat lodí pod štátne vlajky je mimoriadne nebezpečná. V dôsledku tejto politiky Európa nenávratne stráca obrovské príjmy, ktoré namiesto toho budú plynúť do daňových rajov.
<P>
Ďalším mimoriadne dôležitým prvkom politiky Európskej komisie je oblasť rybolovu, ktorá tradične ako jediný sektor podporuje oblasti Európskej únie, v ktorých nie je rozvinutý priemysel. Komisia sa sústreďuje hlavne na zníženie veľkosti flotíl. Zároveň sa jej však nedarí obmedziť hromadné dovozy do Európskej únie z Ďalekého východu takých rýb, ako je napríklad vysoko toxický pangasius. V čase krízy musí politika Európskej komisie predstavovať základ pre rozvoj hospodárstva a nie narýchlo riešiť dôsledky chybnej stratégie.
<SPEAKER ID="175" NAME="Regina Bastos" AFFILIATION="PPE">
(PT) Vážená pani predsedajúca, pán komisár, dámy a páni, blahoželám pani spravodajkyni k práci vykonanej na tejto správe a k jej dnešnému vystúpeniu.
<P>
Tento nový nástroj mikrofinancovania umožní poskytovať mikroúvery malým podnikom a ľuďom, ktorí stratili pracovné miesta a ktorí chcú začať podnikať a vytvoriť vlastné pracovné miesta. V čase, keď očakávame, že hospodárska kríza spôsobí stratu 3,5 milióna pracovných miest v samotnej Európskej únii, je to veľmi dôležité.
<P>
Vzhľadom na hospodársky pokles banky prestali poskytovať pôžičky pre začínajúce podniky a na vytváranie pracovných miest a dostupnosť úverov je zložitejšia v čase, keď by mala byť jednoduchšia. Uvedená nová schéma mikrofinancovania však naruší súčasný trend obmedzovania prístupu k úverom tým, že uľahčí získavanie finančných prostriedkov potrebných na zriaďovanie nových podnikov a vytváranie nových pracovných miest.
<P>
Návrh Komisie spočíva v presune sumy vo výške 100 miliónov EUR na tento finančný nástroj z rozpočtu na program Progress. S týmto návrhom nemôžeme súhlasiť. Finančná a hospodárska kríza je aj sociálnou krízou. Presun prostriedkov z programu Progress zameraného na najzraniteľnejšie skupiny určite nie je najvhodnejším riešením. Súhlasíme preto s vytvorením osobitnej rozpočtovej položky na financovanie tohto nástroja, ako aj so zvýšením jej rozpočtových prostriedkov na 150 miliónov EUR.
<P>
Súhlasíme aj s nevyhnutnosťou jasnejšej formulácie právnych predpisov o tom, že cieľovú skupinu tvoria všetky zraniteľné skupiny, ktoré majú problémy so vstupom alebo opätovným vstupom na pracovný trh a sú ohrozené sociálnym vylúčením. Odkaz na špecifické skupiny by sa preto mal vypustiť.
<P>
Na záver by som chcela zdôrazniť, že je nevyhnutné, aby ľuďom, ktorí dostávajú finančnú podporu, bola poskytnutá primeraná odborná príprava.
<SPEAKER ID="176" NAME="Sergio Gaetano Cofferati" AFFILIATION="S&amp;D">
(IT) Vážená pani predsedajúca, dámy a páni, na pozadí závažnej hospodárskej krízy, ktorá má veľmi nepriaznivé dôsledky na zamestnanosť, s mnohými pracovníkmi, ktorí stratia pracovné miesta, a zároveň s nespočetným množstvom mladých ľudí, ktorí nemôžu prvýkrát vstúpiť na pracovný trh, je nevyhnutné, aby Európska únia a členské štáty prijali opatrenia prostredníctvom globálnej stratégie aj cielených nástrojov.
<P>
Práve nástroj mikrofinancovania je nástrojom zameraným na ľudí. Jeho cieľom je reagovať na všetkých jednotlivcov, ktorí boli vylúčení z trhu s bankovými úvermi a majú ťažkosti pri vstupe na pracovný trh, plánujú však začať uskutočňovať projekt, hospodársku činnosť umožňujúcu napriek tomu vytvoriť individuálny príjem a prispieť tak k celkovému rastu. Ak chceme, aby bol mikroúverový nástroj účinný a aby sme dosiahli trvalé výsledky, predovšetkým sa musia dostatočne pripraviť členské štáty. Potrebné je aj vytváranie väzieb na miestnej úrovni správy, ktorá je v bezprostrednejšom kontakte s dôsledkami sociálnej krízy, a dôležitá je aj aktívna úloha pri zabezpečení ľahkej dostupnosti tohto nového nástroja.
<P>
Dôležité je zdôrazniť, že dlhodobý účinok činností financovaných mikroúverovými nástrojmi a možnosť úplného dosiahnutia sociálnej integrácie závisia vo veľkej miere od paralelného usmerňovania, mentoringu a odbornej prípravy, ktoré musia sprevádzať nástroj mikrofinancovania. Vzhľadom na ciele, ktoré máme dosiahnuť pomocou mikroúverového nástroja, je zároveň nevyhnutné zdôrazniť jedno dôležité opatrenie, ktoré konkrétne spočíva v aktívnej podpore rovnakých príležitostí pre mužov a ženy v prístupe k programom mikrofinancovania. V skutočnosti sú v súvislosti s prístupom na pracovný aj tradičný trh s úvermi mimoriadne diskriminované a znevýhodňované práve ženy.
<P>
Vo všeobecnosti možno pokojne poznamenať, že Európsky parlament je jednotný a zhoduje sa v otázke mikroúverov v súvislosti s touto sociálno-ekonomickou situáciou. Je úlohou Rady a členských štátov, aby prejavili seriózny a odhodlaný prístup a pripravili cestu na správne nastavenie finančnej situácie.
<SPEAKER ID="177" NAME="Siiri Oviir" AFFILIATION="ALDE">
(ET) Vážená pani predsedajúca, pán komisár, dámy a páni, Komisia predložila návrh na vytvorenie nového prostriedku financovania, mikroúverového financovania. Táto iniciatíva je správna a dôležitá, ale návrh na presun potrebných prostriedkov z už fungujúceho programu Progress je neprijateľný. Chcela by som Rade a Komisii pripomenúť, že ľudia nás do tohto Parlamentu nezvolili preto, aby sme slúžili ako pečiatky. Na konci roku 2006, keď sme v tomto Parlamente prijali program Progress, si členské štáty stanovili svoje príslušné ciele a začali pracovať. Ciele programu boli dostatočne splnené a nie je dôvod domnievať sa, že program preto nebude pokračovať do roku 2013, kedy skončí.
<P>
Tento program bol a je zameraný na všetky skupiny ľudí, ktoré sa ocitli v nepriaznivej situácii, a ponúka im pomoc. Hospodárska kríza v súčasnosti prerastá do sociálnej krízy. Nezamestnanosť stúpa z mesiaca na mesiac a opatrenia v rámci programu Progress sú v súčasnosti naďalej potrebné. Avšak Komisia chce zároveň ešte viac obmedziť financovanie opatrení, ktoré sa stále vykonávajú. Tento prístup je nezodpovedný a neprijateľný. Som presvedčená, že my v tomto Parlamente nemôžeme schváliť mikroúverové financovanie, pokiaľ nebude jasný zdroj prostriedkov na tieto opatrenia - pokiaľ nebude jasné to, že finančné prostriedky sa budú čerpať z iného zdroja, než z plánov zameraných na všetkých ľudí, ktorí sa nachádzajú v nepriaznivej situácii.
<SPEAKER ID="178" NAME="Arturs Krišjānis Kariņš" AFFILIATION="PPE">
(LV) Vážená pani predsedajúca, v hospodárstvach štátov EÚ stále pretrvávajú dôsledky svetovej hospodárskej krízy. Kríza však najviac postihuje novovzniknuté podnikateľské subjekty a riadiacich pracovníkov malých spoločností, ktorých podnikateľské zámery sa v súčasnosti nestretávajú s podporou veriteľov. K hospodárskemu rastu dochádza vtedy, keď sa vytvárajú nové pracovné miesta. Nové pracovné miesta sa vytvárajú, keď majú podniky prístup k finančným prostriedkom, aby mohli realizovať svoje zámery. V súčasnej krízovej situácii banky, nanešťastie, nechcú podnikom požičiavať peniaze, pretože sa obávajú rizika. K dispozícii nie je ani súkromný kapitál. V tejto situácii zvyčajne najviac trpia mikropodniky a novovzniknuté podnikateľské subjekty. Majú predstavy rozvoja, ale nemajú finančné prostriedky. Je jasné, že ak sa tieto podniky nemôžu rozvíjať, nebudú sa vytvárať nové pracovné miesta. Vytváranie pracovných miest je však základnou podmienkou na prekonanie hospodárskej krízy.
<P>
Jedným riešením tohto problému je európsky nástroj mikrofinancovania, v rámci ktorého sa plánuje prideliť suma vo výške 100 miliónov EUR na rozvoj mikropodnikov a nových podnikov tým, že sa prerozdelia prostriedky z existujúcich zdrojov. Na rozdiel od objemných stimulačných balíkov, ktoré boli počas uplynulého roka vytvorené predovšetkým na záchranu finančného systému ako takého, tento program je zameraný priamo na podnikateľov, nie na banky. Znamená to, že tieto peniaze pomôžu tým najpriamejším spôsobom vytvárať nové pracovné miesta a budú stimulovať reálnu ekonomiku. Vyzývam svojich kolegov poslancov, aby neváhali pri prijímaní rozhodnutia s cieľom vytvoriť program mikrofinancovania. Krajiny Európskej únie prežívajú v súčasnosti krízu, Európa teraz potrebuje nové pracovné miesta. Podpora nových podnikateľských iniciatív je potrebná okamžite.
<SPEAKER ID="179" NAME="Sylvana Rapti" AFFILIATION="S&amp;D">
(EL) Vážená pani predsedajúca, číra skutočnosť, že európsky nástroj mikrofinancovania v oblasti zamestnanosti a sociálneho začleňovania získal súhlas a dohodu všetkých politických skupín, dokazuje jeho nevyhnutnosť.
<P>
Je veľmi dôležité, aby osoba, ktorá stratila pracovné miesto alebo jej strata hrozí a ktorá nevie nájsť riešenie svojho problému na tradičných bankových trhoch, mohla získať mikropôžičku alebo mikroúver.
<P>
Ak má však myšlienka mikrofinancovania fungovať v praxi, je nevyhnutné, aby fungovala správne a v dohľadnej dobe. Znamená to, že vo štvrtok pri hlasovaní o rozpočte na rok 2010 musíme povedať "áno" prvým 25 miliónom EUR, ktoré bude možné z rozpočtu uvoľniť. To však nestačí. Domnievam sa, že ďalšou sumou, ktorú je potrebné v rozpočte nájsť, je suma vo výške 75 miliónov EUR, pretože, ak vezmeme peniaze z programu Progress, potom je to jednoducho tak, akoby sme brali menej chudobným a zraniteľným, aby sme dali ešte chudobnejším a zraniteľnejším.
<P>
Keby k tomu došlo, znamenalo by to, že mechanizmus mikrofinancovania bol ako koncepcia v podstate zrušený. Ak si uvedomíme, že názov "Progress" v podstate znamená "pokrok" pri uskutočňovaní sociálnej tváre Európy, a ak k tomuto pokroku nedôjde a peniaze sa vezmú z tohto programu, potom sme urobili krok vzad. Práve preto som presvedčená, že Rada by mala schváliť stanovisko Európskeho parlamentu.
<SPEAKER ID="180" NAME="Filiz Hakaeva Hyusmenova" AFFILIATION="ALDE">
(BG) Vážená pani predsedajúca, dámy a páni, Európska únia už viac než rok prijíma rôzne opatrenia na boj proti hospodárskej kríze. Na rozdiel od iných opatrení nástroj mikrofinancovania je reálne zameraný na pomoc najzraniteľnejším skupinám spoločnosti, ktoré majú problémy so vstupom alebo návratom na trh práce.
<P>
Zo zásady solidarity, ktorá je jednou so základných zásad Európskej únie, vyplýva, že by sa im mala venovať osobitná pozornosť. O tento nástroj je v súčasnosti veľký záujem najmä v Bulharsku a predpokladám, že rovnaká situácia je aj v iných krajinách. Od začiatku rozpráv sa informujem o tejto otázke prostredníctvom médií. Mnohé z nich sledujú jej vývoj. Je v záujme európskych inštitúcií ukázať občanom EÚ, že naša okamžitá úloha spočíva v starostlivosti o tých, ktorých postihla kríza, a o najchudobnejších členov spoločnosti.
<P>
Týmto presvedčíme ľudí, že inštitúcie konajú účinne a majú k nim blízko. Existuje istá pochybnosť, či sa nástroj dostane ku všetkým svojim prípadným klientom a bude im slúžiť. Nedostatok úverov je obrovský a prispel k nárastu nezamestnanosti. Suma vo výške 100 miliónov EUR nebude stačiť na pomoc všetkým nezamestnaným, ktorí čelia riziku sociálneho vylúčenia. Napokon nie všetci majú schopnosti rozvíjať podnikateľskú činnosť a nie každého možno úspešne vzdelávať.
<P>
Dôležité je rýchlejšie prijať rozhodnutie a to, aby nástroj mikrofinancovania začal fungovať v čo najväčšom rozsahu, aby ľudia so zámermi a talentom na podnikanie mohli začať teraz, keď je kríza stále hlboká. Budúci rok bol vyhlásený za Európsky rok boja proti chudobe a sociálnemu vylúčeniu. Prijmime teda správne opatrenia a neodkladajme začiatok procesu obnovy.
<SPEAKER ID="181" NAME="Horst Schnellhardt" AFFILIATION="PPE">
(DE) Vážená pani predsedajúca, dámy a páni, v roku 2010 môžeme nepochybne vidieť sľubné náznaky stabilizácie hospodárstva a finančných trhov a chcel by som vám tiež pripomenúť, že to bolo možné dosiahnuť iba vďaka koordinácii na európskej úrovni.
<P>
Zaznamenávame však, samozrejme, nárast miery nezamestnanosti a musíme predpokladať, že v nasledujúcom roku sa bude ďalej zvyšovať. Vítam preto tento nový nástroj financovania určený ľuďom, ktorí sa chcú stať samostatne zárobkovo činnými. Všeobecne je, samozrejme, známe, že pracovné miesta vytvárajú malé a stredné podniky. O finančnej podpore pre tieto podniky diskutujeme už mnoho rokov. Každý rok však zistíme, že finančné prostriedky sa nedostali tam, kam mali.
<P>
Minulý týždeň som sledoval ukončenie pilotného projektu, nezostal mi však čas na to, aby som získané skúsenosti zahrnul do tejto správy. Rád by som sa im preto venoval teraz. Na pilotnom projekte sa zúčastnili samostatne zárobkovo činné osoby alebo osoby, ktoré sa nimi chcú stať a chcú, aby boli podporované po celý rok počas tohto procesu. Bol taký úspešný, že by som rád vyzval na zahrnutie výsledkov do tohto projektu, inými slovami, aby tento projekt nielen poskytoval finančné prostriedky ľuďom, ktorí sa chcú stať samostatne zárobkovo činní, ale aj tým, ktorí ich podporujú. Je to potrebné, pretože banky, ktoré im, samozrejme, neposkytnú úver, si v tejto súvislosti uvedomujú určité riziko. Domnievam sa, že toto riziko môžeme odstrániť týmto financovaním.
<P>
Druhá otázka, ktorá sa opakovane objavovala počas diskusií v tejto súvislosti, sa týkala toho, že nesmieme stanoviť nižšie úverové limity. Doteraz bolo možné získať úvery iba v hodnote najmenej 5 000 EUR. Stáva sa, že ľudia nepotrebujú takú vysokú sumu. V týchto prípadoch postačia omnoho nižšie sumy a v tomto programe by sme to mali zohľadniť.
<SPEAKER ID="182" NAME="Vilija Blinkevičiūt" AFFILIATION="S&amp;D">
(LT) Rada by som zdôraznila to, že v súčasnosti je jednou z najdôležitejších úloh Európskej únie obmedziť masovú nezamestnanosť spôsobenú dlhotrvajúcou nečinnosťou a sociálnou krízou. Je škoda, že počas trojstranného rozhovoru nebolo možné dosiahnuť dohodu o finančnom zdroji na mikrofinancovanie. V tomto období, ktoré je náročné zo sociálneho a hospodárskeho hľadiska, by návrh Komisie na presun sumy vo výške 100 miliónov EUR z rozpočtu na program Progress nebol dostatočným riešením, keďže by nezmenšil sociálnu izoláciu najzraniteľnejších skupín. Som presvedčená, že nástroj mikrofinancovania bude účinnejší a splní svoj cieľ, ak bude koordinovaný spôsobom, ktorý zohľadní národné, regionálne a miestne programy a bude dostatočne financovaný.
<P>
Je tiež dôležité vziať do úvahy skutočnosť, že európsky sociálny blahobyt priamo súvisí so zamestnanosťou a príležitosťami na nájdenie zamestnania. Navrhujem preto, aby Komisia zohľadnila nielen ľudí, ktorým hrozí riziko straty zamestnania, ale aj tých, ktorí majú problémy so vstupom alebo návratom na pracovný trh. Ešte pred začiatkom hospodárskej recesie mnoho vzdelaných a ťažko pracujúcich občanov nemalo skutočné príležitosti nájsť si zamestnanie, a preto veľké množstvo z nich emigrovalo z Európskej únie. Pokiaľ ide o sociálne znevýhodnených ľudí, naliehavo žiadam Komisiu a Radu, aby nezabudli na to, že okrem mladých ľudí existujú ďalšie sociálne znevýhodnené skupiny vrátane žien, zdravotne postihnutých osôb a starších ľudí, ktoré potrebujú dodatočné záruky zamestnania. Z tohto dôvodu neexistuje iný spôsob, len nájsť ďalšie zdroje pre nástroje mikrofinancovania.
<P>
(Rečník súhlasil, že bude odpovedať na otázku signalizovanú modrou kartou v súlade s článkom 149 ods. 8.)
<SPEAKER ID="183" NAME="Elisabeth Schroedter" AFFILIATION="Verts/ALE">
(DE) Vážená pani predsedajúca, teraz sme si vypočuli troch alebo štyroch rečníkov zo Skupiny progresívnej aliancie socialistov a demokratov v Európskom parlamente, ktorí povedali, že z programu Progress nechcú vziať žiadne peniaze. V pozmeňujúcich a doplňujúcich návrhoch sa však uvádza, že nástroj sa má nazývať "Progress", a pani Berèsová sa tiež vyjadrila, že suma vo výške 60 miliónov EUR bude pochádzať z programu Progress. To sú dve tretiny. Rada by som poznala skutočné stanovisko socialistov. Mal by byť nástroj financovaný z programu Progress? Áno alebo nie?
<SPEAKER ID="184" NAME="Vilija Blinkevičiūt" AFFILIATION="S&amp;D">
(LT) Rada by som odpovedala, že najlepším riešením by pre nás bolo, keby sa našli ďalšie zdroje, pretože program Progress je vo svojej podstate zameraný na tie isté skupiny, a znamenalo by to, že keby sme nenašli ďalšie zdroje financovania, cieľ určite nedosiahneme. Nájdime preto spolu riešenie, pretože miera nezamestnanosti rastie závratnou rýchlosťou a naozaj sa dotýka mnohých ľudí, ktorí ju už prekonávajú.
<SPEAKER ID="185" NAME="Seán Kelly" AFFILIATION="PPE">
Vážená pani predsedajúca, v minulom roku stratilo v Európskej únii pracovné miesta tri a pol milióna ľudí. Suma vo výške 100 miliónov EUR situáciu nezmení. Ak si uvedomíte, že malé a stredné podniky zamestnávajú sto miliónov ľudí, v skutočnosti na zamestnanca vychádza jedno euro. Je to však začiatok a musíme ho uvítať, pretože ako uviedol pán komisár Špidla, otázka financovania je v súčasnosti najväčším problémom.
<P>
Aby som to vysvetlil: cez víkend som sa dozvedel o situácii, keď zástupca spoločnosti, ktorej meškala dôležitá objednávka tri mesiace, šiel do banky, s ktorou spoločnosť spolupracovala 15 rokov, aby požiadal o preklenovacie financovanie. Jeho požiadavku zamietli. Riaditeľovi spoločnosti povedali, že keby si vzal hypotéku na dom, v ktorom býva, vyhoveli by mu. Urobil to a o týždeň dostal list, v ktorom zamietli povolené prečerpanie a odôvodnili to tým, že situácia teraz pre nich predstavuje vysoké riziko. V dôsledku toho spoločnosť zastavila prevádzku a bolo prepustených ďalších desať ľudí.
<P>
To ma privádza k upozorneniu mojej kolegyne pani Marian Harkinovej, že tieto finančné prostriedky by sa mali čo najskôr dostať do nekomerčných bánk, akými sú úverové združenia, ktoré sú napríklad v našej krajine v každom meste a vykonávajú skvelú prácu. Zo všetkých neoficiálnych dôkazov totiž vyplýva, že komerčné banky, dokonca aj tie, ktoré dostávajú finančné prostriedky z Európskej investičnej banky, ich neposkytujú ďalej, ale ponechávajú si ich na podporu vlastnej finančnej situácie.
<P>
Z týchto dvoch dôvodov sa domnievam, že by sme nemali byť až takí opatrní v súvislosti s tým, odkiaľ peniaze pochádzajú, ale skôr s tým, kam smerujú. Ak ich dostanú správni ľudia, potom by to možno boli po dlhú dobu tie najlepšie vynaložené peniaze na európskej úrovni.
<P>
Na záver by som rád reagoval na pomerne neuvážené poznámky pána Dartmoutha o prosebne nastavenej ruke. Nejde o prosebne nastavenú ruku. Ide o pomoc niekomu, kto pomôže iným vytvárať pracovné miesta a zotrvať v zamestnaní. Sme veľmi hrdí a sme radi, že sme prijali euro, a v eurozóne aj zostaneme.
<SPEAKER ID="186" NAME="Iliana Malinova Iotova" AFFILIATION="S&amp;D">
(FR) Vážená pani predsedajúca, v sociálnej doložke Lisabonskej zmluvy sa vyžaduje, aby Európska únia zohľadnila zamestnanosť, sociálnu ochranu a boj proti sociálnemu vylúčeniu.
<P>
Hospodárska a finančná kríza, ktorá zasiahla Európu, spôsobila veľmi vážnu ľudskú a sociálnu krízu. Tá bude mať dôsledky, ktorých dosah v súčasnosti nemôžeme odhadnúť.
<P>
Doteraz bola väčšina úsilia venovaná stabilizácii bánk a ochrane pred bankrotmi. Okrem opatrení na predchádzanie nezamestnanosti musíme vytvoriť mechanizmus, aby sme opätovne podnietili hospodársky rast Európskej únie.
<P>
Mechanizmus, ktorý využila Komisia, je navrhnutý tak, aby vytvoril infraštruktúru, ktorá následne umožní občanom pracovať. V praxi je možné prejsť od dočasnej stratégie k dlhodobej stratégii. Uvedený mechanizmus sa musí zaviesť rýchlo, v januári 2010. Našu dnešnú rozpravu a naše rozhodnutia sleduje mnoho ľudí, ktorí doplácajú na nerovnosť, a mladých ľudí, ktorí chcú vstúpiť do pracovného sveta a ktorým by sme jednoducho mali podať pomocnú ruku.
<P>
Chcem sa ešte raz venovať už predloženému návrhu na vytvorenie osobitnej rozpočtovej kapitoly s prostriedkami vo výške 50 miliónov EUR na tento mechanizmus. Takmer 6 000 európskych podnikateľov tak bude môcť založiť vlastné podniky, rozvíjať ich a vytvárať tak nové pracovné miesta.
<P>
Okrem toho, a to je najdôležitejšie, je mimoriadne dôležité zlepšiť prístup k prostriedkom a predovšetkým poskytovať lepšie informácie občanom o všetkých projektoch, na ktorých sa môžu zúčastniť.
<SPEAKER ID="187" NAME="Małgorzata Handzlik" AFFILIATION="PPE">
(PL) Vážená pani predsedajúca, stovky tisícov Európanov pocítili dôsledky hospodárskej krízy najťažším spôsobom, pretože stratili zamestnanie. V každej krajine Európskej únie stúpla miera nezamestnanosti. Tento prejav krízy občanov znepokojuje najviac. Nevyhnutnú pomoc dostávajú finančné inštitúcie. Pomoc, nanešťastie, nedostávajú včas ľudia ohrození stratou zamestnania. A práve oni budú pociťovať dôsledky súčasnej krízy najdlhšie.
<P>
Preto mám aj ja radosť z vytvorenia európskeho nástroja mikrofinancovania v oblasti zamestnanosti a sociálneho začleňovania. Za zmienku stojí najmä spojenie tohto nástroja so všeobecným cieľom podpory podnikania. Finančné prostriedky poskytované pomocou tohto nástroja napomôžu vytváranie nových podnikov. To je dobrá správa pre naše hospodárstvo, pretože práve malé a stredné podniky tvoria jeho základ a vytvárajú pracovné miesta.
<P>
Nástroj sa vynikajúco dopĺňa s koncepciou podpory podnikania obsiahnutou v Európskej charte pre malé podniky. Dôležité je, aby podniky dostávali uvedenú podporu nielen pri vzniku, ale aj v neskoršom štádiu, pretože finančné prostriedky z tohto nástroja prinesú úžitok ľuďom, ktorí ich využívajú, a hospodárstvam iba vtedy, ak vzniknuté podniky budú schopné prežiť na trhu.
<P>
Dúfam tiež, že podnikanie, najmä pokiaľ ide o malé a stredné podniky, nebude predmetom našich rozpráv iba v čase krízy. Mali by sme prijať komplexný prístup k podnikaniu, pretože tieto podniky poskytujú pracovné miesta našim občanom nielen v čase krízy.
<SPEAKER ID="188" NAME="Silvia Costa" AFFILIATION="S&amp;D">
(IT) Vážená pani predsedajúca, dámy a páni, je veľmi dôležité, aby sme v roku 2010, Európskom roku boja proti chudobe a sociálnemu vylúčeniu, zaznamenali zrod nového finančného nástroja Spoločenstva na mikrofinancovanie zameraného na ľudí znevýhodnených pri využívaní bankovému systému, ktorí však majú plány s mikropodnikmi.
<P>
Ako vieme, mikroúvery sa prejavili ako vynikajúci nástroj na vytváranie príležitostí na samostatné podnikanie a budovanie rozsiahlej sociálnej hodnoty pri rozvoji krajín, najmä v prípade žien. Stali sa novou stratégiou Organizácie Spojených národov a Svetovej banky a s pozitívnymi výsledkami ich odskúšali v mnohých krajinách, mnohých členských štátoch Európskej únie vrátane Talianska, najmä v prípade prisťahovalcov, žien a mladých ľudí.
<P>
Prijatím tejto správy Parlament uprostred vážnej hospodárskej a finančnej krízy neposkytuje len strategickú príležitosť na sociálne začleňovanie, ale vytvára aj pozitívnu výzvu pre bankový systém. Rozvíja totiž nový prístup a nové právomoci v spolupráci s neziskovými organizáciami a miestnymi a národnými inštitúciami.
<P>
Vítam prijatie mnohých pozmeňujúcich a doplňujúcich návrhov, ktoré nebudem znova rozoberať. Rada by som však uviedla, že dnes nežiadame len o prostriedky na mikroúvery, ale aj to, aby mikroúvery ...
<P>
(Predsedajúca prerušila rečníčku.)
<SPEAKER ID="189" NAME="Christa Klaß" AFFILIATION="PPE">
(DE) Vážená pani predsedajúca, pán komisár, dámy a páni, minulý mesiac Komisia predložila svoju stratégiu EÚ do roku 2020 ako pokračovanie plnenia lisabonských cieľov a vyzvala okrem iného aj na vytvorenie sociálnejšej Európy.
<P>
Ak sa snažíme zabezpečiť trvalú zamestnanosť pre európskych občanov, potom, najmä teraz, v tejto zložitej hospodárskej situácii, potrebujeme zaručiť, aby ľudia mohli uskutočňovať svoje perspektívne predstavy s cieľom vytvárať vlastný príjem. Cieľom európskeho nástroja mikrofinancovania v oblasti zamestnanosti je poskytnúť príležitosť na nový začiatok a vybudovať cestu k podnikaniu.
<P>
Cesta k samostatnej zárobkovej činnosti často vzniká postupne. Ľahšie je zvládnuť počiatočné malé investície, než nahromadiť mnoho dlhov. Zvládnuteľnejšie riziko pri začatí samostatnej zárobkovej činnosti vyhľadávajú najmä ženy a často žiadajú o počiatočný kapitál, aby zabezpečili začiatok podnikania, a následne, keď sa bude obchod dobre vyvíjať, aby expandovali. Ženy chcú rásť so svojimi podnikmi. Preto musíme občanom ponúknuť čo najnižšie sumy úverov. Myslím tým sumy omnoho nižšie než 25 000 EUR, čo je všeobecne poskytovaná suma v rámci mikroúverov.
<P>
Najmä počas hospodárskej krízy musíme širokému obyvateľstvu poskytnúť potrebnú likviditu. Ak bude týmto spôsobom možné udržať často vysoké úrokové sadzby a správne poplatky za mikroúvery na nízkej úrovni, potom sa nám naskytne príležitosť vytvoriť nový impulz pre hospodárstvo.
<P>
Vítam predstavu obsiahnutú v návrhu Komisie. Výbory Európskeho parlamentu nesúhlasia s financovaním. Spochybňovanie pôsobnosti európskej politiky je v tejto oblasti určite prípustné. Hlavnú zodpovednosť nesú členské štáty. Avšak podľa môjho názoru prostriedky z programu Spoločenstva v oblasti zamestnanosti a sociálnej solidarity (Progress) tak, ako je to predložené najmä v tomto návrhu, umožnia ľuďom začať samostatnú zárobkovú činnosť.
<SPEAKER ID="190" NAME="Antonio Cancian" AFFILIATION="PPE">
(IT) Vážená pani predsedajúca, dámy a páni, dnes večer rokujeme o otázkach, ktoré v súčasnosti tvoria skutočný sociálny základ našej spoločnosti. Predtým sme sa venovali mobilizácii Európskeho fondu na prispôsobenie sa globalizácii a, dúfajme, že v nasledujúcich dňoch sa budeme zaoberať mobilizáciou programu Progress. Tento európsky fond na mikrofinancovanie je ideálnym a nevyhnutným nástrojom.
<P>
Považujem za zbytočné neustále opakovať to, že týmto nástrojom sa riešia alebo snažia riešiť problémy občanov najviac odkázaných na pomoc, čím nadobúdajú väčšie sebavedomie a nádej v súvislosti s podnikateľskou činnosťou a budúcnosťou. Som teda presvedčený, že v tejto chvíli zabúdame na škody spôsobené týmto dokonalým prívalom kríz a počúvame mnoho vyjadrení o stratégii na prekonanie krízy, o spôsobe, ako sa z tejto krízy dostať. Dostaneme sa z nej iba vtedy, keď vyriešime problém zamestnanosti, v ktorom spočíva naša tragédia. Mali by sme sa teda usilovať o to, aby sme zabezpečili čo najrýchlejší priebeh tohto procesu a prijatie pevných záruk v súvislosti s prostriedkami na tento nástroj, keďže by sme mali mobilizovať omnoho vyššiu sumu prostriedkov, než je tá, o ktorej sa dnes večer diskutovalo, a určite by sme nemali presúvať peniaze z jedného nástroja do iného, keďže tieto peniaze potrebujú všetky tri.
<P>
Som presvedčený, že suma vo výške 100 miliónov EUR by v žiadnom prípade nemala byť presunutá z programu Progress, keďže tento program má rovnaké ciele, ale malo by ísť o osobitnú a úplne inú rozpočtovú položku a o to, aby sme zaručili mobilizáciu omnoho vyššej sumy prostriedkov.
<SPEAKER ID="191" NAME="Pascale Gruny" AFFILIATION="PPE">
(FR) Vážená pani predsedajúca, pán komisár, dámy a páni, najprv by som chcela poďakovať pani spravodajkyni za vykonanú prácu a našim kolegom poslancom za ich veľké úsilie pri vytváraní tohto nového nástroja mikrofinancovania.
<P>
Tento európsky nástroj umožní poskytovať mikroúvery malým podnikom a ľuďom, ktorí stratili zamestnanie a chcú si založiť vlastný malý podnik. V tomto období finančnej krízy boli najviac postihnutí najzraniteľnejší ľudia, najmä nezamestnaní a mladí ľudia. V skutočnosti bolo v minulom roku v Európskej únii zaznamenaných viac než 3,5 milióna prípadov straty pracovného miesta. Prijatie tohto nového nástroja zjednoduší týmto ľuďom prístup ku kapitálu potrebnému na založenie alebo rozvoj podniku a splnenie ich predstavy o podnikaní. Nemali by sme zabúdať, že viac než tretinu mikropodnikov vytvorili nezamestnaní ľudia.
<P>
V našom regióne ma často navštevujú občania, ktorí chcú získať pomoc na založenie vlastných podnikov. Som presvedčená, že táto nová iniciatíva prinesie výsledky pri zachovaní pracovných miest a že dôjde aj k vytvoreniu nových pracovných miest. Návrh zjednoduší investície nízkych súm a poskytne mikropodnikom príležitosť na rast.
<P>
Vážená pani predsedajúca, chcela by som uvítať skutočnú pridanú hodnotu mikroúverov, ktorá sa bude rozvíjať ruka v ruke s novými podpornými opatreniami, akými sú odborná príprava a mentoring, ktoré umožnia najmladším ľuďom a nezamestnaným získať záruky a pomoc pri realizácii ich investičných plánoch. Dúfam, že tento nový nástroj na podporu zamestnanosti bude prijatý čo najskôr. Dúfam tiež, že Parlament a Rada sa dohodnú na zabezpečení toho, aby tento nástroj, ktorý má pre našich občanov najmä v tomto krízovom období zásadný význam, fungoval natrvalo.
<P>
Dámy a páni, nezabúdajme na to, že pracovné miesta vytvárajú práve malé a stredné podniky.
<SPEAKER ID="192" NAME="Raffaele Baldassarre" AFFILIATION="PPE">
(IT) Vážená pani predsedajúca, dámy a páni, nástroj mikrofinancovania v oblasti zamestnanosti je súčasťou súboru iniciatív prijatých na európskej úrovni a nezamestnaným poskytuje príležitosť na nový začiatok. Otvára tiež dvere k podnikaniu niektorým najviac znevýhodneným skupinám, samozrejme, vrátane mladých ľudí.
<P>
Nový nástroj by mal rozšíriť rozsah cielenej finančnej podpory pre nových podnikateľov v súčasnej situácii zníženej ponuky úverov. Jednotlivým podnikateľom a zakladateľom mikropodnikov sa bude okrem bonifikácie úrokových sadzieb z Euróspkeho sociálneho fondu poskytovať aj pomoc prostredníctvom mentoringu, odborného vzdelávania, odborného vedenia a budovania kapacít.
<P>
Vzhľadom na súčasnú nižšiu úroveň bankových úverov a na ťažkosti, ktoré v súčasnosti prevládajú pri ich poskytovaní, je zrejmé, že ak najslabšie zložky našej spoločnosti, skupiny nezamestnaných a znevýhodnené skupiny, chcú vyvinúť nejakú činnosť, nejakú podnikateľskú činnosť, ich konanie musí byť v obrovskej miere podporované, pretože ide o jeden z nástrojov, ktoré nám môžu pomôcť bojovať proti prirodzenému záveru finančnej krízy, konkrétne proti neustálej kríze zamestnanosti. Napriek tomu, že vidíme znaky hospodárskej obnovy, v súvislosti so zamestnanosťou sú stále negatívne.
<P>
Nevyhnutné však je, aby v súvislosti s presunom prostriedkov z programu Progress nenastala zmena v tom zmysle, že nemôžeme vyslať signál o presmerovaní prostriedkov z programu Progress. Uvedené prostriedky musíme nájsť z iných zdrojov a musíme ich predovšetkým spojiť s inými európskymi iniciatívami, aby sme vytvorili presvedčivý obraz a vynaložili veľké úsilie v prospech nezamestnaných v Európe.
<SPEAKER ID="193" NAME="Elisabeth Morin-Chartier" AFFILIATION="PPE">
(FR) Vážená pani predsedajúca, pán komisár, dámy a páni, rada by som vás upozornila na zásadný význam mikroúverov pre vytváranie pracovných miest v tomto krízovom období. Mikroúvery umožňujú nezamestnaným znova začať, sprístupňujú podnikanie vďaka nástrojom na rozdelenie rizika a finančným nástrojom.
<P>
Vzhľadom na finančnú krízu a výrazný pokles množstva poskytnutých pôžičiek podporujem návrh Európskej komisie na zriadenie nástroja mikrofinancovania zameraného na najzraniteľnejšie skupiny, najmä ženy, mladých ľudí a nezamestnaných.
<P>
Chcela by som podporiť svojich kolegov zo Skupiny Európskej ľudovej strany, ktorá spolu s inými skupinami, socialistami, liberálmi a konzervatívcami predložila kompromisné pozmeňujúce a doplňujúce návrhy s cieľom čo najskôr vytvoriť nástroj mikrofinancovania so začiatkom v roku 2010. Vyzývam tiež Radu ministrov, aby prevzala zodpovednosť a v súčasnej krízovej situácii našla rýchle riešenie na boj proti nezamestnanosti a poskytla trvalé riešenie financovania uvedených mikroúverov.
<SPEAKER ID="194" NAME="Artur Zasada" AFFILIATION="PPE">
(PL) Vážená pani predsedajúca, program Progress je dôležitou iniciatívou zameranou na pomoc členským štátom účinne plniť ciele v oblastiach zamestnanosti a sociálnych vecí. Minulý týždeň som sa zúčastnil na stretnutí členov programového výboru, ktoré sa týkalo plnenia programu Progress. Dospel som k týmto záverom: po prvé, reklamná kampaň, ktorá by mala prípadných príjemcov programu oboznámiť s rozsahom jeho fungovania, neprebieha dostatočne viditeľným spôsobom. Po druhé, väčšina informácií o verejných súťažiach a výberových konaniach je prístupná iba v troch jazykoch, anglickom, nemeckom a francúzskom. Vzniká tým funkčná bariéra pre ľudí, ktorí neovládajú žiadny z troch uvedených jazykov. Domnievam sa, že je potrebné preskúmať zásady propagačnej kampane. Mali by sme čo najskôr zvýšiť informovanosť o programe Progress a šíriť poznatky o ňom v celej Únii.
<SPEAKER ID="195" NAME="Silvia-Adriana Ţicău" AFFILIATION="S&amp;D">
(RO) Nástroj mikrofinancovania v oblasti zamestnanosti a sociálneho začleňovania podporuje a musí podporovať uplatňovanie jednoduchých postupov, aby ho ľudia, ktorých sa týka, mohli účinne využívať. Som však presvedčená, že nástroj mikrofinancovania by sa mal viac zamerať na ľudí, ktorí stratili zamestnanie a ocitli sa v nevýhode v súvislosti s prístupom na tradičný trh s úvermi a ktorí chcú založiť vlastný mikropodnik vrátane samostatnej zárobkovej činnosti alebo chcú pokračovať v ich rozvoji.
<P>
Domnievam sa, že osobitná pozornosť by sa mala venovať mladým ľuďom, ktorí, nanešťastie, keď si všimneme údaje v posledných európskych štatistických prieskumoch, sú čoraz dlhšie obdobie nezamestnaní alebo pracujú v dočasných pracovných pozíciách. Výročná správa o využívaní vyčlenených rozpočtových prostriedkov navyše umožní uskutočniť v blízkej budúcnosti dôslednú analýzu a v prípade potreby zvýšiť uvedené rozpočtové prostriedky. Ak presunieme sumy z jedného programu do druhého, hrozí nám riziko, že obidva oslabíme.
<SPEAKER ID="196" NAME="Karin Kadenbach" AFFILIATION="S&amp;D">
(DE) Vážená pani predsedajúca, dnes sme rokovali o Európskom fonde na prispôsobenie sa globalizácii a v tejto chvíli sa venujeme mikroúverom. Obidva nástroje sú absolútne nevyhnutné na boj s dôsledkami finančnej a hospodárskej krízy v EÚ a na stimuláciu európskeho pracovného trhu.
<P>
Potrebujeme obidva nástroje, keďže podnikateľom nemôže byť každý. Cieľom našej politiky zamestnanosti by nemalo byť ani vytváranie samostatne zárobkovo činných podnikateľov z bývalých zamestnancov a závislých pracovníkov z čisto obchodných dôvodov. Títo ľudia by sa mali skôr nazývať "zdanlivo samostatne zárobkovo činní". Členské štáty musia v tejto súvislosti tiež prijať vhodné predbežné opatrenia. Avšak všetkým, ktorí chcú prijať výzvu samostatnej zárobkovej činnosti, musia byť sprístupnené prostriedky, aby mali možnosť začať alebo rozvíjať svoju podnikateľskú činnosť. Zároveň však musíme zaručiť, a to je povinnosťou Európskeho parlamentu a členských štátov, aby sa naďalej poskytovalo obvyklé sociálne zabezpečenie. Potrebujeme ďalšie finančné prostriedky na plnenie nových predstáv.
<SPEAKER ID="197" NAME="Zigmantas Balčytis" AFFILIATION="S&amp;D">
(LT) Som presvedčený, že dnes majú poslanci Európskeho parlamentu úplne jednotný názor na to, že podporný nástroj mikrofinancovania je v súčasnosti veľmi potrebný. Životné a pracovné podmienky sa zásadne zmenili a problém nezamestnanosti, ktorý zasiahol takmer každý štát, nás núti predkladať určité návrhy o potrebe zmeny a doplnenia niektorých podporných nástrojov. Doteraz bola väčšina finančnej podpory vyčlenená pre veľké spoločnosti a organizácie a v mnohých prípadoch sa zdôrazňovalo, že až do tejto chvíle mali občania Európskej únie malú alebo žiadnu nádej na finančnú podporu. Som presvedčený, že je absolútne nevyhnutné, aby sa Komisia v budúcnosti usilovala o dosiahnutie dohody s Európskym parlamentom. Suma vo výške 100 miliónov EUR je len začiatok. Je to prvý pokus, ale som presvedčený, že bude úspešný.
<SPEAKER ID="198" NAME="Vladimír Špidla" LANGUAGE="CS">
Vážené dámy, vážení páni, diskusia jasne ukázala podporu nástroja mikrofinancovania zo strany Parlamentu a som presvedčený, že v súvislosti s podstatou tejto otázky neprevládajú žiadne zásadné rozpory. Rovnako verím, že pokiaľ ide o podstatu otázky, značná blízkosť prevláda aj v súvislosti s pozíciou Rady.
<P>
Otvorenou zostáva otázka financovania. Otázka financovania je, samozrejme, tiež súčasťou spolurozhodovacieho postupu, čo znamená, že bude veľmi potrebné a žiaduce hľadať kompromis. Teší ma, že rozprava naznačila obrovské odhodlanie bezodkladne obnoviť rokovania s Radou. Rozprava zároveň naznačila možnosť dosiahnuť kompromis v niektorých oblastiach.
<P>
V rozprave odznelo mnoho vyjadrení a kritických poznámok na adresu Komisie v súvislosti s problematikou programu Progress a jeho využitia v rámci tohto nového nástroja. Musím povedať, že Komisia neriešila jednoduchú otázku, pretože sa musela pohybovať v rámci súčasného rozpočtu alebo v rámci medziinštitucionálnej dohody. Mohla využiť len dostupné finančné prostriedky. Pri hodnotení nášho rozhodnutia v súvislosti s využitím prostriedkov programu Progress sme veľmi dôkladne zvážili dôsledky a dospeli k záveru, že aj keď riešenie nie je ideálne, pravdepodobne je jedno z najlepších možných riešení.
<P>
V rozprave opakovane odznelo, že ide o trik alebo presun peňazí z jedného vrecka do druhého. Nie je to tak, keďže všetky rozbory jasne dokazujú, že prostriedky využité v rámci zásady o mikroúveroch podliehajú multiplikačnému účinku, ktorý sa odhaduje na päťnásobok. V inom programe by uvedené prostriedky dosiahli index 1, kým v programe mikroúverov by mohli teoreticky dosiahnuť až index 5. Z tohto pohľadu nejde len o presun z jedného vrecka do druhého, ale o nové využitie prostriedkov. Chcel by som zopakovať, že nešlo o jednoduché rozhodnutie, a dokonca si nemyslím, že to bolo jediné možné rozhodnutie. A v rozprave o dosiahnutí kompromisu sa určite nájde, aspoň dúfam, kvalitný základ.
<P>
Myšlienka mikroúverov je založená na jasnom konštatovaní, že súčasný finančný systém neposkytuje dostatočné zdroje najmä pre malé a veľmi malé podniky, inými slovami, že systém nevyužíva ľudský kapitál prítomný v ľuďoch, ktorí patria do takzvaných zraniteľných skupín. Považujem to za veľké mrhanie príležitosťami a mám preto radosť z toho, že Komisia navrhla tento nástroj, a rovnako sa teším, že Parlament ho hodnotí tak pozitívne.
<P>
Ako som už uviedol, cieľom je využiť ľudský kapitál prítomný v ľuďoch, ktorí by ho za obvyklých okolností nemohli využiť na podnikanie. Veľmi dôležité však je tiež využiť čas. Podľa môjho názoru by nadmieru dlhá rozprava bola v rozpore s základným zmyslom tohto nástroja, ktorý je v čase krízy mimoriadne potrebný. Som tiež presvedčený, že bude potrebný v období, keď kríza pominie, a stane sa trvalou súčasťou európskeho pracovného trhu a hospodárskej politiky.
<SPEAKER ID="199" NAME="Kinga Göncz" LANGUAGE="HU">
Ďakujem vám za podporné pripomienky a poznámky. Dovoľte mi súhlasiť s názorom tých, ktorí vyjadrili sklamanie z nedostatočnej ochoty Komisie dosiahnuť kompromis. Musím tiež pánovi komisárovi povedať, že ak presunieme prostriedky, ktoré patria výhradne do programu Progress, vyšleme správu o tom, že pokiaľ ide o prostriedky na sociálne začleňovanie, podporu pre najzraniteľnejšie skupiny vieme nájsť len v prostriedkoch na programy, ktoré majú rovnaký účel. Nevieme nájsť žiadny iný zdroj prostriedkov. Považujem to za neprijateľné.
<P>
Spolurozhodovací postup tiež znamená, že kroky musí uskutočniť každý, každá strana. Parlament predložil v tejto záležitosti niekoľko podnetov a návrhov, kým Rada a Komisia nepredložili návrh, ktorý by pomohol dosiahnuť dohodu. Musím povedať pani Elisabeth Schroederovej, že naša súčasná obhajoba programu Progress je prejavom nášho presvedčenia, ktoré je všeobecným presvedčením o tom, že sme stále ochotní nájsť v tejto otázke kompromis, že tento program musíme realizovať čo najskôr.
<P>
Poskytnutá pomoc bude účinná iba vtedy, ak sa nástroj bude môcť zaviesť začiatkom roka 2010. Ak bude Parlament o tejto záležitosti skutočne hlasovať tento týždeň, potom urobí to, čo môže na základe svojich právomocí, aby zabezpečil, že realizácia tohto programu začne začiatkom roka 2010. Keďže Parlament bude pravdepodobne hlasovať za sumu vo výške 25 miliónov EUR z vlastných zdrojov na budúci rok, a ak bude Parlament hlasovať za celú sumu, bude to dostačujúce na to, aby Komisia podpísala dohody, ktoré môžu uľahčiť začatie programu.
<P>
Som presvedčená, že tento postup odzrkadľuje konštruktívny prístup Parlamentu. V každom prípade sa domnievam, že uvedený program je mimoriadne dôležitý z hľadiska sociálneho začleňovania. Rada by som tiež požiadala svojich kolegov poslancov, ktorí ho podporili, o súhlas s tým, aby sme nečerpali všetky prostriedky z programu Progress, a aj o lobing v rámci svojich vlád za získanie prostriedkov, ak majú vlády týchto krajín zastúpenie medzi členmi Komisie.
<SPEAKER ID="200" NAME="Predsedajúca">
Rozprava sa skončila.
<P>
Hlasovanie sa uskutoční zajtra.
<P>
Písomné vyhlásenia (článok 149)
<SPEAKER ID="201" NAME="Corina Creţu  " AFFILIATION="S&amp;D">
písomne. - (RO) Hospodárska kríza sa zmenila na hlboko pociťovanú sociálnu krízu, v súvislosti s ktorou sme ešte nenašli riešenie. Jeden z ukazovateľov, ktoré by mohli pomôcť začať proces obnovy, úroveň pôžičiek, však, nanešťastie, dosiahol v eurozóne od roku 1991 rekordné minimum a zaznamenáva nebývalý úpadok v nových členských štátoch, ako je to aj v prípade Rumunska. Je to jeden z prvkov, ktorý spochybňuje vyhliadky na odstránenie recesie. Na základe toho oceňujem vítaný návrh Európskej komisie o zavedení nástroja mikrofinancovania.
<P>
Aby sme však zabezpečili účinnosť opatrení na sociálne začleňovanie, nástroj je potrebné financovať z osobitnej rozpočtovej položky. Presun finančných prostriedkov z programu Progress by ovplyvnil jeho osobitné usmernenia pre opatrenia Spoločenstva a vyslal poplašný signál v súvislosti so sociálnou otvorenosťou európskej exekutívy, ktorá bola doteraz, nanešťastie, mimoriadne zdržanlivá, pokiaľ ide o prejav dostatočnej miery sociálnej angažovanosti.
<P>
Kríza postihuje všetky zraniteľné skupiny, nesmieme však prehliadať rozsah nezamestnanosti mladých. Skutočnosť, že každý piaty mladý človek v Európe nemá prácu, môže vyvolať mnohé dôsledky na hospodárskej a sociálnej úrovni, ako aj z demografického hľadiska a hľadiska trestnej činnosti. Z tohto dôvodu si myslím, že je vhodné viac sa sústrediť na podporu príležitostí na vstup mladých ľudí na pracovný trh.
<SPEAKER ID="995" NAME="Vasilica Viorica Dăncilă  " LANGUAGE="RO">
Od jesene minulého roka stratilo zamestnanie viac než 5 miliónov európskych občanov, pričom celkový počet nezamestnaných v Európe dosiahol 22,5 milióna. V tejto súvislosti nemôžeme prehliadať vysokú úroveň nezamestnanosti mladých ľudí. Mimoriadne znepokojujúce je to, že každý piaty mladý človek v Európe nemá prácu, z čoho vyplývajú dôsledky na hospodárskej a sociálnej úrovni, ako aj z demografického hľadiska a z hľadiska trestnej činnosti. Rovnako v niektorých krajinách je percento mladých ľudí, ktorí nemajú prácu, v pomere k národnej miere nezamestnanosti dokonca vyššie. Napríklad v Lotyšsku je nezamestnaný každý tretí mladý človek a tento problém sa týka aj približne 43 % občanov Španielska do 25 rokov. Domnievam sa, že mladým ľuďom musíme venovať viac pozornosti. Z tohto hľadiska iniciatíva, ktorú predložila Európska komisia v súvislosti s programami mikrofinancovania, ktoré patria do osobitnej rozpočtovej položky, pomôže povzbudiť a motivovať mladých ľudí na vstup na pracovný trh, a tým dôjde k zníženiu miery nezamestnanosti, ktorá v rámci tejto skupiny stúpla.
<SPEAKER ID="202" NAME="Iosif Matula  " LANGUAGE="RO">
Súčasná snaha na úrovni EÚ a vnútroštátnej úrovni sa musí urýchliť s cieľom posilniť ponuku mikroúverov. Európsky nástroj mikrofinancovania musí poskytnúť užitočnú pomoc nezamestnaným a zraniteľným osobám, ktoré by chceli založiť alebo viesť mikropodniky. Som presvedčený, že európsky nástroj mikrofinancovania musí mať osobitnú rozpočtovú položku, keďže príjemcovia tejto schémy sa líšia od príjemcov programu Progress. Finančné prostriedky programu Progress nesmú byť v tomto krízovom období za žiadnych okolností znížené, keďže sú určené najzraniteľnejším skupinám. Rovnako som presvedčený, že európsky nástroj mikrofinancovania by mal mať dostatočne vysoký rozpočet, aby naozaj účinne napĺňal svoje ciele v oblasti zamestnanosti a sociálneho začleňovania. Členské štáty a EÚ ako celok musia pokračovať v účinnej realizácii programu Progress v čase svetovej hospodárskej krízy.
