<CHAPTER ID="003">
Vyhlásenie predsedníctva
<SPEAKER ID="007" NAME="Predseda">
Na začiatku by som chcel povedať niekoľko vecí. Máme tu päť stručných bodov.
<P>
Vo štvrtok 27. januára si pripomenieme 66. výročie oslobodenia nemeckého nacistického koncentračného a vyhladzovacieho tábora Osvienčim-Brezinka. Každý rok si v tento deň uctievame pamiatku viac ako milióna ľudí, ktorí tam boli zavraždení. To nám dáva silu spolupracovať na budovaní mierovej budúcnosti pre zjednotenú Európu, Európu, ktorá už nikdy nezažije takéto nočné mory.
<P>
Po druhé, 13. januára si občania Litvy pripomenuli 20. výročie "krvavej nedele", keď sa sovietska armáda pokúsila zvrhnúť demokraticky zvolenú vládu nezávislej Litvy. Litovčania si obránili svoju slobodu a dnes majú rovnaké práva ako členovia euroatlantického spoločenstva. Pri spomienke na toto výročie, ktoré je dôležité pre Európu, dnes vyjadrujeme solidaritu s obyvateľmi Bieloruska, ktorí sú tiež našimi susedmi a ktorí ešte stále čakajú, kedy do ich krajiny príde sloboda a demokracia.
<P>
Po tretie, 23. decembra 2010 Európska únia ratifikovala Dohovor Organizácie Spojených národov o právach osôb so zdravotným postihnutím. Dohovor spolu so stratégiou Európskej komisie pre oblasť zdravotného postihnutia umožní do roku 2020 zaručiť rovnaké občianske, politické a hospodárske práva takmer 80 miliónom občanom Únie, ktorí trpia niektorým druhom zdravotného postihnutia.
<P>
Po štvrté by som tiež chcel znovu zdôrazniť, že nás vážne znepokojuje zmiznutie čínskeho právnika Kaa Č'-šenga. Podľa najnovších správ je vystavený zlému zaobchádzaniu a mučeniu. Európsky parlament sa už niekoľkokrát zaoberal prípadom pána Č'-šenga. Dnes by som chcel vyzvať čínske orgány, aby prezradili miesto, kde je zadržiavaný, a poskytli podrobné informácie o jeho zdravotnom stave.
<P>
Nakoniec, od nášho posledného stretnutia pred Vianocami sa skončilo belgické predsedníctvo a vedenie Rady Európskej únie prevzalo Maďarsko. O obidvoch predsedníctvach budeme hovoriť počas tejto schôdze Parlamentu. Od nášho posledného stretnutia sa udiali aj dôležité politické udalosti. Mám na mysli voľby v Bielorusku a nedávne konflikty v Tunisku. Obidve sú na programe práce našej plenárnej schôdze. Tiež by som chcel všetkým pripomenúť, že v posledných týždňoch vianočného obdobia došlo k niekoľkým vážnym prírodným katastrofám. Súcitíme s rodinami obetí a chceli by sme im, ako aj vládam postihnutých krajín vyjadriť našu sústrasť.
