<CHAPTER ID="021">
Boj proti odlesňovaniu a zhoršovaniu kvality lesa pri zvládaní zmeny klímy a straty biodiverzity - Povinnosti hospodárskych subjektov uvádzajúcich na trh drevo a výrobky z dreva (rozprava) 
<SPEAKER ID="183" NAME="Predsedajúci">
Ďalším bodom programu je spoločná rozprava na tieto témy:
<P>
vyhlásenie Komisie - Boj proti odlesňovaniu a zhoršovaniu kvality lesa pri zvládaní zmeny klímy a straty biodiverzity a
<P>
správa pani Lucasovej v mene Výboru pre životné prostredie, verejné zdravie a bezpečnosť potravín o návrhu nariadenia Európskeho parlamentu a Rady, ktorým sa stanovujú povinnosti hospodárskych subjektov uvádzajúcich na trh drevo a výrobky z dreva - C6-0373/2008 -.
<SPEAKER ID="184" NAME="Stavros Dimas" LANGUAGE="EL">
Vážený pán predsedajúci, odlesňovanie je na celosvetovej úrovni zodpovedné za približne 20 % emisií skleníkových plynov. Preto je z hľadiska zmeny klímy boj proti odlesňovaniu dôležitou prioritou. Boj proti odlesňovaniu zároveň pomáha dosahovať ďalšie dôležité ciele, napríklad odstraňovať chudobu a zvrátiť stratu biodiverzity, ktorá je ďalšou významnou environmentálnou hrozbou pre našu planétu.
<P>
Odlesňovanie sa stalo hlavnou otázkou medzinárodných rokovaní o zmene klímy, ako aj o biodiverzite. S cieľom podporiť politiku na boj proti tomuto problému vydala Európska komisia v októbri 2008 oznámenie, ktoré v decembri minulého roku Rada v plnom rozsahu prijala. V tomto oznámení sa spomína otázka odlesňovania a zhoršovania kvality lesa v rozvojových krajinách a okrem iného sa tu navrhuje rozvoj mechanizmu financovania s cieľom poskytnúť stimuly na zachovanie existujúcich lesov.
<P>
O tomto návrhu sa už diskutuje a spracováva sa na medzinárodných rokovaniach o zmene klímy, ktoré práve prebiehajú. V tomto oznámení Komisia tiež uznáva to, že rôzne európske stratégie tak na vnútroštátnej, ako aj medzinárodnej úrovni môžu mať nepriamy vplyv na celosvetové lesné zdroje. Preto Komisia podnikla konkrétne kroky s cieľom posilniť súdržnosť európskych stratégií.
<P>
Navrhované opatrenia obsahujú:
<P>
hodnotenie vplyvu na spotrebu dovážaného tovaru v Európskej únii, ktorá môže prispievať k odlesňovaniu;
<P>
pokračovanie postupu skúmania súdržnosti našej rozvojovej politiky, ktorú potrebujeme na podporu úsilia rozvojových krajín o dosiahnutie rozvojových cieľov tisícročia.
<P>
Tieto kroky sa budú tiež realizovať prostredníctvom politiky Európskej komisie v oblasti trvalo udržateľnej spotreby a výroby. Cieľom tejto politiky je podporiť rast a dopyt po trvalo udržateľných tovaroch a službách vrátane dreva a výrobkov z dreva, ktoré pochádzajú z lesov, v ktorých sa uplatňujú metódy udržateľnej správy lesa.
<P>
Dovoľte mi teraz spomenúť jeden z hlavných faktorov odlesňovania - nezákonnú ťažbu dreva. Nezákonná ťažba dreva je často všeobecne prvým krokom ku klčovaniu prirodzených lesov. Preto má boj proti nezákonnej ťažbe a zlepšenie správy lesa vo všeobecnosti zásadný význam, ak chceme, aby úsilie o obmedzenie odlesňovania a zhoršovania kvality lesa uspelo. V súlade s akčným plánom Európskej únie na vynútiteľnosť práva, správu a obchod v lesnom hospodárstve z roku 2003 Komisia navrhla sériu opatrení na riešenie problému nezákonnej ťažby a s ňou súvisiaceho obchodu.
<P>
Podstatou spomenutého akčného plánu bolo uzavretie dohôd o dobrovoľnom partnerstve s producentmi dreva z tretích krajín. Domnievame sa, že tieto dohody môžu pomôcť pri riešení základných príčin nezákonnej ťažby Zároveň však Komisia uznala, že tieto dohody samotné možno nebudú stačiť na riešenie problému, a preto musí preskúmať ďalšie možnosti.
<P>
Na základe výsledkov hodnotenia vplyvov Komisia minulý rok predložila návrh na základe "zásady povinnej starostlivosti". Podľa navrhovaného nariadenia musia hospodárske subjekty minimalizovať riziko uvedenia nezákonne vyťaženého dreva a príbuzných výrobkov na trh tým, že zabezpečia povinnú starostlivosť pri uvádzaní týchto výrobkov na trh Európskej únie získaním informácií o pôvode a zákonnosti daných výrobkov.
<P>
Rád by som vyslovil zvláštne poďakovanie spravodajkyni pani Lucasovej, tieňovým spravodajcom a spravodajcovi výboru pánovi Fordovi za ich mimoriadne dôslednú prácu. Komisia preskúmala pozmeňujúce a doplňujúce návrhy k návrhu nariadenia predložené Európskym parlamentom a rád by som sa ich v krátkosti dotkol.
<P>
Pozmeňujúci a doplňujúci návrh zakazujúci obchod s nezákonne vyťaženým drevom a príbuznými výrobkami je veľmi dôležitý. Tento zákaz bol zahrnutý medzi možnosti skúmané Komisiou pri vypracúvaní jej návrhu. Hoci je tento prístup na prvý pohľad pomerne lákavý, prináša závažné praktické a politické problémy. Práve preto sme prijali návrh založený na zásade povinnej starostlivosti. Tento návrh dosiahne tú najlepšiu možnú rovnováhu medzi účinným prístupom k nezákonným praktikám, možnosťou uplatniť tieto opatrenia bez zbytočného zaťažovania hospodárskych subjektov a tiež ich zlučiteľnosťou s pravidlami Svetovej obchodnej organizácie.
<P>
Zdá sa, že pozmeňujúce a doplňujúce návrhy vyžadujúce od všetkých hospodárskych subjektov zásobovacieho reťazca uplatňovanie povinnej starostlivosti na všetkých stupňoch nedodržiavajú zásadu proporcionality. Ak sa zákonnosť dreva preverí pri jeho prvom uvedení na trh, pokračovanie kontrol na všetkých nasledujúcich stupňoch zásobovacieho reťazca sa nezdá byť potrebné.
<P>
Rád by som sa tiež dotkol Parlamentného pozmeňujúceho a doplňujúceho návrhu, ktorý navrhuje širšiu definíciu pojmu "zákonne vyťažené drevo". Táto definícia je stredobodom návrhu a nepochybne bude predmetom diskusie s Radou. Komisia dôkladne preskúma dôsledky prijatia každej takejto širšej definície.
<P>
Pokiaľ ide o pozmeňujúce a doplňujúce návrhy týkajúce sa uznania monitorovacích a kontrolných orgánov, domnievame sa, že tým, že sme urobili členské štáty zodpovednými za uznanie týchto úradov, náš pôvodný návrh väčšmi dodržiava zásadu subsidiarity.
<P>
Dôvody, pre ktoré sa navrhuje vytvoriť poradnú skupinu, sú absolútne pochopiteľné. Komisia je vždy pripravená poradiť sa so zainteresovanými stranami tak, ako to aj poznamenala vo svojom odôvodnení. Ale aj napriek tomu, že Komisia má právo iniciatívy na vytvorenie poradných skupín, nie je potrebné zahrnúť do nariadenia žiadne takéto ustanovenie.
<P>
Napokon tiež chápeme, prečo bolo navrhnuté štandardizovať uplatňovanie práva v členských štátoch. My si však myslíme, že dané pozmeňujúce a doplňujúce návrhy by mali byť už zo zásady v súlade so zásadou subsidiarity.
<P>
To ma privádza na záver môjho vyhlásenia a so záujmom budem sledovať rozpravu.
<SPEAKER ID="185" NAME="Caroline Lucas">
spravodajkyňa. - Vážený pán predsedajúci, rada by som začala slovami, ako mi po dlhom čase odľahlo, že máme konečne pred sebou návrh právnych predpisov na riešenie problému nezákonnej ťažby. Parlament naň čaká už ohromne dlhý čas a ja zo srdca ďakujem svojim kolegom za ich vytrvalé úsilie o jeho predloženie. Rada by som tiež poďakovala svojim kolegom za výbornú spoluprácu, vďaka ktorej sme sa prepracovali až k zajtrajšiemu hlasovaniu; tieňovým i riadnym spravodajcom, ktorí urobili všetko pre to, aby sme mohli ukončiť prvé čítanie v Parlamente v čo najkratšom čase s cieľom dosiahnuť zhodu už v prvom čítaní, a tak zabrániť ďalšiemu zdržaniu.
<P>
Bohužiaľ, veľmi pomalé napredovanie v Rade túto myšlienku prekazilo. Zdá sa teda, že sa budeme musieť uspokojiť so zavŕšením tejto práce na jeseň po politickej dohode Rady v júni, a to je veľkým sklamaním tak pre mňa, ako aj pre mnohých kolegov, ktorí tak intenzívne pracovali. Keby tu tak boli členovia Rady, rada by som ich dnes večer požiadala o záruku, že urobia všetko pre to, aby dosiahli spoločnú pozíciu do leta, pretože situácia je neuveriteľne naliehavá.
<P>
Nezákonná ťažba je ohromne vážny problém, proti ktorému EÚ už mnohé roky vystupuje, no súčasne poskytuje jeden z najväčších svetových trhov pre nezákonne vyťažené drevo a výrobky z dreva. Odhaduje sa že 20 % až 40 % celosvetovej priemyselnej produkcie dreva pochádza z nezákonne vyťažených zdrojov a až 20 % z toho si nájde cestu do EÚ. To znižuje ceny dreva, prírodné zdroje a príjmy z daní a prehlbuje chudobu národov závislých od lesa. Dlhodobejšie následky sú ešte závažnejšie, ako už naznačil pán komisár Dimas, keďže odlesňovanie, ktorého hlavnou príčinou je nezákonná ťažba dreva, je celosvetovo zodpovedné za takmer jednu pätinu emisií skleníkových plynov.
<P>
V čase, keď sa blíži konferencia o klíme v Kodani, má dôveryhodný postup EÚ proti nezákonnej ťažbe ešte väčší význam. Dôveryhodný postup však znamená účinné a záväzné právne predpisy. Hoci dohody o dobrovoľnom partnerstve vytvorené v rámci akčného plánu FLEGT z roku 2003, z ktorých bola do dnešného dňa podpísaná iba jedna, majú potenciál na to, aby priniesli pozitívnu zmenu, sú riziká prania špinavých peňazí a obchádzania dohôd príliš vysoké, pokiaľ ich dosah nebude univerzálny.
<P>
Dobrou správou je, že konečne máme právne predpisy EÚ. Zlou správou je, že návrh Komisie je až skľučujúco slabý. Na to, aby sa stal zmysluplným a účinným, bude potrebovať komplexné zlepšenie.
<P>
Napriek dobrým slovám pána komisára Dimasa o dôležitosti boja proti nezákonnej ťažbe na to návrh Komisie v jeho súčasnej podobe jednoducho nestačí. V predhovore návrhu sa píše, že "slabé pravidlá na zamedzenie obchodu s nezákonne vyťaženým drevom" sú základnou príčinou rozmachu nezákonnej ťažby. Obávam sa však, že to, čo navrhla Komisia, nedokáže urobiť nič, aby tento stav zmenilo. Jednoducho návrh Komisie v terajšej podobe nedosiahne náš cieľ - zaistiť, aby EÚ už viac neposkytovala trh pre nezákonne vyťažené drevo.
<P>
Najzjavnejšou obrovskou dierou v návrhu je to, že vlastne nezakazuje dovoz a predaj nezákonne vyťaženého dreva - znie to zvrátene. Vyžaduje len to, aby hospodárske subjekty v jednom konkrétnom bode zásobovacieho reťazca použili systém povinnej starostlivosti, zatiaľ čo všetci ostatní sú imúnni pred akoukoľvek povinnosťou, pokiaľ ide o zákonnosť dreva alebo výrobkov z dreva, s ktorými obchodujú.
<P>
To je v úplnom rozpore s revidovaným americkým Laceyho zákonom prijatým v máji 2008, ktorý uzákoňuje výslovný zákaz dovozu a predaja nezákonne vyťaženého dreva. Neexistuje žiadny dobrý dôvod, prečo by ho EÚ nemohla nasledovať. Moja správa na jednej strane zachováva návrh Komisie, aby len hospodárske subjekty, ktoré uvádzajú drevo a výrobky z dreva na trh EÚ po prvý raz, boli povinné zaviesť úplný systém povinnej starostlivosti, keďže ide o hráčov s jasne najvyšším vplyvom. Na druhej strane jednoznačne uvádza, že všetky hospodárske subjekty na trhu majú spoločnú zodpovednosť za obchodovanie iba so zákonne získaným drevom. Nezavedenie systému môže byť porušením zákona.
<P>
Rada by som povedala pánovi komisárovi Dimasovi, že skutočne verím, že naše návrhy dopĺňajú povinnú starostlivosť. Robia ju účinnejšou, robia ju funkčnou a nie je tu žiadny problém s pravidlami Svetovej obchodnej organizácie. Ak to môžu urobiť v Spojených štátoch, mali by sme to urobiť aj my, a preto sa Parlament usiluje zmeniť a doplniť tento návrh.
<SPEAKER ID="186" NAME="Péter Olajos">
v mene skupiny PPE-DE. - (HU) Ako hovorca skupiny Európskej ľudovej strany (kresťanských demokratov) a európskych demokratov považujem oba texty, ktoré máme pred sebou, za rovnako dôležité, vyhlásenie Komisie i správu pani Lucasovej. Domnievame sa, že na zastavenie odlesňovania, zhoršovania kvality lesa a poklesu biodiverzity oba veľmi potrebujeme. V súčasnosti každoročne vymizne takmer 13 miliónov hektárov lesa; územie s veľkosťou Grécka. Okrem toho je odlesňovanie zodpovedné za takmer 20 % celosvetových emisií oxidu uhličitého, čo je viac ako všetky emisie skleníkových plynov Európskej únie. Odlesňovanie je zodpovedné za značný pokles biodiverzity a za vyhynutie určitých druhov, nehovoriac o zhoršovaní zemského ekosystému. Preto niet pochýb o tom, že potrebujeme konať ihneď. To znamená, že Európska únia musí zaujať vedúcu úlohu vo formulovaní celosvetovej politickej reakcie.
<P>
Okrem tropických lesov je, myslím si, obzvlášť dôležité zastaviť odlesňovanie, ku ktorému dochádza v strednej a východnej Európe, rovnako ako vytvoriť systém prísnych kritérií trvalej udržateľnosti pre drevo a výrobky z dreva. Ekologické verejné obstarávanie a kritériá trvalej udržateľnosti sú potrebné pre drevo a iné formy biomasy využívané na výrobu obnoviteľnej energie. Časť príjmu z obchodovania formou aukcie pochádzajúceho zo zníženia emisií oxidu uhličitého sa musí vyčleniť na zastavenie odlesňovania. Vítam snahu vyjadrenú v správe pani Lucasovej zameranú na sprísnenie kontroly a vytvorenie účinného systému sankcií. Na záver sa domnievam, že je obzvlášť dôležité vytvoriť monitorovacie orgány a uvaľovať finančné pokuty, ktoré odrážajú riadnu kompenzáciu za poškodzovanie životného prostredia.
<SPEAKER ID="187" NAME="Riitta Myller">
v mene skupiny PSE. - (FI) Vážený pán predsedajúci, správa o zákaze nezákonnej ťažby, ktorá bola prijatá veľkou väčšinou vo Výbore pre životné prostredie, verejné zdravie a bezpečnosť potravín, je vyváženou správou. Je dostatočne ambiciózna v oblasti zákazu nelegálnej ťažby dreva a dovozu a obchodovania s výrobkami z neho. Zároveň nevytvára ďalšiu byrokraciu pre hospodárske subjekty, ktoré sa teraz správajú bezúhonne.
<P>
Je veľmi dôležité kontrolovať nezákonnú ťažbu dreva, ktorá je hlavným dôvodom celosvetového odlesňovania, ktoré samotné, ako tu už ktosi povedal, spôsobuje 20 % celosvetových emisií skleníkových plynov a pokles biodiverzity. Okrem problémov životného prostredia zhoršuje nezákonná ťažba dreva konkurencieschopnosť zákonných subjektov v odvetví lesného hospodárstva a spôsobuje, že krajiny prichádzajú o obrovské príjmy.
<P>
Rada by som vyjadrila úprimnú vďaku spravodajkyni pani Lucasovej za jej prácu, vďaka ktorej môžeme zajtra hlasovať o dobrom základnom návrhu.
<SPEAKER ID="188" NAME="Magor Imre Csibi">
v mene skupiny ALDE. - Vážený pán predsedajúci, podľa času vyhradeného na túto rozpravu by ktokoľvek mohol povedať, že Parlament prikladá záchrane lesov len veľmi malú dôležitosť. Toto dáva zabudnúť na sklamanie zo zistenia, aký váhavý je prístup Komisie v boji proti nezákonnej ťažbe dreva. Mňa však najviac sklamalo opakovanie argumentu, že by sme nemali trestať čestné hospodárske subjekty EÚ, aby sme vyriešili externý problém.
<P>
Súčasťou riešenia problému je tiež vytváranie povedomia o probléme. Je najvyšší čas, aby sme uznali, že niektoré európske regióny - ako ten môj - tiež čelia nekontrolovateľnému odlesňovaniu. Cieľom nariadenia o nezákonnej ťažbe dreva nie je trestať či brzdiť obchod, ale skôr ho lepšie kontrolovať. Je pravdou, že z návrhov Komisie nebolo skutočne jasné, ako by mal tento systém fungovať v praxi.
<P>
Som rád, že Európsky parlament dokázal posilniť a vyjasniť návrh zahrnutím všetkých výrobkov z dreva a vyžadovaním od všetkých hospodárskych subjektov, aby uplatňovali istú formu povinnej starostlivosti zavedením nového východiskového bodu pre finančné pokuty a poskytnutím jasných kritérií pre dôveryhodný a nezávislý monitorovací systém. Našou úlohou je tento systém prijať a čím skôr ho zrealizovať. Potrebujeme dať spotrebiteľom záruku, že nepodporujú zhoršovanie životného prostredia, keď si náhodou kúpia výrobky z nezákonne vyťaženého dreva.
<SPEAKER ID="189" NAME="Stavros Dimas">
člen Komisie. - Vážený pán predsedajúci, chcel by som poďakovať všetkým rečníkom dnešnej večernej rozpravy za ich konštruktívne príspevky. Je dôležité zdôrazniť, že boj proti celosvetovému odlesňovaniu a zhoršovaniu kvality lesa je zložitý problém. Jeho riešenie si vyžaduje skutočnú politickú vôľu a kroky na strane dopytu.
<P>
Mali by sme mať na pamäti, že črty odlesňovania v tropickom pásme sú výsledkom vzájomného pôsobenia rozličných faktorov, ktorých dôležitosť sa v rôznych oblastiach líši. Lesné porasty neovplyvňuje len lesnícka politika, ale aj iné politiky, ako napríklad daňová politika, držba pôdy a práva na jej využívanie.
<P>
V Európskej únii chápeme, že práca na koherencii našich politík musí ísť ruka v ruke s podporou krajín v ich úsilí o posilnenie vnútroštátnych a miestnych inštitúcií a o pokrok k účinnej správe a využívaniu lesných zdrojov. Rád by som znova poďakoval pani Lucasovej, pánovi Fordovi a tieňovým spravodajcom za ich výbornú prácu. Teší ma, že Parlament chce popri podpore prístupu Komisie návrh ešte väčšmi posilniť a predložil v tomto smere pozmeňujúce a doplňujúce návrhy.
<P>
Dovoľte, aby som vás uistil, že plne súhlasím s cieľom Parlamentu zaviesť ambiciózne nariadenie na boj proti nezákonnej ťažbe dreva a s ňou súvisiaceho obchodu. Chcem vás tiež uistiť, že Komisia pozorne zváži pozmeňujúce a doplňujúce návrhy navrhovaného nariadenia.
<P>
Na záver by som sa rád venoval najmä dvom otázkam, ktorými sme sa tu dnes večer zaoberali. Po prvé by som rád spomenul prístup povinnej starostlivosti, ktorý je komplexnejší ako len osvedčenie o zákonnosti. Zásada povinnej starostlivosti odráža právny záväzok aktívneho správania v rámci istej zákonnosti a musí byť preukázaná na základe komplexných opatrení, ktoré umožnia zaistenie zákonnosti v rozumnej miere.
<P>
V niektorých prípadoch bude osvedčenie o zákonnosti len štartovacím bodom, prvým opatrením v postupe povinnej starostlivosti. Tam, kde hodnotenie rizík ukázalo, že krajina pôvodu predstavuje vyššie riziko administratívnej korupcie, alebo v krajinách so slabým presadzovaním vnútroštátnych zákonov sú potrebné ďalšie záruky na podporenie overenej zákonnosti.
<P>
Druhou otázkou, ktorej by som sa rád venoval, je navrhované rozšírenie rozsahu nariadenia tak, aby zahŕňalo aj ďalšie subjekty. Podľa zásad lepšej tvorby právnych predpisov a znižovania administratívnej záťaže sa žiadosť, aby distribútori a maloobchodníci požadovali doklad o povinnej starostlivosti od ďalších trhových subjektov, zdá byť neúmerná. Ak bolo drevo predmetom skúmania povinnej starostlivosti, keď ho po prvý raz uviedli na trh, prečo neprimerane zaťažovať ďalšie subjekty?
<P>
Na záver chcem povedať, že zo 75 predložených pozmeňujúcich a doplňujúcich návrhov môže Komisia plne, čiastočne alebo v zásade podporiť 37. Sekretariátu Parlamentu poskytnem podrobný zoznam o pozícii Komisie k jednotlivým pozmeňujúcim a doplňujúcim návrhom.
<SPEAKER ID="190" NAME="Caroline Lucas">
spravodajkyňa. - Vážený pán predsedajúci, rada by som veľmi pekne poďakovala svojim kolegom a pánovi komisárovi Dimasovi za ich pripomienky.
<P>
Rada by som ešte zdôraznila jeden dôležitý bod, a to, že sme vynaložili veľké úsilie na to, aby sme v našich pozmeňujúcich a doplňujúcich návrhoch znovu nevymýšľali koleso. Na stretnutiach s mnohými zástupcami priemyselných podnikov a inými zúčastnenými stranami som sa dozvedela, že mnohé krajiny a tiež mnohé spoločnosti už majú k dispozícii výborné systémy, ktoré by spĺňali väčšinu, ak nie všetky požiadavky systému povinnej starostlivosti.
<P>
Dáva teda zmysel, že všetka práca vynaložená na zavedenie týchto systémov nevyjde nazmar a že nevytvárame ďalšiu nepotrebnú administratívnu záťaž; čo vôbec nemáme v úmysle.
<P>
To znamená, že sme boli veľmi opatrní a využili sme dobré rady, ako začleniť znenie, ktoré umožní, aby dobré existujúce systémy spĺňali podmienky nariadenia bez nutnosti vytvárať úplne nové štruktúry.
<P>
Veľmi vážne sme vzali odkaz, aby sme neboli neprimeraní, aby sme priveľmi nezaťažovali rôznych hráčov v obchodnom systéme. Presne o to sa naša správa usiluje. Snaží sa zaistiť, aby všetci hráči v rámci obchodného systému mali zodpovednosť, aby sme nenaložili všetko na plecia tým, ktorí uvádzajú výrobky na trh ako prví. To sa nám zdá byť neprimerané. Myslím si, že je omnoho rozumnejšie, ak tu každý zohráva určitú úlohu.
<P>
Rada by som tiež dodala, že mnohé prvky našich návrhov priemysel skutočne podporuje. Je dosť ironické, že priemysel je v mnohých ohľadoch v tejto oblasti dokonca omnoho ambicióznejší ako samotná Komisia.
<P>
Priamo z oblasti priemyslu som sa dozvedela, ako veľmi si cenia skutočnosť, že im Komisia prostredníctvom správy Výboru pre životné prostredie poskytuje oveľa jasnejšiu informáciu o tom, čo sa od nich bude očakávať. Tiež oceňujú práve toto spravodlivejšie a účinnejšie rozdelenie zodpovednosti v rámci rôznych častí zásobovacieho reťazca, ktoré som vám práve popísala.
<P>
Pokiaľ ide o európske hospodárske subjekty, rada by som veľmi jasne povedala, že nariadenie v takej podobe, ako sme ho pozmenili, by malo byť pre zodpovedné európske hospodárske subjekty iba prínosom, keďže veľká väčšina z nich už robí to, čo od nich požadujeme. Existencia tohto nariadenia okrem toho zabráni, aby ich iné, bezohľadné hospodárske subjekty poškodzovali.
<P>
Mali by sme teda veľmi jasne povedať, že táto správa neobsahuje nič, čo by európskym hospodárskym subjektom sťažovalo život. Máme aj špeciálne opatrenia pre menšie hospodárske subjekty. Veľmi vážne totiž berieme riziko, že budeme neprimeraní. Myslím si, že sa tomu veľmi rozumne venujeme v správe, ktorú sme vám predložili.
<P>
Potom, čo som si vypočula vaše pripomienky o správe Výboru pre životné prostredie, pán komisár, obávam sa, že sa nezmenil môj názor na návrh Komisie, ktorý je v súčasnej podobe sklamaním, je slabý a jednoducho nedokáže urobiť to, čo tvrdí. Nechápem, ako môžu existovať právne predpisy zamerané na predchádzanie predaju nezákonne vyťaženého dreva, ktoré túto činnosť nepovažujú za porušenie zákona. Celý návrh Komisie je napísaný veľmi nesúrodým a mimoriadne nesmelým spôsobom.
<P>
Myslím si, že väčšina európskych spotrebiteľov by bola úprimne šokovaná zistením, že EÚ ešte nemá k dispozícii právne predpisy proti nezákonnej ťažbe dreva. Domnievam sa, že všetci tí, ktorí dospeli v súvislosti s konzultáciou samotnej Komisie k záveru, že právne predpisy sú jediným spôsobom, ako skutočne riešiť tento problém, by nepovažovali konkrétne návrhy Komisie a tiež samotný systém povinnej starostlivosti za dostatočné na riešenie problémov, ktorým čelíme.
<P>
Svoje pripomienky dnes večer zakončím snahou - možno prostredníctvom vašich dobrých úradov, pán komisár - vyvinúť na Radu istý tlak, aby svoju prácu zrýchlila, pretože by sme skutočne chceli zaistiť spoločnú pozíciu od Rady ešte pred letom, aby sme s ňou mohli na jeseň rýchlo pokračovať.
<P>
Ako som už spomenula, skutočne sme dúfali, že sa nám podarí dosiahnuť zhodu už v prvom čítaní. Parlament urobil všetko, čo mohol, aby sa tak stalo. Pravdupovediac, je veľkým sklamaním, že Rada nekonala s rovnakou vážnosťou a rýchlosťou. Ja však dúfam, že vás môžem ešte raz požiadať, pán komisár, aby ste urobili všetko, čo môžete, a postarali sa o to, aby sa Rada poponáhľala.
<SPEAKER ID="191" NAME="Predsedajúci">
Spoločná rozprava sa skončila.
<P>
V súlade s článkom 103 ods. 2 som dostal jeden návrh uznesenia v mene Výboru pre životné prostredie, verejné zdravie a bezpečnosť potravín.
<P>
Hlasovanie o tomto návrhu uznesenia sa uskutoční vo štvrtok 23. apríla 2009.
<P>
Hlasovanie o správe pani Lucasovej sa uskutoční v stredu 22. apríla 2009.
<P>
Písomné vyhlásenia (článok 142)
<SPEAKER ID="192" NAME="Véronique Mathieu  " AFFILIATION="PPE-DE">
písomne. - (FR) Boj proti obchodu s nezákonne vyťaženým drevom musí byť jasnou prioritou vzhľadom na jeho dôsledky pre ekosystémy a nespravodlivú hospodársku súťaž, ktorej vystavuje "zákonné" hospodárske subjekty v odvetví lesného, drevárskeho a papierenského odvetvia.
<P>
Ak však uvalíme neprimerané obmedzenia - najmä v súvislosti so sledovateľnosťou - na hospodárske subjekty, ktoré uvádzajú drevo na trh, naše podniky sa v dôsledku toho stanú menej konkurencieschopnými. Aj tak sa tým však nezníži počet prípadov nezákonnej ťažby dreva, ktoré bude presmerované na iné trhy. Skutočne by sme neboli realistami, ak by sme si mysleli, že veľmi zaväzujúce európske právne predpisy samy vyriešia korupciu alebo problémy vyplývajúce zo štátneho deficitu, ktoré často existujú v krajinách vykonávajúcich nezákonnú činnosť.
<P>
Podobne sa domnievam, že táto správa zachádza príliš ďaleko spochybňovaním pôvodného návrhu Komisie, ktorý je pre hospodárske subjekty prijateľný. Preto si nemyslím, že je primerané spochybňovať systémy certifikácie realizované profesionálmi. Tiež nie je vhodné vyčleniť odborné organizácie a monitorovacie organizácie financované hospodárskymi subjektmi z daného odvetvia alebo odstrániť vnútroštátny orgán zodpovedný za ustanovovanie monitorovacích organizácií. Myslím si, že odborníci z daného odvetvia musia zotrvať v jadre systému a nemali by sa na nich uvaľovať príliš zaťažujúce administratívne opatrenia.
