<CHAPTER ID="002">
- Vyhlásenie predsedníctva
<SPEAKER ID="006" NAME="Predseda">
Dámy a páni, predtým ako začneme zasadnutie, chcel by som povedať zopár slov. Ako je vám známe, poľský prezident Lech Kaczyński podpísal pred desiatimi dňami Lisabonskú zmluvu. Verím, že sme o krok bližšie k dokončeniu ratifikačného procesu. Som si istý aj tým, že ratifikačný proces čoskoro dokončí aj Česká republika.
<P>
Chcel by som vás informovať, že tento týždeň v utorok o 15.00 hod. sa uskutoční naša prvá hodina otázok s predsedom Európskej komisie Josém Manuelom Barrosom. Táto rozprava predstavuje dôležitú inštitucionálnu zmenu, ktorá do značnej miery zlepší spoluprácu Európskeho parlamentu s Komisiou. Na tejto záležitosti som pracoval spolu s predsedami politických skupín a prezidentom Barossom a som rád, že tento nový postup sa stane stálym prvkom plenárnych zasadnutí v Štrasburgu. Verím, že táto hodina otázok oživí naše rozpravy a ešte viac otvorí naše diskusie.
<P>

<P>
Dámy a páni, dňa 10. októbra sme si pripomenuli Medzinárodný deň za zrušenie trestu smrti. Od roku 2007 je tento deň aj Európskym dňom proti trestu smrti, kedy prejavujeme naše odhodlanie a záväzok proti tomuto neľudskému postupu. Na základe nášho stanoviska podporujeme celosvetové moratórium v súlade s vyhlásením Parlamentu, ktoré je zakotvené v uznesení z roku 2007 a v súlade s uznesením Valného zhromaždenia OSN.
<P>
V tlačovej správe z 9. októbra som vo svojom mene a v mene Európskeho parlamentu zdôraznil náš záväzok vytvoriť Európu bez trestu smrti a byť za jeho zrušenie na celom svete. Je to naša spoločná povinnosť. Žiaľ, v Európe existuje stále jedna krajina, kde sa trest smrti udeľuje a vykonáva, a je ňou Bielorusko. Odsudzujeme vykonávanie popráv v Iráne a zvlášť sa obávame o Iráncov, ktorých odsúdili na trest smrti po demonštráciách, ktoré sprevádzali prezidentské voľby v júni. Predovšetkým nesúhlasíme s vynášaním rozsudkov na trest smrti mladistvým a radi by sme zdôraznili, že tento rok si pripomíname dvadsiate výročie prijatia Dohovoru o právach dieťaťa, ktorý explicitne zakazuje trest smrti pre neplnoletých.
<P>
Musíme rázne pokračovať v boji proti trestu smrti a otvorene hovoriť o prípadoch jeho použitia na celom svete. Znepokojili nás nedávne udalosti v Číne, kde 12 ľudí odsúdili na smrť po etnických nepokojoch a násilí v Urumči v provincii Xinjiang. Napriek závažným zločinom, ktoré boli spáchané v júni počas nepokojov, vyzývame čínske úrady, aby zachovávali zásady spravodlivých súdnych konaní. Znepokojujú nás aj prípady udeľovania a vykonávania trestu smrti v USA, predovšetkým v štáte Ohio, kde po niekoľkých neúspešných pokusoch odložili popravy smrtiacou injekciou.
<P>
Chcel by som zopakovať našu výzvu pre všetky krajiny, ktoré ešte stále uplatňujú trest smrti, aby ho odstránili zo svojho trestného zákonníka, alebo zaviedli moratórium na udeľovanie a vykonávanie rozsudku smrti a pozastavili ich vykonávanie až do zrušenia.
<P>
(potlesk)
