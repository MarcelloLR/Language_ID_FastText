<CHAPTER ID="003">
Vyhlásenia predsedníctva
<SPEAKER ID="007" NAME="Predseda">
Pred naším rokovaním by som chcel uviesť niekoľko predbežných poznámok. Chcel by som vám pripomenúť, že minulý štvrtok Konferencia predsedov rozhodla, že zajtra, v utorok, o 16.00 hod. sa uskutoční rozprava o správach paní Jędrzejewskej a Trüpelovej o novom návrhu rozpočtu na rok 2011. Hlasovanie o správach sa má uskutočniť v stredu. Po druhé, zajtra sa uskutoční tiež rozprava o výsledkoch 16. schôdze konferencie zmluvných strán (COP 16) o klíme. Medzinárodné spoločenstvo dosiahlo v Cancúne určitý pokrok. Rokovaní sa zúčastnila aj pomerne veľká delegácia Európskeho parlamentu a títo kolegovia poslanci sú tu dnes medzi nami. Spolu s pani komisárkou Hedegaardovou posúdime, do akej miery považujeme vypracovanú dohodu za uspokojivú a aké by mali byť ďalšie kroky v súvislosti s touto záležitosťou pred konferenciou v Juhoafrickej republike.
<P>
Po tretie, 21. októbra sme sa dozvedeli, kto je víťazom tohtoročnej Sacharovovej ceny Európskeho parlamentu za slobodu myslenia. Ako si určite spomeniete, víťazom je kubánsky disident Guillermo Fariñas. Bohužiaľ, pre pána Fariñasa bude ťažké cestovať a osobne si prevziať cenu budúcu stredu napriek skutočnosti, že som v tejto súvislosti osobne intervenoval v liste prezidentovi Kuby Raulovi Castrovi. Očakávame, že pani Ashtonová zaregistruje ťažkosti pána Fariñasa s cestovaním do Štrasburgu a zohľadní túto skutočnosť v ďalších vzťahoch s Kubou. Stále dúfame, že víťaz našej ceny k nám stihne pricestovať. Keby v nasledujúcich hodinách odletel z Kuby, stále by mohol stihnúť naše rokovanie v stredu.
<P>
Po štvrté, chcel by som vám tiež pripomenúť, že pred tridsiatimi rokmi, 13. decembra 1981, aby som bol presný, bolo v Poľsku vyhlásené stanné právo ako pokus komunistických orgánov potlačiť čoraz silnejšie hnutie Solidarita. Tisícky opozičných aktivistov boli zatknuté a viac ako sto ľudí prišlo o život. Skoro tri desaťročia po týchto udalostiach si pripomeňme tých, ktorí mali dostatok odvahy riskovať svoje životy, aby oslobodili Európu spod jarma komunizmu. Na záver a po piate, v súvislosti so správaním pána Blooma na plenárnom zasadnutí 24. novembra a vzhľadom na to, že nevyužil ani jednu z troch ponúknutých možností, aby sa ospravedlnil za svoje slová, som sa na základe článkov 9 a 153 rokovacieho poriadku rozhodol uložiť mu sankciu vo forme straty nároku na akékoľvek diéty počas obdobia siedmich dní. O svojom rozhodnutí som pána Blooma už informoval.
<P>
Teraz niekoľko oznámení: podpis legislatívnych aktov prijatých v súlade s riadnym legislatívnym postupom. Týmto vám oznamujem, že v stredu spolu s predsedom Rady podpíšeme desať ďalších právnych aktov prijatých v súlade s riadnym legislatívnym postupom v súlade s článkom 74 rokovacieho poriadku. Názvy týchto legislatívnych aktov budú uverejnené v zápisnici z tohto rokovania. Po druhé, pani Grunyová ma písomne informovala o tom, že jej mandát poslankyne Európskeho parlamentu sa skončil, pretože bola zvolená do francúzskeho národného zhromaždenia. Parlament to berie na vedomie a v súlade s článkom 7 ods. 2 zákona o voľbe zástupcov do Európskeho parlamentu s využitím priameho všeobecného hlasovacieho práva a článkom 4 ods. 1 a ods. 4 rokovacieho poriadku potvrdzuje, že od 14. decembra 2010 sa uvoľní jeden poslanecký mandát. Na záver a po tretie: Dostal som žiadosť od Skupiny Aliancie liberálov a demokratov za Európu, aby bol na miesto pána Haglunda nominovaný do medziparlamentnej delegácie pre vzťahy s Afganistanom pán Cornelis van Baalen. Sú nejaké pripomienky? Žiadne nevidím. Nominácia bola prijatá.
