<CHAPTER ID="002">
Vyhlásenia predsedníctva
<SPEAKER ID="006" NAME="Predseda">
Iba pred vyše dvoma týždňami som sa zúčastnil slávnosti na polostrove Westerplatte, ktorá pripomínala sedemdesiate výročie vypuknutia druhej svetovej vojny. Vojna uvrhla Európu do obdobia hrôzy, vyžiadala si milióny obetí a rozdelila náš kontinent takmer na pol storočia. Nikdy by sme nemali zabúdať, že vojna a násilie sa do našej Európy môžu znova vrátiť.
<P>

<P>
Musím spomenúť aj ďalší násilný čin, ku ktorému došlo počas tohto leta. Organizácia ETA zabila dvoch príslušníkov španielskej Občianskej gardy počas výkonu ich služby.
<P>
Je mi ľúto, že musím informovať Parlament o úmrtí pána Ernesta Glinea, bývalého belgického poslanca tohto Parlamentu, ktorý skonal 10. augusta vo veku 78 rokov. Pán Gline bol poslancom Európskeho parlamentu v rokoch 1968 až 1994. V rokoch 1979 až 1984 zastával aj funkciu predsedu Skupiny socialistov.
<P>
S ľútosťou vám oznamujem aj úmrtie sira Christophera Prouta, bývalého britského poslanca tohto Parlamentu, ktorý skonal 12. júla vo veku 67 rokov. Sir Christopher Prout, ktorému bol neskôr udelený titul lord Kingsland, bol poslancom Európskeho parlamentu v rokoch 1979 až 1994. V rokoch 1987 až 1994 zastával aj funkciu predsedu Európskej demokratickej skupiny.
<P>
Skôr než prejdeme k diskusiám, vás vyzývam, aby ste sa ku mne pridali a uctili si pamiatku tých, ktorí položili svoje životy pri obrane Európy, ako aj všetkých ostatných, ktorí zasvätili svoje životy službe Európe a pracovali na jej transformácii do dnešnej podoby.
<P>
(Parlament povstal a zachoval minútu ticha.)
