<CHAPTER ID="018">
Budúcnosť sektora oviec a kôz v Európe (rozprava)
<SPEAKER ID="432" NAME="Predsedajúci">
Ďalším bodom je správa Liama Aylwarda v mene Výboru pre poľnohospodárstvo a rozvoj vidieka o budúcnosti sektora oviec a kôz v Európe.
<SPEAKER ID="433" NAME="Liam Aylward">
spravodajca. - (GA) Vážený pán predsedajúci, sektor oviec a kôz je pre hospodárstvo a životné prostredie Európy veľmi dôležitý. Chov oviec a kôz je oveľa dôležitejší v odľahlých oblastiach a hornatých regiónoch, ktoré z hľadiska hospodárstva a poľnohospodárstva od chovu závisia. Nemá negatívny vplyv na životné prostredie a chráni vidiecku krajinu.
<P>
Ale napriek tomu je toto odvetvie v súčasnosti pod tlakom Európskej únie. Produkcia oviec klesla o 12,5 % od roku 2000. Poľnohospodári opúšťajú svoje zamestnania, pretože práca je ťažká a príjmy nízke. Spotreba ovčieho mäsa klesá, pretože je príliš drahé a náročné na úpravu. Obzvlášť to platí u mladších ľudí. Ďalej je tu zvýšená konkurencia na trhu v ostatných krajinách.
<P>
Pokiaľ niečo neurobíme, klesne produkcia ovčieho mäsa o 10 % do roku 2015. Pre tento sektor by sa mala uskutočniť kontrola stavu spoločnej poľnohospodárskej politiky a mali by sa prijať okamžité kroky.
<P>
spravodajca. - Vážený pán predsedajúci, od júna 2007, keď som bol vymenovaný do funkcie spravodajcu pre túto správu, som otvoril množstvo diskusií so zainteresovanými stranami vrátane poľnohospodárskych organizácií, zástupov sektora spracovania jahňaciny a spotrebiteľských organizácií. Spoločnosť Ernst and Young vypracovala veľmi dôkladnú štúdiu o sektore oviec a kôz, za čo by som jej rád poďakoval. Konzultoval som s komisárkou pre poľnohospodárstvo pani Fischerovou Boelovou a viacerými európskymi ministrami poľnohospodárstva, ktorí mi poskytli veľkú podporu pri vypracúvaní tejto správy. Po celý čas som sa vo svojich návrhoch snažil byť realistický.
<P>
Veľmi stručne by som chcel poukázať na najdôležitejšie odporúčania správy.
<P>
Po prvé, zavádza sa nová environmentálna schéma pre zachovanie oviec, na základe ktorej budú poľnohospodári platení na jednu ovcu, vzhľadom na to, že sa uznáva pozitívny environmentálny vplyv zachovania produkcie oviec, a preto budú spolufinancovaní z vnútroštátnych prostriedkov, ako aj z prostriedkov Európskej únie.
<P>
Po druhé, budú sa poskytovať dodatočné platby pre tradičné horské plemená s cieľom zachovať prítomnosť oviec v citlivých oblastiach.
<P>
Po tretie, v súlade s nariadením EÚ budú produkty z ovčieho mäsa označované logom EÚ, aby boli spotrebitelia schopní rozlíšiť medzi výrobkami z EÚ a z tretích krajín; bude to poistené množstvom kritérií vrátane schémy zaistenia poľnohospodárov a uvedením krajiny pôvodu, aby mali spotrebitelia úplné informácie o pôvode výrobku.
<P>
Po štvrté, bude preskúmané zavedenie povinného elektronického identifikačného systému pre ovce naplánovaného na 31. decembra 2009. Vzhľadom na ťažkosti pri realizácii, vysoké náklady a nepotvrdené výhody navrhujeme každému členskému štátu, aby podľa vlastného uváženia rozhodol, či zavedie dobrovoľné elektronické označovanie.
<P>
Po piate, zvýšenie v súčasnom rozpočte Európskej komisie na podporu potravín vo výške 45 mil. EUR na rok 2008, obmedzenie financovania jahniat v EÚ, zmeny a zjednodušenie praktických pravidiel riadenia rozpočtu, aby jahňacie produkty mali k tomuto rozpočtu zmysluplný prístup.
<P>
Po šieste, Európska Komisia predkladá návrhy na cenovú transparentnosť v tomto sektore s cieľom poskytnúť informácie spotrebiteľom a výrobcom.
<P>
Po siedme, preskúmanie existujúcich režimov pre riadenie kvót Európskou komisiou s cieľom zaručiť, aby jahňacina vyrobená v EÚ nebola vystavená nespravodlivej konkurencii a aby mala Európska únia možnosť zaručiť citlivé postavenie výrobkov z ovčieho mäsa.
<P>
Po ôsme, podpora Európskej komisie pri výskume a rozvoji malých odvetví prežúvavcov, pokiaľ ide o technické inovácie fariem a produktové inovácie.
<P>
Po deviate, ako súčasť procesu zjednodušenia kontroly stavu spoločnej poľnohospodárskej politiky, ktorá sa bude konať v najbližších deviatich mesiacoch, musí Európska komisia poskytnúť chovateľom dobytka 14-dňovú lehotu na krížové kontroly na farme.
<P>
A po desiate, stanovenie inštitúcie EÚ na presadzovanie úloh pri realizácii, ktorá sa bude skladať z členov Európskej komisie, predsedníctva a Rady. Inštitúcia na presadzovanie vykonávania úloh EÚ bude dohliadať na praktické reformy potrebné na to, aby bol európsky sektor oviec životaschopný, konkurencieschopný a ziskový.
<P>
Chcel by som požiadať svojich kolegov, aby túto správu podporili pretože som presvedčený, že po jej realizácii bude dlhodobo pomáhať chrániť sektory oviec a kôz v Európskej únii.
<SPEAKER ID="435" NAME="Antonio Tajani">
člen Komisie. - (IT) Vážený pán predsedajúci, dámy a páni, podporujem pani Fischerovú Boelovú, ktorá, samozrejme, tento sektor pozná lepšie ako ja.
<P>
Napriek tomu, ako pán podpredseda Mauro vie, pochádzam z talianskeho regiónu, ktorého zmyslom existencie je chov oviec a kôz. Moje meno je odvodené od topánok, ktoré v minulosti nosili pastieri. Z tohto dôvodu ma veľmi teší, že môžem Komisii povedať svoj názor na túto tému.
<P>
Rád by som začal poďakovaním pánovi Aylwardovi za prevzatie iniciatívy pri predkladaní tejto správy. Ako nedávno uviedla pani Fischerová Boelová pri prekladaní návrhov na kontrolu stavu spoločnej poľnohospodárskej politiky, poľnohospodári sú strážcami vidieka: chránia naše spoločné prírodné dedičstvo, a v mnohých vidieckych oblastiach naďalej predstavujú bijúce srdce hospodárstva.
<P>
Rád by som dodal, že podľa môjho názoru to obzvlášť platí o chovateľoch oviec. Keď o tom hovoríme, myslím, že všetci súhlasia, že sektor oviec a kôz si zaslúži osobitnú pozornosť. Napriek tomu je dôležité rozlišovať medzi dvoma rôznymi okolnosťami v tomto sektore: na jednej strane extenzívne poľnohospodárstvo, ktoré je výhodnejšie pre životné prostredie, ale z hľadiska ziskov často menej výhodné pre ľudí, ktorí ho vykonávajú, a na druhej strane intenzívne poľnohospodárske systémy, ktoré sú viac konkurencieschopné, ale z hľadiska životného prostredia nie veľmi trvalo udržateľné.
<P>
Dôležité je v tejto súvislosti zopakovať, že návrh posledných reforiem spoločnej poľnohospodárskej politiky mal za úlohu zefektívniť poľnohospodárstvo v Európskej únii a urobiť ho konkurencieschopnejším, ale zároveň zaručiť jeho trvalú udržateľnosť. Kontrola stavu teraz potvrdí platnosť tohto dvojnásobného cieľa. Samozrejme, nemôžeme zachovávať umelé obmedzenia, ktoré farmárom bránia v uspokojovaní rastúcich požiadaviek, ale zároveň musíme presadzovať politiku ochrany životného prostredia.
<P>
Komisia preto navrhuje, aby súčasťou kontroly stavu spoločnej poľnohospodárskej politiky bola silnejšia a zacielenejšia podpora výroby šetrnej k životnému prostrediu. Jedným z takýchto návrhov je zachovať spojenú pomoc pre ovce a kozy. Okrem toho, že sa existujúci článok 69 bude uplatňovať flexibilnejšie navrhujeme, aby predovšetkým sektor oviec mohol z neho poberať výhody.
<P>
Nakoniec navrhujeme posilniť politiku rozvoja vidieka s cieľom ochrániť životné prostredie a vidiecku krajinu, a tiež vytvoriť pracovné miesta a podporovať rast a inovácie vo vidieckych oblastiach a obzvlášť veľkú pozornosť venovať odľahlým a vyľudneným oblastiam a oblastiam, ktoré sú veľmi závislé od poľnohospodárstva.
<P>
Na záver by som chcel povedať, dámy a páni, že som presvedčený, že nové návrhy poskytujú množstvo príležitostí pre sektor oviec a kôz. Po skončení rokovaní a dosiahnutých záveroch Parlamentu a Rady, bude na prevádzkovateľoch sektora, aby čo najlepšie využili tieto možnosti.
<SPEAKER ID="436" NAME="James Nicholson">
v mene skupiny PPE-DE - Vážený pán predsedajúci, najskôr by som chcel privítať nového komisára v jeho funkcii. Teším sa na našu spoluprácu v nadchádzajúcich rokoch a želám mu všetko dobré v jeho funkcii komisára, ktorá zahŕňa obrovskú zodpovednosť. Viem, že dnes večer sa nezapája do svojej konkrétnej oblasti pôsobenia a že hovorí za Mariannu Fischerovú Boelovú, ale trochu pochybujem - a akceptujem, keď hovorí -, že jeho vedomosti z tejto oblasti sú dosť dobré.
<P>
Rovnako ako veľa politikov, aj on pochádza z tejto snemovne. Som rád, že komisárom je v skutočnosti jeden z nás, človek, ktorý vie, čo si poslanci myslia a čo poslanci cítia. Preto, pán komisár, dúfam, že nebudete brať osobne niektoré veci, ktoré dnes večer poviem, ale že ich odkážete pani Marianne Fischerovej Boelovej a poviete jej, čo si skutočne myslím.
<P>
Správa, ktorá bola predložená Parlamentu v súvislosti s odvetvím oviec a kôz je príhodná a komplexne rieši konkrétne problémy, ktorým v súčasnosti tento sektor čelí.
<P>
Sektor oviec a kôz už mnohé roky nie je výnosný. Toto odvetvie bolo demoralizované nízkymi cenami, lacným dovozom a nízkou cenou vlny. Produkcia oviec sa zvyčajne vykonáva v horských a menej zvýhodnených oblastiach, kde neexistujú žiadne poľnohospodárske alternatívy. Mladí ľudia pri pohľade do budúcnosti vidia, že súčasný príjem, ktorý im tento sektor poskytuje, im nestačí na prežitie. Preto sa stavajú chrbtom k chovu oviec a kôz.
<P>
Preskúmanie v polovici obdobia neprinieslo žiadne zlepšenie finančnej realizovateľnosti v tomto sektore. V rámci aktuálnej kontroly stavu musíme zvláštnu pozornosť venovať tomuto sektoru a musíme sa zamerať na to, ako čo najlepšie zlepšiť celkovú životaschopnosť.
<P>
Musím povedať, že návrh Komisie zaviesť elektronické označovanie zničí odvetvie. Ak bol niekedy nejaký návrh, ktorý nebol dôkladne premyslený, tak je to tento. Odvetvie si jednoducho nemôže dovoliť zaplatiť to. V skutočnosti značka stojí často viac, ako je hodnota samotného zvieraťa.
<P>
Komisia by mohla rozptýliť obavy prijatím nášho pozmeňujúceho a doplňujúceho návrhu na odloženie návrhu do roku 2012. Tým by sme získali čas a zistili, či sa technológia súvisiaca so značením nezlepší alebo či súvisiace náklady neklesnú. Potom a len potom môžeme skutočne zlepšiť sledovateľnosť, ktorú Komisia požaduje.
<P>
Dovoľte mi, aby som sa teraz venoval návrhu vytvoriť pracovnú skupinu; zdá sa, že toto riešenie sa uplatňuje na všetky problémy, či už pokiaľ ide o národné pomery alebo Európu. Poľnohospodárske odvetvie je zahádzané správami pracovnej skupiny, ktoré vznikli na vrchole slávy, len aby sa dostali do odpadkového koša a nikdy nedosiahli stanovené ciele.
<P>
Tieto správy sú vždy dobre mienené, ale pokiaľ nie sú dotiahnuté a nemajú finančnú podporu, sú odsúdené na zánik.
<P>
Obávam sa, že to nebude inak ani v tomto prípade. Existuje naliehavá potreba vytvoriť hybnú silu za takouto správou. Výbor pre poľnohospodárstvo a rozvoj vidieka by mal každých šesť mesiacov dostávať správy o stave odvetvia a o tom, čo bolo dosiahnuté a zlepšené v rámci sektora.
<SPEAKER ID="437" NAME="Bernadette Bourzai" LANGUAGE="FR">
Vážený pán predsedajúci, pán komisár, dámy a páni, musím najskôr poďakovať spravodajcovi pánovi Aylwardovi za vynikajúcu prácu, ktorú vykonal pri konzultáciách s odborníkmi v sektore oviec a kôz a za veľmi komplexnú správu, ktorú nám predložil.
<P>
Sektor oviec, jahniat a kôz zažíva v posledných desiatich rokoch ťažké časy v dôsledku série kríz vrátane epizootických chorôb, ale predovšetkým pre rozdelenie pomoci, ktorá viedla k poklesu populácie oviec a jahniat, keďže chovatelia opustili odvetvie. Sektor má v súčasnosti skutočné ťažkosti a je najvyšší čas, aby sme si sadli a všimli, že tento sektor je schopný vyprodukovať vysokokvalitné mäso a mlieko a že zohráva dôležitú úlohu v prirodzene neudržiavanom teréne a pri zlepšovaní miestneho terénu, čo tiež zahŕňa znižovanie rizika vzniku ohňa a prírodných katastrof.
<P>
Podporujem návrhy, ktoré predložil spravodajca a Výbor pre poľnohospodárstvo a rozvoj vidieka v súvislosti s finančnou podporou produkcie a podporou poľnohospodárskych výrobkov. Aby sme mohli čeliť zahraničnému dovozu, ktorý v súčasnosti tvorí približne štvrtinu európskej produkcie, som presvedčený, že je nevyhnutné vytvoriť kvalitnú európsku značku, ktorá sa bude používať okrem pôvodných lokálnych a národných značiek.
<P>
Tiež si myslím, že zavedenie elektronického systému značenia v termíne, ktorý stanovili európske inštitúcie bude možné len vtedy, ak Európska únia poskytne potrebné financovanie, pretože samotné odvetvie to v tejto kritickej situácii nedokáže. Na rozdiel od predchádzajúceho rečníka som presvedčená, že vytvorenie pracovnej skupiny pre realizáciu je primeraným krokom, ale podľa môjho názoru by sem mali byť zaradení zástupcovia odborných organizácií, aby mohol byť vývoj v tejto oblasti podrobne monitorovaný.
<P>
Nakoniec by som vám chcela pripomenúť, že vzhľadom na naliehavosť záležitosti musíme konať, určite najneskôr do konca budúceho roka, ak chceme tento sektor zachrániť, pretože sa obávam, že uplatnenie článku 69, resp. aktuálneho článku 68, a kontroly stavu sektora v kríze prichádzajú jednoducho neskoro.
<SPEAKER ID="438" NAME="Alyn Smith">
v mene skupiny Verts/ALE. - Vážený pán predsedajúci, rád by som sa pripojil ku gratuláciám spravodajcovi. Bolo pre mňa potešením podporovať túto správu od prvého okamihu a budem v tom za moju skupinu pokračovať aj dnes večer.
<P>
Pán Aylward jednoznačne podrobne konzultoval s ľuďmi z odvetvia - s ľuďmi, ktorí vedia, o čom hovoria - a to je v tejto vidieť v tejto správe, ktorá by mohla byť príkladom osvedčených postupov pre ďalších spravodajcov.
<P>
Nadviažem na dve otázky. Návrh na zriadenie pracovnej skupiny pre vykonávanie je absolútne zásadný. Pravidelne v tomto parlamente dostávame veľké množstvo "vianočných zoznamov", ktoré sú nie vždy skutočne zrealizované. Chovatelia oviec v Škótsku a Európe potrebujú lepšie obchody a my potrebujeme pravidelné aktualizácie o tom, ako sa darí tomuto odvetviu, a kde potrebujeme zasiahnuť.
<P>
Druhou otázkou, ktorá pre kolegov nebude žiadnym prekvapením, je identifikácia oviec a elektronické označovanie. Tiež by som ocenil, keby komisár, ktorého vítam v novej funkcii, použil pár očí - namiesto páru značiek - na túto otázku, aj keď nie je v jeho právomoci, a akceptoval, že tento veľmi dobre mienený, ale veľmi zlý návrh je presne to, čo sektor oviec a kôz v Európe v súčasnosti nepotrebuje, alebo vôbec nepotrebuje.
<P>
Ide o zlý návrh z troch dôvodov: návrhy sú nepraktické a to, čo funguje na tabuli v Bruseli, nemusí fungovať v chladnom a kopcovitom Škótsku; sú neoverené: aj výrobcovia technológie pripúšťajú, že majú pred sebou ešte veľa práce; a sú zle načasované, pretože hospodárske dôsledky by mohli spôsobiť odchod ešte väčšieho počtu farmárov z odvetvia.
<P>
Správa pána Aylwarda je vynikajúca. Veľmi rád ju podporím, ale máme pred sebou ešte stále množstvo práce.
<SPEAKER ID="439" NAME="Zbigniew Krzysztof Kuźmiuk" AFFILIATION="UEN">
(PL) Vážený pán predsedajúci, pán komisár, keďže v tejto rozprave zastupujem Skupinu Únie za Európu národov, rád by som pozornosť zameral na štyri otázky.
<P>
Po prvé, reforma spoločnej poľnohospodárskej politiky z roku 2003, ktorá zahŕňa rozdelenie priamych platieb z produkcie, čo má za následok neustále znižovanie počtu oviec a kôz chovaných na území EÚ.
<P>
Po druhé, ostatné faktory, ktoré prispeli k zníženiu v tomto sektore. To zahŕňa viac ako priemerné výrobné náklady predovšetkým súvisiace s palivom, elektrinou a krmivom. Okrem toho sa príliš veľké množstvo mäsa dováža z tretích krajín, kde poľnohospodári nie sú viazaní striktnými pravidlami pre chov dobytka.
<P>
Po tretie, tento typ chovu dobytka hrá dôležitú úlohu pri ochrane prirodzeného životného prostredia vrátane zachovávania menej úrodnej zeme prirodzenými metódami a ochrane biodiverzity. Tiež pomáha chrániť krajinu. Okrem toho sa ovce a kozy chovajú v oblastiach, ktoré sú z hľadiska úmyslu a účelu úplne nevhodné na akékoľvek iné poľnohospodárske aktivity.
<P>
Po štvrté, je potrebné prijať okamžité kroky na ochranu sektora oviec a kôz na úrovni Európskej únie. To zahŕňa predovšetkým zavedenie systému podpory príjmov výrobcov, aby mali motiváciu rozvíjať tento typ produkcie.
<SPEAKER ID="440" NAME="Ilda Figueiredo" LANGUAGE="PT">
Je veľmi dobre známe, že chov oviec a kôz je extrémne dôležitý predovšetkým v znevýhodnených a horských oblastiach, pretože pomáha udržať ľudí v regióne, prirodzene udržuje menej úrodné oblasti a chráni krajinu a citlivé ekosystémy. Tiež pomáha predchádzať lesným požiarom, napr. v mojej krajine.
<P>
Keď o tom hovoríme, produkcia v Európskej únii neuspokojuje dopyt a počet zvierat sa neustále znižuje. Preto je nevyhnutné prijať opatrenia, ktoré pomôžu zlepšiť príjem výrobcov a zvýšiť produkciu mäsa, mlieka, syra a ostatných produktov s cieľom pritiahnuť mladých farmárov do sektora a podporiť rodinné a malé a stredné podniky.
<P>
Je potrebná okamžitá akcia prijatím celej škály podporných opatrení, predovšetkým finančných, pričom treba mať neustále na pamäti vysoké výrobné náklady, epizootické ochorenia, ktoré často postihujú tieto zvieratá, a tiež nedostatok technickej podpory v rôznych oblastiach, predovšetkým lekárskej a veterinárnej podpory.
<P>
Musíme sa pozrieť na obrovskú priepasť medzi nízkymi cenami, ktoré sprostredkovatelia a veľké supermarkety platia výrobcom, a veľmi vysokými cenami pre konečných spotrebiteľov. To znamená, že Komisia a členské štáty musia priradiť absolútnu prioritu tomuto problému súvisiacemu s transparentnosťou cien v sektore.
<P>
Predovšetkým však musíme podporovať vytváranie asociácií, zaručiť spravodlivé ceny za mäso, mlieko a syry vyrábané v malých množstvách na lokálnych trhoch, a navzájom zblížiť výrobcov a spotrebiteľov.
<P>
Aby sme zastavili znižovanie produkcie ovčieho a kozieho mäsa, ktoré sa v Európskej únii deje od roku 2003, keď bola prijatá reforma spoločnej poľnohospodárskej politiky, zaviedla sa jednotná platobná schéma, a zrušilo sa prepojenie pridružených spoločností s výrobou, je potrebné prehodnotiť a zmeniť túto situáciu prijatím potrebných opatrení. Tieto opatrenia musia zahŕňať mimoriadnu podporu zavedenia elektronického identifikačného systému, ktorý, ako už bolo povedané, musí byť aspoň v tejto fáze dobrovoľný, aby výrobcovia neboli preťažení.
<P>
Musím tiež zdôrazniť dôležitosť ručenia dodatočných platieb výrobcom skutočne miestnych, tradičných a regionálnych plemien oviec a kôz. Tento typ produkcie musí byť zvýšený v horských a iných špecifických oblastiach s cieľom zachovať biologickú diverzitu v poľnohospodárstve a zachovať tieto zvieratá v citlivých oblastiach.
<P>
Na záver by som chcela znovu zdôrazniť, že je potrebné prostredníctvom škály opatrení podporiť výrobu tradičných syrov z mlieka týchto zvierat. Musíme uchovať remeselnícke postupy, ktoré prežili až do dnešného dňa a ktoré tvoria súčasť nášho kultúrneho dedičstva a musíme zaručiť, aby pastieri a ostatní výrobcovia mäsa a mlieka z oviec a kôz mali možnosť pokračovať vo výrobe syra a predávať ho spotrebiteľom na miestnych trhoch.
<P>
Musím poďakovať spravodajcovi za jeho správu.
<SPEAKER ID="441" NAME="Jean-Claude Martinez" AFFILIATION="NI">
- (FR) Vážený pán predsedajúci, pán komisár, riešime veľmi vážnu tému, konkrétne postupné vymieranie oviec a pastierov v Európe. Na svete je miliarda oviec, ale Európa má iba 97 miliónov, inými slovami, menej ako 10 %, a pokiaľ ide o samice oviec, situácia je ešte horšia, pretože ich je v Európe iba 67 miliónov. Nepochybne Veľká Británia vytvára ilúziu svojimi 15 miliónmi oviec a tiež Španielsko svojimi 16 miliónmi, a Írsko pána predsedu Parisha je sebestačné až do výšky 333 %. Francúzsko však zaznamenalo úbytok stád z takmer 13 mil. zvierat pred 25 rokmi na približne 8 miliónov v súčasnosti, a ich počet sa do roku 2015 ďalej zníži na slabých 5 miliónov. Vo Francúzsku pochádza jedno z dvoch skonzumovaných jahňacích stehien zo zahraničia. Ešte horšie je, že ovce produkujúce mlieko tiež vymierajú.
<P>
Samozrejme, príčiny sú dobre známe: veľké zvýšenie nákladov na krmivo, znížená úroveň spotreby, ťažký život chovateľov oviec, katarálna horúčka, klesajúce ceny, rozdelenie pomoci a predovšetkým bezcolný dovoz baraniny a jahňaciny z Nového Zélandu. Ročne prichádza z Nového Zélandu približne 227 000 ton, t. j. dvojnásobok úrovne produkcie Francúzska. V tomto prípade ovce nežerie vlk; ovce z Nového Zélandu žerú európske ovce. Pred približne stopäťdesiatimi rokmi mal Nový Zéland 1 milión kusov oviec; dnes je to 40 miliónov. Za ten istý čas klesol počet oviec vo Francúzsku z 30 miliónov na 8 miliónov.
<P>
Čo teda môžeme urobiť? Potrebujeme hlavný európsky plán pre odvetvie oviec a jahniat, ochotu zaplatiť dotáciu vo výške 15 EUR na každú ovcu produkujúcu mlieko a dotáciu pre ovce vo výške 125 % z dotácie na dobytok, pôžičky na modernizáciu budov pre dobytok, prakticky umiestnené bitúnky, Európsky fond pre poistenie rizika chovateľov dobytka, schému pomoci, a prečo nie štipendiá z programu Erasmus, aby sa mohli mladí pastieri naučiť svoje remeslo v Španielsku alebo Taliansku. Ďakujem vám, pán predsedajúci. Ak budeme mať ovce, budeme mať civilizáciu.
<SPEAKER ID="442" NAME="Neil Parish" AFFILIATION="PPE-DE">
Vážený pán predsedajúci, ďakujem vám. Pán Martinez, viem, že ovce z Nového Zélandu sú vinné v mnohých veciach, ale nevšimol som si, že by žrali iné, predovšetkým európske ovce!
<P>
Ale buďme vážni; ďakujem spravodajcovi za veľmi dobrú správu. Dovoľte mi zopakovať slová pána Nicholsona, že je vynikajúce vidieť vás tu, pán komisár, a som rád, že pochádzate z talianskej oblasti chovu oviec, takže som si istý, že budete schopný vniesť svetlo do celého projektu.
<P>
Chov oviec je veľmi dobrý nielen pre samotný chov, ale tiež pre životné prostredie, a dnes sme dosť veľa povedali o prostredí pre poľnohospodárstvo. Zelená krajina sa udržuje vďaka chovu oviec vo vysoko položených, horských alebo kopcovitých oblastiach ako je môj kraj, ktorý zastupujem - Exmoor, Dartmoor a Bodmin Moor.
<P>
Ovčie a jahňacie mäso je veľmi zdravé červené mäso. Je to mäso, ktoré bolo dochované na tráve, a keďže dnes žijeme v časoch, keď ľudia vravia, že na vytvorenie jedného kila proteínov je potrebných 8 kíl zrna, nesmieme zabúdať, že mäso zvierat chovaných na tráve je mimoriadne hodnotné.
<P>
Musíme s ním vyjsť von a urobiť mu marketing, pretože je to zdravé mäso, ktoré však potrebuje marketing, a v tejto súvislosti reagujem na správu spravodajcu a hovorím: marketing je mimoriadne dôležitý.
<P>
V skutočnosti by som rád videl formulár platieb za pastviny, aby chovatelia oviec ostávali so svojimi stádami na svahoch. Nechcem spojené platby, pretože som presvedčený, že jediné čo spôsobia je, že budú udržovať viac oviec, ako krajina potrebuje. Potrebujeme mať správny počet oviec v krajine, ale aj dobrú kvalitu oviec, ktorú môžeme náležite marketingovo predať.
<P>
Elektronické označovanie: nie sme na to pripravení. Keď je človek v hore v daždi hnanom vetrom, a snaží sa prečítať niečo na hypermoderných monitoroch, samozrejme, že sa to nebude dať. Zatiaľ neexistuje systém, ktorý by nespôsobil kolíziu počtu rôznych oviec. A nezabúdajme na to, že hovoríme o miliónoch a miliónoch oviec v Európskej únii. Jednoducho nie sme pripravení, a povedal by som: nechajme to na rok 2012 alebo ešte neskôr.
<SPEAKER ID="443" NAME="Rosa Miguélez Ramos" AFFILIATION="PSE">
(ES) Vážený pán predsedajúci, európsky sektor oviec a jahniat je už dlhé roky vo vážnej kríze, ktorá ho ženie na okraj priepasti, ako už bolo povedané.
<P>
Tradične nízka výnosnosť tohto sektora sa zhoršila zvýšením cien krmiva a tiež masívnym znížením spotreby týchto produktov.
<P>
Správa pána Aylwarda správne vykresľuje sektor a zdôrazňuje jeho kľúčovú úlohu pri podporovaní populácie v najcitlivejších a najzraniteľnejších oblastiach a pri zachovávaní prirodzeného životného prostredia obyvateľov.
<P>
Zdá sa, že je jasné, že ani trh ani aktuálna pomoc spoločnej poľnohospodárskej politiky nebude dostatočná na udržanie sektora nad vodou, predovšetkým preto, lebo aktuálne regulačné výrobné náklady spôsobujú stratu konkurencieschopnosti v porovnaní s dovážanými výrobkami, ktoré nemusia spĺňať rovnaké požiadavky.
<P>
Ak nebudeme konať, existuje tu vážne riziko, že tieto podniky zaniknú a s nimi aj jedna z najdôležitejších hospodárskych aktivít, ak nie jediná, v mnohých európskych vidieckych oblastiach, čo spôsobí vážny problém v súvislosti s riadením využívania pôdy.
<P>
Moja skupina podporuje spravodajcovu správu, a ak sme predložili pozmeňujúce a doplňujúce návrhy, urobili sme tak výlučne s cieľom zlepšiť ju. Starosti nám robia nielen tradičné plemená, ktoré sú celkom iste ohrozené, ale tiež samotné dobytkárstvo, ktoré je rovnako ohrozené.
<P>
Napriek tomu, že pán Smith si myslí, že ovce sú iba v Škótsku, niekoľko ich je aj v Španielsku. V skutočnosti sme druhým najväčším výrobcom po Veľkej Británii, ako bolo spomenuté, a myslíme si, že elektronický identifikačný systém je jediný spôsob ako zaručiť sledovateľnosť stád a jediný spôsob na zabezpečenie úplnej spoľahlivosti označovania v EÚ.
<P>
Moja skupina žiada o finančné mechanizmy Spoločenstva na uľahčenie jeho zavedenia v stanovenom termíne. Tiež chceme, aby Komisia začlenila do svojej stratégie pre tento sektor obnovenie činnosti pastierov, dojičov, strihačov, ktoré sú pred vymretím.
<SPEAKER ID="444" NAME="Zdzisław Zbigniew Podkański" AFFILIATION="UEN">
(PL) Vážený pán predsedajúci, pán komisár, situácia v sektora oviec a kôz dokazuje, že spoločná poľnohospodárska politika je v kríze. Ďalej dokazuje aj to, že poľnohospodárska politika nespĺňa očakávania a že jej zachovanie v súčasnej podobe bude mať za následok stratu bezpečnosti potravín.
<P>
Zažili sme krízu na trhu s obilninami, keď sa ukázalo, že je potrebné zobrať 2 900 000 hektárov z vyňatej pôdy. Potom sme mali krízu na mliečnom trhu spôsobenú reštriktívnou politikou a uvalením pokút na poľnohospodárov. Bolo potrebné rýchlo zvýšiť mliečnu kvótu o 2 %, čím sa znemožní náležité plnenie záväzkov v budúcnosti.
<P>
Zdá sa, že teraz máme krízu v sektore oviec a kôz. Situácia týkajúca sa koní a množstva plodín je tiež vážna. Stručne, je nutné zmeniť poľnohospodársku politiku, ale nie pod tlakom odvetvia. Nemôžeme dovoliť, aby boli na chovateľov a spotrebiteľov uvalené ďalšie bremená a platby. Mám na mysli napríklad elektronické značkovanie oviec.
<SPEAKER ID="445" NAME="Mairead McGuinness" AFFILIATION=" PPE-DE">
Vážený pán predsedajúci, rada by som vám poďakovala a privítala komisára. Ak to stále nebolo dostatočne jasne povedané, pán komisár, táto snemovňa vám odkazuje, že elektronické značkovanie je veľmi zlý nápad a je potrebné ho odložiť. Ak táto správa - a ďakujem pánovi Aylwardovi za prácu na nej - niečo dosiahne, dúfam, že dosiahne realistickejší pohľad na elektronické značkovanie oviec. Počuli ste dôvody - nie je to praktické, je to príliš drahé a chovatelia oviec jednoducho nebudú nosiť zariadenia so sebou.
<P>
Írski chovatelia oviec sú v súčasnosti nahnevaní - ako viete, hlasovali sme o Lisabonskej zmluve - a bolo by lepšie, keby Komisia povedala "Počúvnime ich a túto vec jednoducho odložme". Nepredkladajme ju.
<P>
Chcela by som povedať ešte niekoľko vecí o správe, ktorá podrobne opisuje problémy v sektore oviec a robí to naozaj veľmi dobre. Skutočným riešením pre chovateľov oviec sú lepšie trhové ceny a ak ich nedokážeme dosiahnuť, je potrebné lepšie rozdeliť cenu, ktorú my, spotrebitelia, zaplatíme za jahňa. Potrebujeme povzbudzovať mladých ľudí, aby začali jesť toto mäso, ktoré, ako ste počuli, je zdravým produktom. Takže opatrenia súvisiace s marketingovými iniciatívami sú veľmi dôležité.
<P>
Starosti mi robí článok 69. Jednoducho krížovo subvencujeme medzi poľnohospodármi a som si istá, že to poľnohospodári, ktorým boli zobraté peniaze, dobre prijmú.
<P>
Podporujem myšlienku environmentálne prepojenej platby, ale mám trochu obavy. Mali sme ich predtým a pre ne vznikli problémy v horských oblastiach. Potom sme - hádajte čo - platby rozdelili, a dúfali sme, že sa problém vyrieši, a teraz sa snažíme znovu zlučovať. Ale sektor oviec potrebuje dodatočné platby, aby poľnohospodári naďalej patrili do odvetvia, predovšetkým v citlivých oblastiach.
<P>
Prejdime k pracovnej skupine: nie som veľká fanúšička pracovných skupín, ale veľmi rada túto myšlienku podporím, ak spravodajca, ako sám povedal, v tom vytrvá a zabezpečí plnenie práce. Mohla by mi Komisia povedať, koľko ľudí, ak vôbec existujú, pracuje v Komisii pre ovčie mäso? Predpokladám, že veľmi málo. Myslím, že je to jedna osoba, ale rada by som to vedela.
<P>
Stručne, skúsenosti z Írska v správe o stratégii v chove oviec nie sú veľmi dobré. Pred rokom a pol bolo írskym farmárom s veľkými ováciami prisľúbených 28 miliónov EUR. Hádajte čo sa stalo. Do dnešného dňa dostali 9 000 EUR. Dúfam, že táto správa bude nápomocnejšia.
<SPEAKER ID="446" NAME="Giovanna Corda" AFFILIATION="PSE">
- (FR) Vážený pán predsedajúci, pán komisár, najskôr by som rada zagratulovala spravodajcovi, pánovi Aylwardovi, za prácu, ktorú vykonal na tejto správe, ktorej cieľom je oživiť sektor oviec a kôz v Európe. Tieto odvetvia sú skutočne ohrozené, pretože ich úroveň produkcie už niekoľko rokov neustále klesá.
<P>
Výrobcovia uprednostňujú prechod na iné typy výrobkov, pretože ceny dramaticky poklesli a už nedokážu zaručiť dostatočný príjem. Navyše európski spotrebitelia a obzvlášť mladá generácia stratili záujem o produkty tohto typu. Musíme oživiť tieto sektory, pretože nielen mäso, ale aj mlieko a syry sú prírodnými výrobkami našej zeme, a mali by sme ich propagovať. Je nevyhnutné, aby sme tieto sektory zachovali z množstva dôvodov.
<P>
Po prvé, mliečny sektor rovnako ako mäsový sektor, predstavujú tradíciu a zručnosti, ktoré by sme mali naďalej ponúkať našim spotrebiteľom. Po druhé, tieto dva sektory tiež poskytujú zamestnanie ľudí podieľajúcich sa na výrobe, spracúvaní a predaji výrobkov. Nemali by sme tiež zabúdať, že farmy s ovcami a kozami sa nachádzajú v izolovaných, horských alebo odľahlých oblastiach. Viem to preto, lebo som sa narodila na Sardínii, v regióne, ktorý dobre poznám, a kde sú príležitosti na diverzifikáciu veľmi obmedzené. Oveľa dôležitejšie však je, že ovce a kozy zohrávajú dôležitú úlohu pri ochrane životného prostredia. Preto musíme zaručiť, aby boli farmy s takýmto dobytkom zachované a aby sa trh s ovcami a kozami obnovil.
<SPEAKER ID="447" NAME="Czesław Adam Siekierski" AFFILIATION="PPE-DE">
(PL) Vážený pán predsedajúci, pán komisár, som presvedčený, že predložená správa obsahuje množstvo ustanovení, ktoré by po realizácii mohli byť prospešné pre budúcnosť sektora oviec a kôz v Európe. Opatrenie na zavedenie dodatočnej podpory pre chov oviec v hornatých regiónoch a v oblastiach, kde je chov oviec jedinou formou poľnohospodárstva, by podľa môjho názoru mohlo byť obzvlášť hodnotné.
<P>
Tento sektor nie je veľmi lukratívny a už dlhší čas zažíva problémy. Pokles produkcie a spotreby je sprevádzaný zvýšením dovozu a výrobných nákladov. Okrem toho vypuknutie katarálnej horúčky oviec a následné obmedzenia pohybu zvierat a ich uvádzania na trh spôsobilo dodatočné socioekonomické ťažkosti.
<P>
Bolo by dobré zdôrazniť, že problémy sektora okrem iného pramenia v rozdelení platieb a produkcie. Mali by sa navrhnúť podporné nástroje s cieľom opätovne vytvoriť stáda oviec a kôz v Únii. Nedokážem si predstaviť situáciu, keď by ovce úplne zmizli z horskej krajiny: celkom zreteľne sú súčasťou tejto krajiny.
<P>
Keď vezmeme do úvahy finančnú situáciu sektora, je ťažké zdôvodniť zavedenie elektronického značkovania oviec a kôz. Opäť treba povedať, že náklady na zavedenie nových čipov by museli niesť poľnohospodári EÚ. Som presvedčený, že by sme sa namiesto toho mali zameriavať na spôsoby zvýšenia jahňacieho a kozieho mäsa. Oba typy sú veľmi prospešné z pohľadu výživy.
<SPEAKER ID="448" NAME="Marios Matsakis" AFFILIATION="ALDE">
Vážený pán predsedajúci, pre chovateľov oviec v mojej krajine, na Cypre, boli za posledný rok najväčším problémom mätúce a, ako sa ukázalo, zjavne nesprávne výsledky súvisiace s diagnózou slintačky a krívačky, ktoré poskytlo referenčné laboratórium pre ochorenia zvierat vo Veľkej Británii. Komisia používa toto laboratórium pre ochorenia zvierat ako referenčné laboratórium. Poskytnuté výsledky viedli k zabitiu tisícov kusov zvierat a ku katastrofe množstva chovateľov oviec na ostrove.
<P>
Všimol som si, že ide o to isté laboratórium, z ktorého niekoľko mesiacov predtým unikol vírus a spôsobil vypuknutie ochorenia vo Veľkej Británii s devastujúcimi dôsledkami pre poľnohospodárov.
<P>
Chcel by som požiadať Komisiu, aby si našla chvíľu čas a kritickejšie sa pozrela na dodržiavanie noriem vybratého referenčného laboratória pre ochorenia zvierat s cieľom ubezpečiť sa, že jeho vedecká dôveryhodnosť je na požadovanej najvyššej úrovni.
<SPEAKER ID="449" NAME="Wiesław Stefan Kuc" AFFILIATION="UEN">
(PL) Vážený pán predsedajúci, pán komisár, je mi ľúto, ale musím povedať, že správa pána Aylwarda sa viac zaoberá záchranou sektora oviec a kôz v Európe ako zaručením jeho budúcnosti.
<P>
Sotva sme si všimli, že ovce a kozy, rovnako ako kone, prakticky zmizli z krajiny. Nie je viac počuť cengot zvoncov alebo štekajúcich psov. Výrobky vyrábané z miestnych surovín tiež miznú. Hovorím o výrobkoch ako mlieko, mäso, vlna a koža.
<P>
Som presvedčený, že stále máme šancu zachrániť chov týchto zvierať, minimálne v niektorých konkrétnych oblastiach. Ak sa nám nepodarí realizovať aspoň opatrenia navrhované spravodajcom, budú zoo jediným miestom, kde budeme môcť v budúcnosti vidieť tieto zvieratá. Ak produkcia nie je zisková, môžeme, samozrejme, nakupovať dodávky z Nového Zélandu, Austrálie a iných krajín. Mali by sme sa však snažiť zachrániť našu vlastnú faunu, ktorej súčasťou sú aj ovce a kozy. Je dôležité, aby sme to mali na pamäti.
<SPEAKER ID="450" NAME="Antonio Tajani">
člen Komisie. - (IT) Vážený pán predsedajúci, dámy a páni, zdá sa, že všetci na tomto zasadnutí pochádzajú z regiónov, kde existuje pastierske poľnohospodárstvo a že je tu vážny záujem o sektor oviec a kôz. Z tohto dôvodu musím - a určite budem - informovať moje kolegyne pani Fischerovú Boelovú a pani Androullu Vassiliouovú o všetkom, čo bolo povedané v tejto snemovni a o všetkých požiadavkách poslancov.
<P>
Pani McGuinnessová, plne chápem postoj Parlamentu v súvislosti s citlivou otázkou značkovania. Ako som už povedal, budem informovať komisára zodpovedného za názory, ktoré dnes večer vyjadrili niektorí poslanci. Chápem obavy parlamentu, a dúfam, že spolu s komisárkou Fischerovou Boelovou dokážeme nájsť pozitívne riešenie.
<P>
Som presvedčený a verím, že po dokončení rozpravy v Parlamente a Rade poskytne kontrola stavu primeranú odpoveď na mnohé obavy o budúcnosť sektora oviec a kôz, ktoré vzniesol spravodajca a ktoré vyplynuli z rozpravy poslancov.
<P>
Riešenia niektorých otázok budú k dispozícii v blízkej budúcnosti. Pracujeme na dosiahnutí dohody o poľnohospodárskych aspektoch v rozvojovom programe z Dauhy, ktorý by mala byť dokončený pred letnými prázdninami. Malo by to vniesť viac svetla do otázky, ktorú spravodajca vzniesol v súvislosti s citlivými produktmi.
<P>
Pokiaľ ide o podporu, sme otvorení všetkým konštruktívnym návrhom, ale ako som už povedal, sme zaviazaní zásade cielenej podpory produktov Spoločenstva jasne identifikovateľnej kvality.
<P>
Ďalšia otázka sa objavila v súvislosti s budúcnosťou sektora, ktorý ja osobne - ale tiež ostatní komisári - považujem za absolútne nevyhnutný pre hospodárstvo Európskej únie, ale predovšetkým niektorých horských regiónov a regiónov s obzvlášť náročným hydrogeologickým systémom.
<P>
Preto by som chcel odpovedať na návrh vytvoriť skupinu zástupcov Komisie a členských štátov na monitorovanie rozvoja v tomto sektore. Pokiaľ ide o vytvorenie takejto skupiny, netreba hovoriť, že komentáre a návrhy členských štátov a zúčastnených strán Komisia vždy víta a som presvedčený, že by mala byť otvorenejšia požiadavkám v rámci Európskej únie. Napriek tomu v rámci Komisie už existujú viaceré orgány so zodpovednosťou v tomto odvetví.
<P>
Riadiaci výbor pre ovce a kozy vydáva stanoviská k právnym predpisom súvisiacim s týmto odvetvím. Prognostická skupina pre ovčie a kozie sektory sa skladá z odborníkov na trh a stretáva sa dvakrát do roka s cieľom prerokovať trhové trendy a predpovede. Zábery z týchto stretnutí sa predkladajú Poradnej skupine pre ovčie a kozie mäso, ktorá sa tiež stretáva dvakrát do roka a zastupuje celý sektor, od farmy až po vidličku. Táto posledná skupina tiež diskutuje o širokom množstve tém, ktoré ich členovia môžu navrhnúť na začlenenie do programu.
<P>
Zdá sa mi, že vytvorenie ďalšej pracovnej skupiny by predstavovalo dodatočné administratívne zaťaženie a v skutočnosti by zduplikovalo funkciu existujúceho systému riadenia: v skutočnosti by to bolo v rozpore s cieľom zjednodušiť spoločnú poľnohospodársku politiku.
<P>
Napriek tomu som pripravený - a som presvedčený, že dokážem pani komisárku Fischerovú Boelovú presvedčiť - preskúmať možnosti v rámci súčasného rámca.
<SPEAKER ID="451" NAME="Liam Aylward">
spravodajca. - Vážený pán predsedajúci, bolo odo mňa nedbalé, že som zabudol privítať nového komisára, poďakovať mu a zaželať mu všetko dobré. Tiež by som, samozrejme, rád poďakoval všetkým rečníkom, predovšetkým tieňovým spravodajcom, ktorí dnes večer vystúpili so svojimi príspevkami.
<P>
Tiež by som chcel poďakovať slovinskému predsedníctvu za podporu počas posledných šiestich mesiacov, keď súhlasilo, aby sa otázka rozvoja sektora oviec zaradila do marcového programu Rady ministrov poľnohospodárstva. Toto poskytne ministrom poľnohospodárstva Spoločenstva príležitosť diskutovať o kríze.
<P>
Tiež ďakujem predsedovi Výboru pre poľnohospodárstvo a rozvoj vidieka, pánovi Neilovi Parishovi, ktorý bol veľmi nápomocný a podporujúci.
<P>
V krátkosti by som sa ešte chcel vrátiť k pozmeňujúcim a doplňujúcim návrhom a záležitostiam, ktoré tu boli prednesené dnes večer. Vypočul som si názor Komisie súvisiaci s realizáciou pracovnej skupiny. Teraz viem, že mám pravdu, pretože sú proti. Považujem za veľmi ťažké súhlasiť s pozmeňujúcim a doplňujúcim návrhom č. 2. Niektoré návrhy mi boli predložené. Ak môžeme získať náležité znenie, nemám s tým problém, ale nebudem znižovať dôležitosť toho, čo sa tu snažíme dosiahnuť.
<P>
Môj názor na elektronickú identifikáciu boj vždy jednoznačný. Som proti - nielen pre potrebné vysoké náklady - ale aj pre to, že výhody nie sú overené a že tu existujú ťažkosti s realizáciou. Vždy som však tvrdil, že každý členský štát by mal maž možnosť zaviesť systém dobrovoľne. Preto nemôžem podporiť pozmeňujúci a doplňujúci návrh č. 4, ale môžem podporiť pozmeňujúci a doplňujúci návrh č. 1 skupiny PPE-DE, ktorý odkladá realizáciu systému najskôr do roku 2010.
<P>
Všetky ostatné navrhované pozmeňujúce a doplňujúce návrhy prijímam. Nebudem cez ne teraz prechádzať, ale prijímam pozmeňujúce a doplňujúce návrhy 6, 7, 8, 9, 3 a 5.
<P>
Myslím si, že stojí za to spomenúť, že v roku 2003 bolo stanovené, že ktorýkoľvek sektor v spoločnej poľnohospodárskej politike čeliaci ťažkostiam alebo znevýhodneniu bude v kontexte kontroly stavu spoločnej poľnohospodárskej politiky uprednostnený. Rád by som požiadal komisára pre poľnohospodárstvo, aby pri ďalšej kontrole zaručil komplexné riešenie záujmov sektore oviec a kôz.
<P>
Nakoniec by som rád využil túto príležitosť a zaželal francúzskemu predsedníctvu veľa šťastia počas nasledujúcich šiestich mesiacoch. Bude to veľmi dôležité pre túto správu. Stretol som sa s francúzskym ministrom poľnohospodárstva pánom Barnierom, ktorý sa už teraz zaviazal diskutovať o týchto sektoroch na novembrovom stretnutí Rady ministrov poľnohospodárstva. Som presvedčený, že minister, ktorý veľmi dobre chápe výzvy, ktorým sektor oviec a kôz čelí, urobí maximum, aby zaručil vykonanie realizáciu výsledkov tejto správy o budúcnosti sektora oviec a kôz v kontexte kontroly stavu spoločnej poľnohospodárskej politiky.
<SPEAKER ID="452" NAME="Predsedajúci">
Rozprava sa skončila.
<P>
Hlasovanie sa uskutoční vo štvrtok 19. júna 2008.
<P>
Písomné vyhlásenia (článok 142)
<SPEAKER ID="453" NAME="Andrzej Tomasz Zapałowski  " AFFILIATION="UEN">
písomne. - (PL) Chov oviec je jedným zo sektorov živočíšnej výroby, ktorému sa v porovnaní s chovom ošípaných alebo dobytka venovalo v poslednom čase menej pozornosti.
<P>
Chov oviec je však obzvlášť dôležitý v krajinách s ťažkými geografickými podmienkami. Je tiež dôležitý pre regióny, kde je z dôvodu historickej tradície chov a konzumácia jahňaciny dôležitá pre obyvateľstvo.
<P>
Je potrebné vynaložiť starostlivosť s cieľom zaručiť, aby tento sektor neskolaboval. Obzvlášť to platí v súčasnosti, keď sme svedkami prudkého nárastu cien potravín. Jednoducho si nemôžeme dovoliť obmedziť túto výrobu.
<P>
Plne podporuje spravodajcov návrh zaviesť dodatočné platby pre tradičné horské plemená s cieľom ochrániť ovce v citlivých oblastiach. Tiež podporujem návrh na identifikáciu baraniny logom EÚ s cieľom odlíšiť ju od produktov pochádzajúcich z tretích krajín. Sme morálne zaviazaní pomáhať občanom Európy rozlíšiť medzi dobrými potravinami a potravinami, ktoré možno nespĺňajú európske normy.
