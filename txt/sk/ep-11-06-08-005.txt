<CHAPTER ID="005">
Nový viacročný finančný rámec (VFR) pre konkurencieschopnú, udržateľnú a inkluzívnu Európu (pokračovanie rozpravy) 
<SPEAKER ID="053" NAME="Predseda">
Pokračujeme v rozprave o správe pána Garrigu Polleda o novom viacročnom finančnom rámci (VFR) pre konkurencieschopnú, udržateľnú a inkluzívnu Európu.
<SPEAKER ID="054" NAME="François Alfonsi" AFFILIATION="Verts/ALE">
(FR) Ďakujem pánovi Garrigovi Polledovi a blahoželám mu k jeho práci na správe, ktorá je ambicióznym súhrnom s pohľadom do budúcnosti.
<P>
Správa pána Garrigu Polleda skutočne požaduje väčšie zdroje, aby Únia mohla lepšie vykonávať ciele stanovené v Lisabonskej zmluve. Nástojčivo nastoľuje otázku vlastných zdrojov a tým vlastne aj otázku, či môže naša inštitúcia slobodne vykonávať svoj základný politický akt, čiže hlasovanie o vlastnom rozpočte. Navrhuje predĺženie a rozšírenie spoločných politík, najmä politiky súdržnosti, ktorá v minulosti významne prispela k tomu, že Európska únia sa stala modelom spolupráce a porozumenia medzi národmi, v čom by mohla pokračovať aj v budúcnosti.
<P>
Keď bude Európsky parlament vypočutý, politika súdržnosti sa v budúcom viacročnom finančnom rámci bude môcť posunúť do novej fázy vďaka vytvoreniu prechodných regiónov. Pre tento fond preto navrhujeme nový balík, ktorý posilní rovnaké príležitosti všetkých našich európskych území bez ohľadu na ich hospodársku minulosť, bez ohľadu na ich znevýhodnenie v porovnaní s rozvinutejšími regiónmi a bez ohľadu na to, aké ohrozené môžu byť súčasnou hospodárskou krízou alebo akoukoľvek krízou, ktorá nás môže v budúcnosti postihnúť.
<P>
Súdržnosť jednotlivých území Európskej únie je kľúčovým strategickým cieľom, od ktorého závisí samotná budúcnosť Európy. Predložené návrhy sú krokom správnym smerom, a ak sa uplatnia, položia pevné základy pre budúcnosť.
<P>
Vážený pán predseda, hlasovanie o správe pána Garrigu bude jednoduché. Bude to rozhodnutie pre Európu, ktorá napreduje, hlasovanie ľudí, ktorí bez ohľadu na svoju politickú príslušnosť veria v budúcnosť Európy.
<SPEAKER ID="055" NAME="Ilda Figueiredo" AFFILIATION="GUE/NGL">
(PT) V čase vážnej hospodárskej krízy v eurozóne, ktorá je dôsledkom neoliberálnych politík a nedostatočnej solidarity a hospodárskej a sociálnej súdržnosti, je neprijateľné, že sa nepresadzuje obrat a zmena v oblasti politík Európskej únie a jej finančných zdrojov.
<P>
V stave hospodárskej a sociálnej krízy je jednou z najdôležitejších otázok dosiahnutie nového viacročného finančného rámca, v ktorom sa výrazne zvýši rozpočet Únie v oblasti hospodárskej a sociálnej súdržnosti, pričom povinné vnútroštátne príspevky sa znížia najviac na 10 % predloženého projektu, najmä pokiaľ ide o krajiny s najväčšími finančnými ťažkosťami, rámca, ktorý podporí investície, verejné služby, výrobu, vznik pracovných miest s právami a odstránenie chudoby, sociálnej nerovnosti a všetkých druhov diskriminácie, najmä diskriminácie na základe pohlavia. Treba tiež presadzovať mier, spoluprácu a rozvojovú pomoc a výrazne znížiť vojenské výdavky a výdavky na zastúpenie v zámorí.
<P>
Vzhľadom na všetky tieto dôvody sa domnievame, že správa má veľmi ďaleko k tomu, čo je potrebné pre lepšiu a spravodlivejšiu budúcnosť Európy a jej občanov.
<SPEAKER ID="057" NAME="Predsedajúci">
Dámy a páni, všetci isto pochopíte, ak pri preberaní predsedníctva schôdze vyjadrím zármutok a ohromenie nad úmrtím Jorgeho Semprúna, ktorý zomrel pred niekoľkými hodinami vo veku 87 rokov.
<P>
V osobe Jorgeho Semprúna si pripomíname človeka, ktorý bol uväznený v koncentračnom a vyhladzovacom tábore Buchenwald, človeka, ktorý bojoval proti nacistom vo Francúzsku a proti Frankovej diktatúre v našej krajine Španielsku.
<P>
Pripomíname si tiež výnimočného, politicky angažovaného spisovateľa, ktorý spolupracoval najmä na našom programe Európskej knižnej ceny, a oddaného proeurópskeho politika.
<P>
Smútim nad jeho smrťou ako kolega a priateľ a chcem požiadať pána predsedu Buzeka, aby jeho rodine a španielskej vláde zaslal vyjadrenie úprimnej sústrasti a podpory, s ktorým sa tu isto všetci stotožňujeme.
<P>
(potlesk)
<SPEAKER ID="058" NAME="Lorenzo Fontana" AFFILIATION="EFD">
(IT) Niet pochýb o tom, že čelíme jednému z najkritickejších okamihov v hospodárskych dejinách Európskej únie. Výbor, ktorý sa nám podarilo zostaviť v priebehu tohto roka, má určite práve z tohto dôvodu zásadnú úlohu.
<P>
Nie sme zaujatí voči zvyšovaniu rozpočtu, domnievame sa však, že je potrebné preskúmať, kde sa dajú vykonať škrty. Je zrejmé, že európsky rozpočet sa musí znížiť, pretože európske finančné prostriedky sa niekedy, žiaľ, nepoužívajú správnym spôsobom. Možno práve pre to, ako sa tieto prostriedky využívajú, v skutočnosti mnoho európskych občanov prestáva veriť, že Európska únia je užitočná.
<P>
Chceli by sme vás napríklad upozorniť na rôzne finančné prostriedky určené na politiku rozšírenia - niekedy nevieme, kde končia. Čo sa dá povedať o nevyčísliteľných sumách vynaložených na integráciu, prostredníctvom ktorých sa dosiahlo tak málo? Existujú aj niektoré čestné regióny, ktoré o tieto finančné prostriedky nežiadajú, a tieto prostriedky sa potom pridelia iným regiónom, ktoré ich buď nevyužijú, alebo ich využijú nedostatočne, či na nie celkom legitímne účely.
<P>
Chceme požiadať, aby sa na celú túto otázku sústredila maximálna pozornosť a aby sa podnikli kroky na obnovenie dôveryhodnosti Európy, a to aj prostredníctvom prísnych opatrení.
<SPEAKER ID="059" NAME="Frank Vanhecke" AFFILIATION="NI">
(NL) Samozrejme, budem sa musieť obmedziť len na niekoľko zásadných poznámok.
<P>
Po prvé, napriek rozsahu tejto správy v nej neviem nájsť jeden jediný vážny pokus o predloženie návrhov na štrukturálne úspory, napríklad na zrušenie, podľa môjho názoru, úplne zbytočných európskych inštitúcií, akými sú Európsky hospodársky a sociálny výbor, Výbor regiónov a pekná hŕstka všelijakých ďalších európskych agentúr. Niet tam ani pokusu položiť si otázku, či by nebolo rozumnejšie, keby sa Európa obmedzila na istý počet starostlivo vymedzených základných úloh. Práve naopak.
<P>
Po druhé, úplne ma striasa pri opakovaných návrhoch, aby EÚ zaviedla vlastné dane alebo aby vydala európske vládne dlhopisy, ktoré bude skôr či neskôr musieť niekto splatiť. Správa tvrdí, že opatrenia tohto druhu by nezvýšili celkové daňové zaťaženie občanov, čo je, samozrejme, lož a podvod najhrubšieho zrna. Okrem toho by to ešte viac ohrozilo posledné zvyšky dohľadu a kontroly členských štátov nad horúčkovitým míňaním európskych inštitúcií.
<P>
To sú základné dôvody, prečo v žiadnom prípade nemôžem podporiť túto správu.
<SPEAKER ID="060" NAME="Marian-Jean Marinescu" AFFILIATION="PPE">
(RO) Súčasné problémy, ktorým čelí Európska únia, si vyžadujú pevnú a trvalú reakciu na úrovni EÚ. Reakciou na tieto problémy je stratégia do roku 2020, ktorá vznikla ako nástroj na oživenie a posilnenie Európy. Správa, ktorá bola dnes predložená, kladie túto stratégiu spolu s novou situáciou, ktorú priniesli oblasti právomocí a politík ustanovené Lisabonskou zmluvou, do centra navrhovaného nasledujúceho viacročného finančného rámca.
<P>
V čase, keď mnohé členské štáty stoja pred zložitými fiškálnymi úpravami, musí rozpočet EÚ, ktorého 95 % sa využíva na investície, poskytovať veľmi vysokú mieru európskej pridanej hodnoty. Správa žiada pokračovanie dvoch mimoriadne dôležitých európskych politík - spoločnej poľnohospodárskej politiky a politiky súdržnosti - aspoň na ich súčasnej úrovni. Prideľovanie prostriedkov v rámci týchto politík musí byť založené na nových kritériách, ktoré zabezpečia riadne využívanie zdrojov na dosiahnutie maximálnej účinnosti a dodržiavanie kritérií zbližovania a súdržnosti.
<P>
Rozšíriť sa musí dopravná a energetická politika. Prideľovanie finančných prostriedkov na výskum a vývoj na európskej aj vnútroštátnej úrovni musí zabezpečiť pokrok všetkých európskych politík. Sedemročné obdobie, návrh novej štruktúry a väčšia pružnosť poskytujú ďalšiu istotu pri prispôsobení sa meniacim sa prioritám a pri ich vykonávaní. V záujme stability je potrebné prehodnotiť systém prostriedkov rozpočtu EÚ s cieľom nahradiť súčasné vnútroštátne príspevky európskymi zdrojmi.
<P>
Európska rada nedávno prijala ambiciózne ciele na rozvoj EÚ. Tá istá Rada musí uznať, že zvýšenie rozpočtu o 5 %, ktoré navrhuje správa, je minimálnou podmienkou dosiahnutia týchto cieľov. Na vykonávanie nadchádzajúceho viacročného finančného rámca sa musí zaviesť taký systém hospodárskeho riadenia, ktorý dokáže zabezpečiť finančnú stabilitu potrebnú na vykonávanie európskych politík. Chcel by som zablahoželať pánovi spravodajcovi Salvadorovi Garrigovi.
<SPEAKER ID="061" NAME="Eider Gardiazábal Rubial" AFFILIATION="S&amp;D">
(ES) Na úvod svojho vystúpenia by som rada ocenila činnosť spravodajcu a všetkých členov Osobitného výboru pre politické výzvy a rozpočtové prostriedky trvalo udržateľnej Európskej únie po roku 2013 (výbor SURE). Musím oceniť predovšetkým odhodlanie, s akým sa počas uplynulého roka usilovali dosiahnuť v Parlamente väčšinovú dohodu a väčšinovú podporu pre správu, ktorú dnes predkladáme. Táto správa predstavuje plán, ktorý musí Európska únia nasledovať, ak chceme splniť politické, hospodárske a sociálne ciele, ktoré sme si stanovili, a tiež ak chceme prekonať problémy, ktorým budeme čeliť v nadchádzajúcich rokoch. Je to scenár, ktorého sa musíme držať, aby sme sa vymanili z krízy a aby sme zabezpečili inteligentný, udržateľný a integrovaný rast, ktorý ustanovuje stratégia Európa 2020.
<P>
Ak sa zhodneme na tom, že hodnota Európskej únie je omnoho vyššia ako súčet 27 členských štátov, z ktorých sa skladá, ak sme za kvalitné a zodpovedné poľnohospodárstvo, ak chceme dosiahnuť rozvojové ciele tisícročia, ak chceme našim susedom v Stredozemí pomôcť pri prechode k demokracii, ak chceme naďalej investovať do výskumu a inovácií, ak chceme ďalej bojovať proti zmene klímy a investovať do vzdelávania, odbornej prípravy a grantov programu Erasmus, ak stále veríme v politiku súdržnosti ako nástroja trvalo udržateľného rozvoja a solidarity medzi našimi krajinami a ak stále podporujeme napríklad transeurópske energetické a dopravné siete, skrátka, ak stále chceme viac Európy, potom musíme žiadať zvýšenie rozpočtu Európskej únie.
<P>
Preto v tejto správe vystríhame, že bez dostatočných zdrojov nebudeme schopní dosiahnuť ciele, ktoré sme si stanovili. Vieme, že niektorí členovia Rady nesúhlasia so zvýšením rozpočtu - videli sme to aj tu. Neboli zaň ani v čase hospodárskeho rozmachu. Teraz hovoria, že je to pre krízu, ale škrty chceli aj počas rokovaní o súčasnom finančnom výhľade. Žiadame preto Radu, keď nesúhlasí so zvýšením rozpočtu, aby nám povedala, ktoré ciele nemajú byť splnené.
<P>
V tejto správe nestanovujeme len politiky, ktoré chceme vykonávať. Ukazujeme tiež, ako ich financovať, a otvárame diskusiu o vlastných zdrojoch. Táto diskusia, ktorej cieľom je skoncovať so scestnou debatou o čistých prispievateľoch, sa usiluje o financovanie bez almužien, financovanie bez výnimiek, financovanie, ktoré bude spravodlivé. Predložili sme viacero možností, ako to dosiahnuť, ale ja uprednostňujem jednu z nich a pán komisár Lewandowski veľmi dobre vie, ktorá to je. Je to daň z finančných transakcií, ktorú v mnohých našich krajinách poznajú pod názvom daň Robina Hooda. Táto daň by umožnila získať 200 až 300 miliárd EUR. Táto daň trestá špekulantov a donútila by každého, kto profitoval z hazardu s našimi peniazmi, aby za to zaplatil. Táto daň by zvýšila transparentnosť a obmedzila finančné špekulácie a predovšetkým by nepostihla občanov, pretože by donútila tých, ktorí sú priamo zodpovední za krízu, aby platili za svoju bezuzdnosť.
<P>
Skutočne vás žiadame iba o jednu vec: aby ste si stanovili vyššie ciele. Žiadame vás, aby ste si stanovili vyššie ciele a zabezpečili, aby európsky projekt pokračoval na svojej ceste a nezastavil sa, pretože to by nás stálo budúcnosť.
<SPEAKER ID="062" NAME="Alexander Alvaro" AFFILIATION="ALDE">
(DE) Narodil som sa v Európskej únii v roku 1975 a táto skutočnosť odvtedy formovala môj politický život. O to viac ma bolí, keď musím celú vec schladiť.
<P>
Keď sa hovorí o zvýšení, diskusia musí viesť k úvahám o správnom využití prostriedkov. Hoci je správa ambiciózna v úsilí získať v Parlamente podporu čo najširšej väčšiny, domnievam sa, že jej chýba ambicióznosť v cieľoch a zámeroch, ktoré sa snaží dosiahnuť vo svojej súčasnej podobe.
<P>
Poľnohospodársky a štrukturálny rozpočet zostal nedotknutý. Požaduje sa však viac peňazí na výskum a vývoj. Jediná reakcia, ktorá Parlamentu a správe napadne, je viac peňazí, niet však jasnej zmienky o tom, kde sa tieto peniaze majú vziať. Počúvame tu slová o vlastných zdrojoch Únie, nikde sa však nedefinuje, čo za prostriedky to vlastne sú.
<P>
Keby ľudia skutočne chceli štrukturálne reformy, mohli by si osvojiť napríklad návrh Davida Camerona, podľa ktorého treba v Rade prísť a povedať: financovanie sa zmrazí, ale žiadame, aby sa nevyužité prostriedky dali preniesť do ďalšieho rozpočtového roku, aby sme ich mohli ďalej využívať na uskutočniteľné projekty a mohli ušetriť peniaze.
<P>
Budúca životaschopnosť EÚ by sa nemala merať desatinnými miestami. V tejto súvislosti som súčasnou správou viac ako sklamaný.
<SPEAKER ID="063" NAME="Derk Jan Eppink" AFFILIATION="ECR">
Pán Daul sem dnes ráno pribehol, aby v pléne hovoril o potrebe väčšieho rozpočtu EÚ, ale bežal tak rýchlo, že mu nestačil dych a musel prestať rečniť. Veľmi dobre to odráža rozpravu o viacročnom rozpočte.
<P>
Rozpočet EÚ je viazaný na úrovni približne 1 % HDP EÚ. Komisia a Parlament vravia: "to nestačí, chceme viac peňazí". EÚ však nedokáže využiť peniaze, ktoré má k dispozícii. Miliardy eur v regionálnych kohéznych fondoch zostávajú nevyčerpané. Časť prostriedkov sa musí vrátiť členským štátom. Tak načo potrebujete viac peňazí, keď nedokážete minúť tie, čo máte?
<P>
Ale potom sa ukáže, že v Parlamente máme zopár "Pavlovovcov": pán Schulz, pán Daul, pán Verhofstadt - všetci sú už neprítomní -, utiekli namiesto toho, aby tu presadzovali kvalitu namiesto kvantity rozpočtu napríklad obmedzením regionálnych a kohéznych fondov na chudobnejšie členské štáty, čím by sa ušetrilo 30 % týchto prostriedkov, a investovaním týchto peňazí do inovácií a politík orientovaných na budúcnosť. Som si však istý, že Pavlovovci v EÚ neskôr v tomto roku opäť narazia na múr Rady EÚ.
<SPEAKER ID="064" NAME="Isabelle Durant" AFFILIATION="Verts/ALE">
(FR) Je zrejmé, ako už bolo povedané, že vnútroštátne rozpočty sa nachádzajú v ťažkostiach z rôznych dôvodov, ktoré sú sčasti rovnaké, sčasti rozdielne, všetky však vyhrotila kríza. Stav rozpočtu treba riešiť v každej našej krajine bez ohľadu na to, aká väčšina je vo vláde.
<P>
Máme dve možnosti. Jednou možnosťou je, že všetci budú konať samostatne, budú sa snažiť zosúladiť výdavky a príjmy, v niektorých prípadoch, ako som počula, vzývať úsporné opatrenia ako cieľ sám osebe, uskutočňovať obrovské škrty vo verejných výdavkoch a sociálnych dávkach a zhoršovať tak situáciu občanov.
<P>
Ja by som sa prihovárala za druhú možnosť, čiže za spojenie nášho rozpočtového úsilia, zavedenie rozpočtovej solidarity, využitie možnosti vlastných zdrojov predovšetkým prostredníctvom dane z finančných transakcií. To je účelom vzájomného dopĺňania rozpočtov, ktoré chceme dosiahnuť prostredníctvom tejto konferencie v podobe dohovoru, pričom ide o návrh, ktorý sme Rade predložili počas zmierovacieho postupu a ktorý opakujeme v tejto správe.
<P>
Európska únia, národné parlamenty a vlády musia spolupracovať, aby našli spôsob, ako spojiť naše výdavky a rozpočtové prístupy. Nemôžeme chcieť, aby sa vlk nažral a koza zostala celá. Nemôžeme škrtať a zároveň investovať do infraštruktúry. Nedá sa prispievať menej a dostať viac. Myslím si, že model dialógu v podobe dohovoru vlád, Európskej únie, národných parlamentov a Európskeho parlamentu je správnou cestou k obnove dôvery v Európu v súčasnosti aj z dlhodobého hľadiska.
<SPEAKER ID="065" NAME="Cornelis de Jong" AFFILIATION="GUE/NGL">
(NL) Toto je veľmi zlá správa, ktorá si zaslúži, aby sme ju hneď hodili do koša. Teraz, keď ľudia všade znášajú neuveriteľne bolestné úsporné opatrenia, zostáva rozum stáť nad tým, že v Európskej únii navrhujeme čerpať ešte viac finančných prostriedkov. Keď pomyslím na to, že sa takto správame, keď by všetko mohlo byť inak: dosť bolo rozhadzovania peňazí, stačilo financovania cyklistických chodníkov a stánkov s palacinkami v krajinách ako Holandsko. Naše štrukturálne fondy by sme mali sústrediť na najchudobnejšie krajiny a v ostatných členských štátoch iba na inovačné projekty celoeurópskeho významu.
<P>
Podľa správy by všetko malo zostať tak, ako je: požaduje sa viac peňazí pre Európsky poľnohospodársky fond pre rozvoj vidieka, nenavrhujú sa žiadne reformy štrukturálnych fondov, nikde nie sú konkrétne návrhy na vyššiu účinnosť. Tento Parlament by sa mal za seba hanbiť, a to najmä Skupina Aliancie liberálov a demokratov za Európu a Poslanecký klub Európskej ľudovej strany (kresťanských demokratov). Hľa, kým vláda pána Rutteho v Holandsku necháva chorých a postihnutých v zime na ulici, tie isté skupiny majú v Parlamente vo vrecku obrovskú dieru. Doma majstri úsporných opatrení, v Bruseli rozhadzujú vo veľkom. To je škandál!
<SPEAKER ID="066" NAME="Claudio Morganti" AFFILIATION="EFD">
(IT) Rád by som zdôraznil niekoľko hľadísk tejto dôležitej správy, počínajúc systémom príjmov Európskej únie.
<P>
Dnes je jasné, že v súčasnom mechanizme existuje priveľa nezrovnalostí, z ktorých najznámejšou je nápravný mechanizmus Spojeného kráľovstva. Neskôr sa pridali rôzne ďalšie nápravy a náhrady, vďaka čomu je mechanizmus príjmov EÚ úplne nespravodlivý a vôbec nie je transparentný.
<P>
Teraz by bolo lepšie smerovať k priamemu systému príjmov založenému výlučne na hrubom domácom produkte členských štátov alebo k spoločnej a zjednotenej forme príjmov, akou je napríklad daň z pridanej hodnoty. Samozrejme, európski občania nesmú znášať žiadne ďalšie zaťaženie a Európa nemá nahradiť daňové politiky členských štátov, ktoré musia zostať v tejto oblasti nezávislé a absolútne zvrchované.
<P>
Správa ustanovuje rôzne priority, niektoré sú dôležité, iné menej dôležité, ale v každom prípade sú všetky veľmi nákladné. Zdroje môžeme získavať prostredníctvom takých nástrojov ako projektové dlhopisy a európske dlhopisy, ktoré sa však musia spravovať s najvyššou prísnosťou, aby nevzniklo riziko ďalšieho dlhu, čo by bolo nebezpečné.
<P>
My poslanci Európskeho parlamentu môžeme okamžite prispieť k zlepšeniu európskych financií. Musíme si už konečne vybrať pre činnosť Parlamentu jedno miesto, čo by prinieslo úsporu desiatok miliónov eur ročne. To nie je demagógia, ale prostá...
<P>
(Predsedajúci prerušil rečníka.)
<SPEAKER ID="067" NAME="Diane Dodds" AFFILIATION="NI">
Zosmiešňovanie vlády jej veličenstva, ktorého sa dopustil pán Verhofstadt, keď nám vysvetľoval, prečo by podľa jeho logiky Británia mala odovzdať EÚ viac peňazí a viac právomocí, bolo ďalším dôkazom zrejmého pohŕdania, aké niektorí v tomto Parlamente prejavujú voči Spojenému kráľovstvu, jeho vláde a jeho občanom. Pán Verhofstadt sa však nezmienil o tom, že Spojené kráľovstvo môže dosiahnuť ďalšie úspory. Podniky, ktoré sú nútené vynakladať 30 miliónov GBP na dodržiavanie nariadení EÚ, by mohli tieto peniaze usporiť odňatím kontroly z rúk Európy. Rybári Spojeného kráľovstva by vo svojich peňaženkách s radosťou privítali 3,3 miliardy GBP. To je hodnota úlovku, o ktorý prišli, keď EÚ dovolila iným krajinám loviť v ich teritoriálnych vodách.
<P>
Pán komisár, tvrdíte, že európsky rozpočet nie je zdvojením vnútroštátneho rozpočtu. Nemožno ho však oddeliť od reálnej situácie občanov. Príspevok Spojeného kráľovstva v súčasnosti predstavuje 6,4 miliardy GBP. Po zrušení úľavy sa zvýši na viac ako 10 miliárd GBP. To sa dá splniť iba zvyšovaním daní, obmedzovaním služieb, školstva...
<P>
(Predsedajúci prerušil rečníčku.)
<SPEAKER ID="068" NAME="Othmar Karas" AFFILIATION="PPE">
(DE) Musíme si položiť päť otázok.
<P>
Po prvé: Aký rozpočet je potrebný na stratégiu pre rast a zamestnanosť do roku 2020?
<P>
Po druhé: Aký rozpočet si vyžaduje menová únia?
<P>
Po tretie: Aký potenciál na dosiahnutie úspor sa nám otvára?
<P>
Po štvrté: Aký rozpočet si vyžadujú Spojené štáty európske?
<P>
Po piate: Akú úlohu má mať stratégia Európa 2020? Má mať vôbec nejakú úlohu?
<P>
My ako Európsky parlament berieme svoju zodpovednosť vážne. Hovoríme jasnou rečou. V Rakúsku máme príslovie: za málo peňazí málo muziky. Chceme dosiahnuť svoje ciele, plniť si povinnosti, riešiť problémy a dodržať sľuby. Viac funkcií, väčšia konkurencieschopnosť, udržateľnejší rast, viac pracovných miest, viac výskumu a ďalšia integrácia sa nedá dosiahnuť s menej peniazmi, bez finančnej revízie, bez hodnotenia súčasného čerpania finančných prostriedkov a bez našich vlastných zdrojov.
<P>
Viac Európy prinesie aj potenciál úspor v členských štátoch. Viac Európy prinesie aj vyššiu účinnosť a je našou reakciou na globalizáciu, na budúcnosť a na štátny dlh.
<P>
Tak čo chceme? Nechceme zmraziť rozpočet. Každý, kto sa usiluje o zmrazenie rozpočtu, poškodí Európu a oslabí našu schopnosť plniť si povinnosti voči našim občanom. Chceme zaviesť daň z transakcií ako náš vlastný zdroj, čeliť problémom a dodržiavať zmluvu, nie strkať hlavu do piesku. To je naša stratégia. Pusťme sa naozaj do toho a hlasujme za túto správu.
<SPEAKER ID="069" NAME="Ivailo Kalfin" AFFILIATION="S&amp;D">
(BG) Základnou témou správy pána Garrigu nie sú financie, ale politiky. Chcel by som poďakovať nielen jemu, ale aj pani Haugovej a všetkým kolegom poslancom vo výbore za to, že to pri práci, ktorá trvala celý rok, nestrácali zo zreteľa. Finančné zdroje sú iba prostriedkami na dosahovanie cieľov. Dôležité sú politiky a práve tie treba zdôrazniť v diskusiách o budúcom finančnom rámci.
<P>
Všetci vieme, že rozpočtové škrty sa vykonávajú vo všetkých členských štátoch Európskej únie. To bude pokračovať aj v nasledujúcich rokoch. Tieto škrty sú súčasťou úsilia vymaniť sa z krízy. Nesmieme však zabúdať, že vymanenie sa z krízy má aj európske hľadiská: plán hospodárskeho rozvoja, reguláciu finančných trhov s cieľom zabrániť návratu tejto krízy, opatrenia v oblasti hospodárskeho riadenia v Európskej únii, o ktorých sa v súčasnosti diskutuje, opatrenia EÚ, ktoré iba zvyšujú účinnosť vnútroštátnych opatrení. Preto je nevhodné, aby vnútroštátne opatrenia zamerané na riešenie krízy a jej dôsledkov boli v rozpore s európskymi opatreniami.
<P>
Účasť v Európskej únii poskytuje pridanú hodnotu. Pridaná hodnota a solidarita nie sú prázdne frázy. Vysvetliť holandským daňovým poplatníkom, že ich príspevky do Európskej únie sa zvyšujú, nie je to isté ako vysvetliť bulharským či poľským poľnohospodárom, že dotácie, ktoré dostávajú, sú trikrát nižšie a že musia súťažiť na rovnakom konkurenčnom trhu. Nie je ľahké obviňovať gréckych daňových poplatníkov, ktorí momentálne zažívajú mimoriadne ťažké časy, pretože európsky finančný systém len pred niekoľkými rokmi získal z Grécka obrovskú sumu peňazí.
<P>
Solidarita má osobitné hľadiská. Tieto hľadiská sú spojené aj s prioritami, ktoré Európska únia stanovila na nadchádzajúce roky. Vo vedeckom odvetví, energetike, doprave, hospodárskom riadení či digitálnych technológiách sa nedá dosiahnuť žiadny pokrok, ak sa nepodporia spoločnými európskymi politikami.
<P>
Naozaj musíme myslieť aj na to, ako zmeniť súčasný európsky rozpočet. Ten predsa obsahuje rezervy a o tie treba požiadať. Poviem vám však jeden príklad. Tieto rezervy sa nemôžu poskytnúť napríklad tým, že všetky politiky či ciele týkajúce sa energetickej účinnosti, dopravy a tak ďalej sa zahrnú do politiky súdržnosti. Ak chceme Európskej únii určiť nové ciele, ak chceme, aby európska integrácia prinášala skutočnú pridanú hodnotu, a to aj pre daňových poplatníkov, ktorí oprávnene sledujú každý halier vyčlenený na európsky rozpočet, tak znižovanie prostriedkov súčasných programov nenahradí potrebu ďalších nových zdrojov.
<P>
Preto sa na európsky rozpočet musíme pozrieť aj ako na súčasť jedného systému: aj z hľadiska hospodárskeho riadenia, aj z hľadiska riadenia jednotnej meny. Toto minimálne zvýšenie o 5 %, ktoré sa spochybňuje, nepostačuje na vyriešenie všetkých týchto otázok. Preto si musíme klásť aj otázky o európskych projektových dlhopisoch, európskych dlhopisoch a ďalších prostriedkoch financovania.
<SPEAKER ID="070" NAME="Marit Paulsen" AFFILIATION="ALDE">
(SV) Musím povedať, že za všetky tie roky, ktoré som v Parlamente strávila, je činnosť Osobitného výboru pre politické výzvy a rozpočtové prostriedky trvalo udržateľnej Európskej únie po roku 2013 najpríjemnejšia a najvizionárskejšia, skrátka najradostnejšia - je to skutočne vynikajúca práca. Zahŕňa všetko potrebné a pozitívne pre budúcnosť Európy.
<P>
Osobne ma však mimoriadne znepokojuje jedna vec, ktorú sme neurobili, a tou je stanovenie priorít. Zohľadnili sme všetky nové problémy, ale ponechali aj všetky staré. Zrejme nebude možné riešiť jedny aj druhé. Mali sme stanoviť priority. Mali sme byť pri stanovení priorít omnoho prísnejší, v tejto súvislosti však najviac znepokojuje skutočnosť, že stanovenie priorít sme ponechali na Radu. Do budúcnosti to neveští nič dobré, dámy a páni.
<SPEAKER ID="071" NAME="Martin Callanan" AFFILIATION="ECR">
Verejnosť, ťažko pracujúci daňoví poplatníci v celej Európe, ktorí v skutočnosti zarábajú peniaze, ktoré mnohí z prítomných chcú tak nedočkavo míňať, si želajú, aby Európa robila menej a aby to robila lepšie. Chcú štíhly európsky rozpočet, ktorý zohľadňuje skutočnosť, že žijeme v dobe úsporných opatrení, či sa nám to páči, alebo nie. Chcú, aby sa Európa sústredila na veľmi obmedzený počet oblastí, v ktorých môže skutočne priniesť pridanú hodnotu, a ostatné činnosti ponechala na naše členské štáty. Táto správa, žiaľ, nič z toho nenavrhuje.
<P>
Povedzme si to rovno: návrh na zvýšenie o 5 % je úplne neprijateľný a myšlienka takzvaných vlastných zdrojov je rovnako neprijateľná - je to len uchopenie moci Európskou úniou. Rozpočet treba zmodernizovať, prostriedky treba presunúť na programy, ktoré skutočne prinášajú výhody do budúcnosti a nezakrývajú minulé chyby. Financovanie záchranných opatrení týkajúcich sa eura majú znášať predovšetkým tie krajiny, ktoré chceli prijať euro. Tých, ktorí vystríhali, že ide o chybu, netreba nútiť, aby na to prispievali.
<P>
Výbor mal možnosť sledovať mnohé z týchto konštruktívnych a pre budúcnosti prospešných návrhov. Odmietol to. Nič z toho neurobil a Parlament by mal túto správu odmietnuť.
<SPEAKER ID="072" NAME="László Surján" AFFILIATION="PPE">
(HU) Správa, ktorú máme pred sebou, je možno najdôležitejšou správou v tomto období. Európsky parlament je prvou z inštitúcií, ktorá formuluje svoje predstavy na ďalších sedem rokov, ale bez toho, aby bolo dotknuté právo Komisie predkladať návrhy. To je však jediná možnosť, ako sa vyhnúť škandálu spojeného s naším právom súhlasu, ktoré by nás zaväzovalo odmietnuť návrh Rady. Všetci naši partneri tak vedia, čo Európsky parlament chce, a môžu to čo najviac začleniť do svojich predstáv.
<P>
Váženým kolegom by som rád odporučil dva dokumenty, ktoré sa oplatí prečítať, kým obrátia svoje myšlienky k ostrej kritike. Ide o Lisabonskú zmluvu a samotnú správu. Podpora vlastných zdrojov nie je nič viac a nič menej ako ustanovenie Lisabonskej zmluvy. Odkaz, že európsky rozpočet sa musí mierne zvýšiť, považujem za veľmi dôležitý. Mierne v tom zmysle, že tých 5 % ovplyvní aj inflácia, čo znamená, že nehovoríme o mimoriadnom zvýšení. Nejde o zvýšenie výdavkov na poľnohospodárstvo či súdržnosť, ale o to, že tieto výdavky nemožno znížiť.
<P>
Mikuláš Zrínsky, spisovateľ dvojitého chorvátsko-maďarského pôvodu, ktorý žil v 17. storočí, v súvislosti s vtedajšou tureckou hrozbou povedal: "Neubližujte Maďarom!" Citujúc jeho slová hovorím: neubližujte poľnohospodárskej politike, neubližujte politike súdržnosti, pretože tí, ktorí ubližujú týmto politikám, neubližujú iba Maďarom, Rumunom, Slovákom, ale všetkým občanom európskych národov. Čím menšiu má politik podporu voličov, tým viac sa odvoláva na občanov. Som presvedčený, že my, ktorí sa tešíme podpore väčšej politickej sily, rovnako zastupujeme záujmy občanov, a preto hovoríme: neubližujte poľnohospodárskej politike a súdržnosti!
<SPEAKER ID="073" NAME="Derek Vaughan" AFFILIATION="S&amp;D">
Chcel by som poďakovať spravodajcovi a predsedovi za prácu na tejto správe. Dnešná rozprava o tejto správe naznačuje, že Rada sa bude sporiť o množstvo otázok vrátane celkového zvýšenia, úľavy Spojeného kráľovstva a vlastných zdrojov. Aby som bol spravodlivý, myslím si, že okrem otázky úľavy Spojeného kráľovstva, kde poslanci Spojeného kráľovstva budú tvoriť menšinu v počte jeden, sa Parlament snažil dosiahnuť určité kompromisy.
<P>
Pri takých dlhých, komplikovaných a dôležitých správach je kompromis takmer nevyhnutný, niektoré kompromisy však vítam. Vítam kompromis o trvaní a štruktúre nasledujúceho finančného výhľadu. Vítam tiež kompromis o politike súdržnosti. Domnievam sa, že ak máme v EÚ po roku 2013 dosiahnuť zamestnanosť a rast, politika súdržnosti je nevyhnutná. Pre politiku súdržnosti preto v budúcnosti potrebujeme primerané financovanie aspoň na doterajšej úrovni, ak nie na vyššej.
<P>
Ak má byť nasledujúci finančný výhľad dôležitý pre občanov, musí sa týkať zamestnanosti a rastu. Okrem silnej politiky súdržnosti preto potrebujeme aj politiky na financovanie výskumu a vývoja na našich vysokých školách a v malých a stredných podnikoch. Ôsmy rámcový program si preto do budúcnosti vyžaduje primerané financovanie. Musíme tiež investovať do infraštruktúry v Európskej únii vrátane dopravy, energetiky a zlepšenia širokopásmového pripojenia v mnohých vidieckych oblastiach. A nesmieme zabúdať ani na samotné vidiecke oblasti.
<P>
Na vykonávanie všetkých týchto politík pre zamestnanosť a rast potrebujeme vykonávacie mechanizmy. Potrebujeme tiež partnerov.
<P>
(Predsedajúci prerušil rečníka.)
<SPEAKER ID="074" NAME="Riikka Manner" AFFILIATION="ALDE">
(FI) Chcem predovšetkým zablahoželať spravodajcovi k vynikajúcej správe a k vynikajúcej práci v Osobitnom výbore pre politické výzvy a rozpočtové prostriedky trvalo udržateľnej Európskej únie po roku 2013. Jedným z hlavných cieľov budúcich finančných rámcov je zavedenie nástrojov na prenesenie stratégie EÚ 2020 na základnú úroveň. Správa si uvedomuje, že bez politiky súdržnosti a poľnohospodárskej politiky s rozsiahlym a silným rozpočtom nebude tento cieľ úspešný. Politika súdržnosti napríklad nie je jediným hmatateľným nástrojom, ktorý nám umožní rozvíjať inovácie a vytvárať zamestnanosť a rast. Potrebujeme reformu, ale môžeme ju vykonať aj v rámci týchto odvetví politiky.
<P>
Vyzývam vás preto, pán komisár, aby ste zabezpečili, že regionálna aj poľnohospodárska politika si v nadchádzajúcom finančnom období zachovajú rozpočet na súčasnej úrovni v súlade so stanoviskom Parlamentu. Som tiež rada, že správa sa venuje aj regiónom, v ktorých sú podmienky mimoriadne ťažké, napríklad riedko osídleným oblastiam na severe. Aj tie budú v nadchádzajúcom finančnom období potrebovať vlastný dodatočný rozpočet.
<SPEAKER ID="075" NAME="Peter van Dalen" AFFILIATION="ECR">
(NL) Pre Európu je kľúčovým slovom dôvera. Európske inštitúcie všeobecne a najmä Európsky parlament musia obnoviť dôveru medzi občanmi. Ako sa to dá dosiahnuť?
<P>
Predovšetkým to nemá byť viac Európy či viac peňazí pre Európu, ale lepšia Európa, Európa s pridanou hodnotou, pričom Európa nemá zasahovať do vecí ako šport či cestovný ruch, ktoré členské štáty dokonale zvládnu aj samy.
<P>
Po druhé, kohézny fond treba vyčleniť pre skutočne chudobné regióny v Európe. Päťdesiat percent stále prúdi do bohatých členských štátov ako Nemecko a Francúzsko. To je neprijateľné. Keď to vyriešime, budeme schopní udržať na uzde zbytočné rozhadzovanie peňazí a stále dosahovať čistý zisk.
<P>
Po tretie, treba investovať do trvácneho poľnohospodárstva a priemyslu. Správa pána Polleda je neúspechom. Všetko možné sa nastrkalo do jedného veľkého hrnca a naši občania majú túto žbrndu stráviť. Dobrú chuť, ale dávajte pozor, aby ste sa ňou nezadusili.
<SPEAKER ID="076" NAME="José Manuel Fernandes" AFFILIATION="PPE">
(PT) Rád by som zablahoželal spravodajcovi k vynikajúcej práci, ktorej výsledkom je správa, ktorá umožňuje dobrý začiatok vytvárania viacročného finančného rámca (VFR) a predstavuje výzvu pre Komisiu a Radu.
<P>
Je to ambiciózna, ale zároveň realistická správa. Dúfam, že z finančnej, hospodárskej a sociálnej krízy, ktorá nás len pomaly uvoľňuje zo svojho zovretia, vyvodili všetky inštitúcie správne závery. Jeden záver je pre mňa jasný: len zjednotená Európa, ktorá preukazuje solidaritu a posilnené, harmonizované a súdržné hospodárske riadenie, dokáže úspešne čeliť politickým problémom, ktoré sú pred nami.
<P>
Potrebujeme viac Európy, ktorá bude lepšia. Musíme dať prednosť metóde Spoločenstva pred medzivládnou metódou. Musíme zvýšiť rozpočet.
<P>
Dohodli sme sa na stratégii Európa 2020, jej priority sú jasné a jej ciele merateľné. Táto stratégia bude usmernením pre nasledujúce finančné výhľady. Úspešná však bude iba vtedy, keď bude existovať rozpočet zodpovedajúci jej činnostiam, jej cieľom. Viacročný finančný rámec preto musí mať finančnú podporu, ktorá bude zodpovedať ambíciám a záväzkom stratégie Európa 2020. Politika súdržnosti je tiež výsledkom zásady solidarity. Dôležité je, aby táto súdržnosť bola hospodárska, sociálna a územná a aby pôsobila ako impulz pre chudobnejšie regióny.
<P>
Považujem preto za nevyhnutné, aby financovanie politiky súdržnosti zostalo aspoň na takej istej úrovni, spolu s financovaním spoločnej poľnohospodárskej politiky (SPP). Dôležité je tiež smerovať k viacročnému finančnému rámcu, ktorého viac ako 80 % finančných prostriedkov nebude pochádzať z vnútroštátnych rozpočtov.
<SPEAKER ID="077" NAME="Kinga Göncz" AFFILIATION="S&amp;D">
(HU) Kríza nás núti revidovať vnútroštátne rozpočty aj rozpočet Európskej únie z hľadiska účinnosti a preskúmať, ako slúžia našim cieľom a koľko pridanej hodnoty, európskej pridanej hodnoty v tejto súvislosti prinášajú. Rada by som sa zmienila o jednej oblasti, ktorá dnes ešte nebola spomenutá, a to o spolupráci v oblasti spravodlivosti a vnútorných vecí, ktorú Lisabonská zmluva vyzdvihla z právomocí členských štátov na úroveň politiky EÚ. Naša túžba dosiahnuť v tejto oblasti veľké zlepšenie sa musí odraziť v nasledujúcom rozpočtovom období.
<P>
Rozhodne musíme zabezpečiť prostriedky na Štokholmský program, ktorý je pomerne ambicióznym programom. Európa potrebuje vzdelaných prisťahovalcov, ktorí do Európy vstúpia v súlade s právnymi predpismi, a spoločnú migračnú politiku s primeranými zdrojmi. Udalosti v severnej Afrike opäť upozornili na význam spoločnej európskej prisťahovaleckej politiky a poukázali na potrebu integrácie podporovanej zdrojmi a na potrebu európskej solidarity.
<P>
Posledné mesiace zdôraznili aj skutočnosť, že ochrana našich spoločných hodnôt, nediskriminácia a ľudské práva si tiež vyžadujú ochranu a zdroje, že musíme zjednodušiť využívanie prostriedkov na riadenie mimoriadnych situácií a že potrebujeme vlastné zdroje, aby sme v nadchádzajúcom období vytvorili lepšiu, silnejšiu a rozsiahlejšiu Európu.
<SPEAKER ID="078" NAME="James Elles" AFFILIATION="ECR">
Blahoželám spravodajcovi ku všetkej práci, ktorú vykonal. Je to úžasné vzhľadom na úspech úsilia o dosiahnutie dohody. Jestvujú tri oblasti na zmeny a doplnenia, za ktoré by som sa rád prihovoril.
<P>
Po prvé, z dlhodobého hľadiska potrebujeme päťročný finančný výhľad. Ak do roku 2020 pôjde o sedemročný rozmer, malo by byť našou absolútnou podmienkou, že ďalší bude na päťročné obdobie.
<P>
Po druhé, v súvislosti s otázkou, ako zabezpečiť vyhlásenie o vierohodnosti výdavkov, sa nevyvíja dostatočná činnosť. Tí, ktorí žiadajú viac peňazí na európskej úrovni, by mali silnejšiu pozíciu, keby sme vedeli, že máme absolútne neochvejné poznatky o tom, kde tieto peniaze skutočne idú.
<P>
A napokon chcem v reakcii na pána Verhofstadta povedať, že je nemúdre poukazovať na jeden členský štát, keď existuje viacero členských štátov, ktoré sú čistými prispievateľmi do rozpočtu. Chcel by som veľmi dôrazne a naliehavo požiadať, aby sme určili hranicu na čistý príspevok členských štátov ako percento HDP, pretože pri pohľade dopredu je nereálne sa domnievať, že získate súhlas členských štátov, keď sa ich čisté príspevky v čase významných úsporných opatrení zdvojnásobujú.
<SPEAKER ID="079" NAME="Markus Pieper" AFFILIATION="PPE">
(DE) Zvýšenie rozpočtu o 5 % sa vysvetľuje výdavkami na Európsku službu pre vonkajšiu činnosť, ochranu hraníc, vojnu proti terorizmu, zvýšenie rozvojovej pomoci, podporu výskumu a nadnárodnú infraštruktúru. Celkovo je táto požiadavka Parlamentu absolútne oprávnená. So správou pána Garrigu Polleda však Parlament zároveň stráca jednu príležitosť. Mali by sme väčšiu dôveryhodnosť, keby sme ukázali, kde môže byť Európa účinnejšia a kde sa dajú usporiť peniaze.
<P>
Určite sa to týka veľkého počtu agentúr, ktoré vedú mimoriadne nákladnú samostatnú existenciu, a poľnohospodárstva, kde sa niektorým členským štátom stále nepodarilo zaviesť režim paušálnych platieb podľa výmery, ktorý by bol primeranejší z hľadiska trhu. Ako spravodajca pre budúcnosť štrukturálnej politiky by som tiež povedal, že by sa sem mala zaradiť aj európska politika súdržnosti. Dobrá správa je, že mnohým regiónom sa podarilo prekročiť hranicu pre maximálne financovanie na úrovni 75 %. Ak je však v jednotlivých regiónoch Európy menej chudoby, môže sa znížiť aj európska solidarita. Usporené peniaze by sa mohli lepšie investovať do európskej pridanej hodnoty, napríklad do inteligentného prepojenia štrukturálnych fondov a nadnárodných sietí v prihraničných regiónoch. V súčasnosti sa o tom diskutuje vo Výbore pre regionálny rozvoj, rovnako ako o návrhu prechodnej kategórie na úrovni medzi 75 % a 90 % HDP, ako sa to navrhuje v správe pána Garrigu Polleda. Pani Krehlovej sa možno snívalo, keď sa domnieva, že vo Výbore pre regionálny rozvoj sme sa už dohodli na kompromise.
<P>
Nemyslím si, že dočasný Osobitný výbor pre politické výzvy a rozpočtové prostriedky trvalo udržateľnej Európskej únie po roku 2013 je správnym orgánom na vydávanie odporúčaní týkajúcich sa prechodnej kategórie. Keď jednoducho stanovíme, že prosperujúcejšie regióny si tiež vyžadujú osobitnú pomoc, veci si príliš zľahčujeme. Vidím to tak, že je to výzva na plytvanie peniazmi. Opúšťame vyskúšaný a overený systém postupného ukončenia a postupného vstupu, ale neponúkame už žiadne stimuly. Zaručujeme trvalé dotácie pre všetky regióny takmer do výšky priemernej hospodárskej sily. Takýto systém nemá v európskej regionálnej politike budúcnosť. Zo správy preto musíme vypustiť odsek 73. Inak je správa prijateľná.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="080" NAME="Elisabeth Schroedter" AFFILIATION="Verts/ALE">
(DE) Pán Pieper, prekvapuje ma, že podľa vás sa pani Krehlovej muselo snívať. Počas hlasovania vo Výbore pre regionálny rozvoj veľká väčšina hlasovala za prechodný cieľ. Som presvedčená, že podporu väčšiny získame aj tu, pretože solidarita regiónov má väčšinovú podporu. Preto potrebujeme tento prechodný cieľ. Zaujímalo by ma, prečo túto väčšinu nazývate snom.
<SPEAKER ID="081" NAME="Predsedajúci">
Pán Pieper, môžete vysvetliť, prečo je to sen?
<SPEAKER ID="082" NAME="Markus Pieper" AFFILIATION="PPE">
(DE) Pani Schroedterová, toto je vaše vnímanie otázky. Návrh Výboru pre regionálny rozvoj je iný ako návrh v správe pána Garrigu Polleda. To po prvé.
<P>
Po druhé, v rámci politických zoskupení stále existuje významný zásadný odpor voči prechodnej kategórii. To dobre viete. Preto ma vaša otázka prekvapuje. Myslím si, že sa vám sníva, keď jednoducho tvrdíte, že sme dosiahli kompromisy a že tieto kompromisy sú jednoznačné. V každom prípade je vecou Výboru pre regionálny rozvoj, aby túto záležitosť pripravil na plenárnu rozpravu. Váš nesmierne optimistický názor, že naša práca je hotová, ma veľmi prekvapuje.
<SPEAKER ID="083" NAME="Estelle Grelier" AFFILIATION="S&amp;D">
(FR) Rozprava o finančnom výhľade Európskej únie prináša otázky o európskom projekte, jeho rozsahu a cieľoch.
<P>
Táto správa si zaslúži pochvalu, pretože sa snaží zmobilizovať rozpočtové prostriedky Únie na dodržanie stratégie Európa 2020. To ju stavia do protikladu s obmedzenými predstavami väčšiny členských štátov.
<P>
Kým členské štáty vnímajú Európu vo vzťahu k svojim finančným príspevkom, ktoré chcú znížiť, a finančným príjmom, ktoré chcú zvýšiť, správa presadzuje silné a integrované politiky Spoločenstva, či už ide o dlhodobé politiky, alebo o nové právomoci podľa Lisabonskej zmluvy.
<P>
Táto iniciatívna správa Parlamentu by preto mala tvoriť základ budúcich diskusií, aj keď sa, podľa môjho názoru, dopúšťa chýb na strane dohody a opatrnosti. Pravda je, že zvýšenie európskeho rozpočtu o 5 % by bolo lepšie ako rozpočtové plány členských štátov na rok 2012. Tvrdým orieškom, a zrejme aj kameňom úrazu, však bude dohoda o sume, ktorá bude vyhovovať politikám opísaným v správe.
<P>
Uvedomujeme si temné stránky úsporných politík: ako ovplyvňujú zamestnanosť a privádzajú rastúci počet občanov do zúfalstva. Sme zodpovední za financovanie proticyklických politík predovšetkým prostredníctvom silnej politiky súdržnosti, pán Pieper, ktorá podporuje verejné investície a zamestnanosť vo všetkých európskych regiónoch. Rada by som zdôraznila význam vytvorenia kategórie prechodných regiónov, ktorá má zabezpečiť, aby čerpanie štrukturálnych fondov presne odrážalo hospodársku a sociálnu situáciu v regiónoch.
<P>
Na záver mi dovoľte povedať, že musíme zaviesť daň z finančných špekulácií, ktorá by zvýšila podporu našich občanov pre dostatočne financovanú Európu.
<SPEAKER ID="084" NAME="Gunnar Hökmark" AFFILIATION="PPE">
Predovšetkým by som rád zablahoželal spravodajcovi k tomu, že zdôraznil množstvo problémov, ktoré nás čakajú. Vítam tiež veľmi jasný odkaz správy, ktorá požaduje výrazné zvýšenie v oblasti výskumu a vedy, pretože to musí byť jedna z našich priorít.
<P>
Rád by som povedal - a hovorím to Komisii -, že politika a vedenie je vecou priorít. Bez priorít niet vedenia. Vždy existujú úlohy a problémy, ktoré sú dôležitejšie ako ostatné. To je prípad rozpočtu Európskej únie a rozpočtov členských štátov. Musíme dosiahnuť ďalšie zvýšenie v oblasti výskumu a vedy, ale musíme zvýšiť aj prostriedky na vedu a výskum v regionálnom financovaní. Musíme prihliadať na vývoj na poľnohospodárskych trhoch a znížiť tam výdavky.
<P>
Pamätajme však na to, že si musíme stanoviť priority na všetkých úrovniach, na európskej úrovni aj v členských štátoch. Musím povedať, že sa mi nepáči obviňovanie EÚ či Bruselu, ale nepáči sa mi ani obviňovanie členských štátov, pretože to znižuje význam výdavkov, ktoré vynakladáme v členských štátoch. Ide o výdavky na zdravotnú starostlivosť, sociálne zabezpečenie, dôchodky, vzdelávanie. Tu nejde o konflikt medzi EÚ a členskými štátmi. Ide tu o sústavný boj o vedenie a priority. Ak sa neodvážime stanoviť si tieto priority, nepreukážeme schopnosť vedenia.
<P>
Musím povedať, že ak nedokážeme pochopiť ťažkú situáciu, v ktorej sa dnes členské štáty nachádzajú, nechápeme reálnu situáciu občanov. Musíme si stanoviť priority a neriešiť situáciu iba zvyšovaním rozpočtu. Chcel by som preto pána komisára požiadať, aby preukázal schopnosť vedenia, aby mal odvahu a aby mal na zreteli, že výskum a veda, infraštruktúra...
<P>
(Predsedajúci prerušil rečníka.)
<SPEAKER ID="085" NAME="Andrea Cozzolino" AFFILIATION="S&amp;D">
(IT) Chystáme sa hlasovať o veľmi dôležitom strategickom dokumente, ktorý poskytuje spoľahlivý referenčný rámec pre finančný výhľad po roku 2013. Začína sa požiadavkou na súlad medzi cieľmi a nástrojmi a medzi novou úlohou, ktorú európske inštitúcie musia vykonávať vzhľadom na Lisabonskú zmluvu a recesiu, a prostriedkami, ktoré sa spolu rozhodneme investovať.
<P>
Tento súlad zároveň predpokladá vážnu reakciu na požiadavku inovácií zo strany verejnosti, príjemcov politík EÚ a spoločenských skupín a priemyselných odvetví Európy. To isté sme urobili vo vzťahu k súdržnosti, ktorá je rozhodujúcou otázkou pri rozhodovaní o tom, aká má byť Európska únia v nadchádzajúcich rokoch. Zo skúseností vyplýva, že súdržnosť je v súčasnosti živým jadrom európskeho projektu a dôležitým prínosom pre každého, ktorý treba zabezpečiť, chrániť a obnovovať.
<P>
V tejto súvislosti má osobitný význam úsilie spojené s myšlienkou zavedenia kategórie prechodných regiónov, a to najmä preto, lebo roky recesie, z ktorej sa vymaňujeme, v mnohých prípadoch vyhrotili vnútorné rozdiely, čím sa ešte zvýšil význam účinnej a primeranej podpory pre menej rozvinuté regióny Európy, boja proti plytvaniu a sústredenia pozornosti na rozvojovú politiku.
<P>
Domnievam sa však, že otázkou prechodných kategórii a ochrannej doložky sa musíme zaoberať s cieľom začať novú fázu európskej politiky súdržnosti a tiež s cieľom dosiahnuť v rámci politiky súdržnosti vyváženejší a udržateľnejší rozvoj, ktorý chceme pre Európu zabezpečiť v nadchádzajúcich rokoch.
<SPEAKER ID="086" NAME="Frank Engel" AFFILIATION="PPE">
(FR) 500 miliónov občanov Európskej únie dnes predstavuje viac ako 8 % svetového obyvateľstva.
<P>
Do roku 2050 to bude 5 % alebo 6 %. V roku 2100 budeme predstavovať 3 % obyvateľstva. Tento dav Európanov si stále udržiava 2 000 veľvyslanectiev, 27 armád, 50 spoločných jednotiek a tak ďalej, a to všetko najmä prostredníctvom vnútroštátnych rozpočtov. Som presvedčený, že Čína v súčasnosti zamestnáva mimoriadnych námestníkov ministrov, ktorých jedinou úlohou je prijímať všetkých tých mocných európskych ministrov, ktorí prichádzajú prosiť Peking o priazeň a dvojstranné dohody. To všetko začína na svetovej scéne vyzerať smiešne.
<P>
Rozdeliť 8 % svetového obyvateľstva medzi 30 zvrchovaných rozpočtových politík je šialenstvo. Táto zvrchovanosť v zásade zostáva absolútna. Európa spravuje 2,5 %, čiže jednu štyridsatinu všetkých rozpočtových výdavkov v Európe. Príspevky členských štátov predstavujú jednu štyridsatinu ich vnútroštátnych výdavkov. Ale aj to je očividne priveľa.
<P>
Uvažujme teraz o otázke vlastných zdrojov, alebo možno inokedy. Prestaňme sa sťažovať na 2,5 % verejných výdavkov, prostredníctvom ktorých máme udržať celý aparát potrebný na vykonávanie stratégie do roku 2020 a na plnenie všetkých povinností, ktoré nám boli priznané podľa Lisabonskej zmluvy. Nie my sme vypracovali stratégiu a právomoci. Boli to členské štáty. Vzhľadom na tieto skutočnosti je správa pána Garrigu Polleda skromná. A predsa sa nájdu takí, ktorí nás chcú ešte viac obmedzovať a ktorí by správu považovali za ambicióznu. Preto by mal Parlament správu prijať.
<SPEAKER ID="087" NAME="Frédéric Daerden" AFFILIATION="S&amp;D">
(FR) Táto správa je nevyhnutná pre budúcnosť európskeho projektu, ktorý by mal zahŕňať solidaritu a ambiciózne ciele, najmä vzhľadom na rozpočtové krízy, s ktorými v súčasnosti bojujú členské štáty.
<P>
Väčšina hláv štátov a vlád v Rade zaujala ultraliberálny prístup a rozhodla sa naďalej prudko skresávať rozpočty, pričom je ochotná obetovať investície v politikách rozhodujúcich z hľadiska budúcnosti, napríklad v politikách financovaných prostredníctvom európskeho rozpočtu. Zmrazenie rozpočtu poškodí rast bez ohľadu na to, čo povedia ostatní poslanci. Keď máme riešiť problémy a držať spolu, zvýšenie aspoň o 5 %, ktoré sa odporúča v tejto konsenzuálnej správe, je minimom.
<P>
Európska solidarita zahŕňa potrebu financovať stratégiu do roku 2020, predovšetkým jej sociálne ciele, ku ktorým patrí boj proti chudobe. Správa ma tiež presvedčila o tom, že európsku solidaritu treba posilniť vytvorením prechodných regiónov, aby politika súdržnosti zabezpečovala spravodlivé pokrytie celej Európy.
<P>
A napokon, ďalším príkladom je Európsky fond na prispôsobenie sa globalizácii, ktorý európskym pracujúcim ponúka skutočnú solidaritu. Správa uznáva hodnotnú úlohu tohto fondu. Zvýšenie prostriedkov viacročného finančného rámca je potrebné. Nemalo by sa vnímať ako zaťaženie členských štátov, pretože európsky rozpočet poskytuje pridanú hodnotu a v budúcnosti bude zahŕňať daň z finančných transakcií.
<SPEAKER ID="088" NAME="Marietta Giannakou" AFFILIATION="PPE">
(EL) Lisabonská zmluva vytvorila nové oblasti právomocí a posilnila politiky Únie, ktoré sa odrážajú v novom viacročnom finančnom rámci na obdobie rokov 2013 až 2020. Blahoželám pánovi spravodajcovi Garrigovi ku komplexnej správe, ktorá stanovuje politické priority inej Európy, akú doteraz poznáme.
<P>
Vzhľadom na hlavné vnútorné problémy, ktorým čelí Únia a jej občania, a vzhľadom na jej silnú medzinárodnú povahu si uvedomujeme, že hlavným cieľom jej politiky musí byť zníženie súčasných sociálnych, hospodárskych a územných rozdielov. Plánovaná a úspešná politika súdržnosti predstavuje európsku pridanú hodnotu sama osebe a určite sa ukáže prospešná pre všetky členské štáty Únie.
<P>
Nový program a nový sedemročný rámec sú založené na opatreniach stratégie EÚ 2020 a ich cieľom je pomôcť Európe vymaniť sa z krízy presadzovaním inteligentného, udržateľného a inkluzívneho rastu. Politické priority a ciele sú stanovené tak, aby pomohli presadzovať zamestnanosť, posilniť inovácie, výskum a rast, riešiť zmenu klímy, zlepšiť úroveň vzdelávania, dosiahnuť sociálnu integráciu a bojovať proti chudobe spolu s politikami pre prisťahovalectvo a zabezpečiť zdroje na rozvoj odľahlých a prihraničných oblastí.
<P>
Rozpočet Únie je hlavným mechanizmom na podporu solidarity medzi členskými štátmi a je dôležitým nástrojom reformy, ktorá by mohla zmobilizovať ďalšie súkromné a verejné zdroje na podporu investícií, ktoré budú pôsobiť ako katalyzátor vzhľadom na exponenciálny účinok výdavkov Únie. Ak chceme silnú Európu pre občanov a voči zvyšku sveta, európsky rozpočet sa musí zvýšiť a musí byť založený na reálnych vlastných zdrojoch. Rozpočet Únie je nástrojom celkového a jednotného rozvoja v čase, keď členské štáty samotné nemôžu...
<P>
(Predsedajúci prerušil rečníčku.)
<SPEAKER ID="089" NAME="Sophie Auconie" AFFILIATION="PPE">
(FR) Často sa hovorí, že peniaze sú hybnou silou vojen. Musíme mať na pamäti, že peniaze sú tiež oporou mierového projektu, akým je Európska únia. Ak Európa skutočne chce vykonávať politiky ustanovené v zmluvách vrátane nových politík, ktoré sa nachádzajú v Lisabonskej zmluve, na uskutočnenie týchto cieľov potrebuje finančné prostriedky.
<P>
Preto som za zavedenie vlastných zdrojov a dane z finančných transakcií. Potrebné zvýšenie európskeho rozpočtu musí ísť ruka v ruke s výraznými úsporami vyplývajúcimi z optimalizácie našich výdavkov. Vytvorme napríklad skutočnú spoločnú zahraničnú a bezpečnostnú politiku, aby sme Európe zabezpečili väčší vplyv na svetovej scéne, ale tiež aby sme čo najlepšie využili verejné prostriedky.
<P>
Správa pána Garrigu Polleda je kľúčová, s takmer úplne prepracovaným znením: odporúča pre Európsku úniu veľmi silný politický a finančný rámec. Dve rozhodujúce politiky Únie navyše dostávajú svoj oprávnený priestor. V prípade spoločnej poľnohospodárskej politiky (SPP), ktorá je rozhodujúca pre potravinovú bezpečnosť a sebestačnosť, správa presadzuje obnovenie rozpočtu SPP. V prípade politiky súdržnosti, ktorá predstavuje finančný nástroj na vytvorenie regionálnej solidarity a podporu regionálneho hospodárskeho rozvoja, správa navrhuje rozšírenie jej cieľov vytvorením kategórie prechodných regiónov, aby regióny na rovnakej úrovni rozvoja mohli využívať...
<P>
(Predsedajúci prerušil rečníčku.)
<SPEAKER ID="090" NAME="Danuta Maria Hübner" AFFILIATION="PPE">
Rada by som povedala niekoľko slov o potrebe uskutočnenia reformy vlastných zdrojov. Som presvedčená, že vďaka dominantnej úlohe príjmov založených na HNP je rozhodovanie o rozpočte EÚ príliš spolitizované a menej zamerané na účinnosť. Uľahčuje požiadavky na zmrazenie či zníženie výdavkov EÚ. Vedie k logike, ktorá bola vyjadrená v súvislosti s rokovaniami o rozpočte na rok 2011, že ak pre krízu znižujeme vnútroštátne rozpočty, mali by sme rovnaký prístup uplatniť pri rozpočte EÚ.
<P>
Vôbec však nie je samozrejmé, že s dodatočným vlastným zdrojom, ktorý by znížil závislosť od HNP, môžeme očakávať revolúciu v schopnosti EÚ financovať rast a štrukturálnu zmenu. Existuje stále riziko, že tá istá koalícia, ktorá prijme rozpočtové rozhodnutie v Rade, môže prijať rovnaké rozhodnutie v Európskom parlamente.
<P>
Ak nás zaujíma Európa, mali by sme prestať reagovať na očakávania ministrov financií a posunúť sa k očakávaniam občanov. Úspech politika členského štátu vracajúceho sa domov z bruselských rokovaní by nemal byť založený na tom, že vláda zaplatí menej do rozpočtu EÚ, ale napríklad na tom, že EÚ pomôže malým firmám financovať inovačné projekty.
<P>
Je jasné, že spôsob financovania nákladov EÚ má byť plne transparentný. To by sa dalo ľahšie dosiahnuť prostredníctvom jednej dane, ale prijateľné je aj budovanie príjmu na základe súboru daní, ktoré splnia kritériá transparentnosti, spravodlivosti, viditeľnosti, účinnosti a dostatočnej harmonizácie.
<SPEAKER ID="091" NAME="Maria Da Graça Carvalho" AFFILIATION="PPE">
(PT) Na úvod chcem zablahoželať spravodajcovi k vynikajúcej práci. Vítam skutočnosť, že priority predložené v tejto správe sú v súlade so stratégiou Európa 2020 a považujú rast za ústrednú európsku politiku. Potrebujeme viac Európy, ktorá bude lepšia.
<P>
Mali by sme preto podporovať oblasti, ktoré najviac prispievajú ku konkurencieschopnosti, ako výskum, inovácie a energetiku. Preto musíme výrazne zvýšiť financovanie vedy a inovácií s cieľom presadzovať vedeckú kvalitu v celej Európe. Dôležité je tiež posilniť európsky systém financovania vedy a dosiahnuť cieľ investovania 3 % hrubého domáceho produktu (HDP).
<P>
Nový rozpočet by mal presadzovať aj vyššiu energetickú účinnosť a podporovať výstavbu budúcej infraštruktúry, najmä energetickej infraštruktúry, a tým vytvárať podmienky potrebné na konkurencieschopnosť európskeho priemyslu. Treba zvýšiť úlohu priemyslu, najmä úlohu malých a stredných podnikov (MSP), a prispieť tak k posilneniu vedúceho postavenia Európy v globalizovanom svete.
<SPEAKER ID="092" NAME="Barbara Matera" AFFILIATION="PPE">
(IT) Rada by som zablahoželala pánovi spravodajcovi Garrigovi Polledovi k vynikajúcej celoročnej práci, ktorá si získala širokú politickú podporu. Vítam, že správe sa podarilo presadiť nasledovný odkaz: riešenie krízy je potvrdením postavenia Únie ako globálneho aktéra.
<P>
Budúci finančný rámec odzrkadľuje ciele ustanovené v stratégii Európa 2020 a je pevne ukotvený v Lisabonskej zmluve. Na zabezpečenie dôveryhodnosti priorít Únie sú však potrebné primerané finančné prostriedky. Rozvoj energetickej a dopravnej infraštruktúry, investície v oblasti výskumu a vývoja, vzdelávania a politiky pre mládež musia nájsť v budúcich rozpočtoch Únie nový impulz a základné piliere politiky súdržnosti a poľnohospodárskej politiky by mali naďalej dostávať financovanie v súčasnej výške.
<P>
Európa a jej veľké projekty narážajú na rozpočtové obmedzenia na vnútroštátnej úrovni, čo znamená, že kľúčom k zvyšovaniu konkurencieschopnosti a rastu je väčšia účasť súkromného sektora prostredníctvom projektových dlhopisov alebo verejno-súkromných partnerstiev.
<P>
Spolu s ostatnými členmi talianskej delegácie ma znepokojujú návrhy na pridanie týchto takzvaných "prechodných regiónov" do regionálnej politiky, pretože to môže ublížiť najslabším regiónom Únie. Na záver chcem potvrdiť, že úplné financovanie Únie prostredníctvom systému založeného na vlastných zdrojoch je jediný spôsob, ako zabezpečiť budúcnosť a rozvoj Európskej únie.
<SPEAKER ID="093" NAME="Ingeborg Gräßle" AFFILIATION="PPE">
(DE) Spolu s balíkom viacročného finančného rámca sa má predložiť reforma služobného poriadku. Otázkou, ako je vlastne EÚ spravovaná, sa veľmi výstižne zaoberajú odseky 125 a 126 správy pána Garrigu Polleda. Pán komisár, chcela by som vás požiadať, aby ste boli pri predkladaní služobného poriadku ambiciózny. Veď otázka, čo robíme, o ktorej sa tu podrobne diskutuje, je prinajmenšom taká dôležitá ako otázka, ako to robíme.
<P>
Otázka znie, akú úlohu bude Európska komisia v budúcnosti zohrávať pri vykonávaní všetkých bodov programu do roku 2020, ktoré sme dnes predložili. Bola by som rada, keby si Komisia pre seba vybrala silnejšiu úlohu a nedelegovala všetky úlohy na iných. V súvislosti s reformou služobného poriadku je preto dôležité, aby sa pre tieto nové úlohy vytvorili voľné pracovné miesta, aby sa Komisia sama mohla tiež zapojiť. Máme obrovský počet voľných dní. Úradníci Komisie majú až 13 týždňov platenej dovolenky. Pán komisár, odporúčala by som, aby ste vzali zopár týchto voľných dní a vyčlenili ich na vykonávanie rozpočtu, aby sme mohli skutočne dosiahnuť politické ciele, ktoré chceme dosiahnuť. Chcela by som požiadať, aby nám bola predložená aj stratégia EÚ 2020 pre správu EÚ. To by si vyžadovalo opatrenia nielen od vás, ale aj od celého kolégia a predsedu Komisie.
<SPEAKER ID="094" NAME="Sidonia Elżbieta Jędrzejewska" AFFILIATION="PPE">
(PL) Rada by som zablahoželala pánovi Garrigovi Polledovi k tomu, že vypracoval takú vynikajúcu správu o viacročnom finančnom rámci. Správa si v Osobitnom výbore pre politické výzvy a rozpočtové prostriedky trvalo udržateľnej Európskej únie po roku 2013 získala veľmi silnú podporu. Dúfam, že táto správa poslúži ako rozhodujúci základ pre rokovania o novom viacročnom rozpočte Európskej únie, ktoré sa čoskoro začnú.
<P>
Som veľmi rada, že poslanci EP sa rozhodli podporiť pozmeňujúci a doplňujúci návrh, ktorý som predložila v súvislosti s posilnením politík pre mládež. V čase, keď mladí Európania patria k hlavným obetiam hospodárskej krízy, mali by sme podporiť všetky iniciatívy zamerané na zlepšenie situácie mladých ľudí, najmä politiky zamerané na zlepšenie prístupu k vzdelávaniu a ich pracovnej situácie. Programy ako Mládež v akcii a Celoživotné vzdelávanie, ktoré majú veľmi nízke náklady na príjemcu a sú mimoriadne účinné, by preto mali zostať zachované ako samostatný prvok budúceho viacročného finančného rámca a zároveň si zaslúžia omnoho viac finančných prostriedkov.
<P>
Chcela by som tiež odporučiť návrh na zachovanie vysokej úrovne financovania politiky súdržnosti. Politika súdržnosti nie je rozhodujúca len pri dosahovaní cieľov stratégie Európa 2020. Jej hlavnou úlohou je posilnenie európskej integrácie a solidarity znižovaním sociálnych, hospodárskych a územných rozdielov, ktoré, žiaľ, v Európskej únii stále existujú.
<SPEAKER ID="095" NAME="Rareş-Lucian Niculescu" AFFILIATION="PPE">
(RO) Spravodajca začal svoje vystúpenie veľmi dôležitou vetou, keď povedal, že musíme spojiť tradičné politiky Európskej únie s našimi novými prioritami. Ani jedny, ani druhé nemôžu fungovať samy. V tejto súvislosti by som rád privítal víziu spoločnej poľnohospodárskej politiky (SPP), ktorá bola v správe načrtnutá.
<P>
Pripomeniem vám, ak dovolíte, niektoré dôležité myšlienky, z ktorých najvýznamnejšou je zachovanie výšky rozpočtu SPP v nadchádzajúcom období finančného plánovania. Tradičná úloha európskeho poľnohospodárstva spolu s novými cieľmi, ktoré chceme dosiahnuť, plne odôvodňuje zachovanie výšky tohto rozpočtu.
<P>
Po druhé, potreba zachovania systému SPP založeného na dvoch pilieroch, pričom podpora vidieckych oblastí tvorí súčasť druhého piliera, je úzko spojená s cieľmi stratégie Európa 2020.
<P>
A na záver mám poznámku, že v budúcnosti treba zreformovať SPP so zámerom dosiahnuť účinnejšie využívanie rozpočtu na základe spravodlivého rozdelenia platieb, ktoré je jednou z možností na dosiahnutie tohto cieľa.
<SPEAKER ID="096" NAME="Zigmantas Balčytis" AFFILIATION="S&amp;D">
(LT) Predovšetkým by som rád poďakoval všetkým spravodajcom za vynikajúcu prácu, ktorú vykonali. Dnes máme jasné parlamentné stanovisko k tomu, čo spoločne s našimi občanmi očakávame od nadchádzajúceho obdobia finančného plánovania. Všetci si uvedomujeme, že budeme musieť zásadne zmeniť smerovanie súčasnej politiky, a to sa jasne odráža v stratégii Európa 2020. Musíme vytvoriť bezpečný jednotný európsky trh s energiou, zabezpečiť prepojenie celej Európy prostredníctvom dopravných sietí a odstrániť rozdiely, ktoré stále existujú medzi rôznymi regiónmi Európskej únie. Musíme úplne revidovať spoločnú poľnohospodársku politiku, ktorá musí zaručovať spravodlivý a jednotný systém priamych platieb, a množstvo ďalších dôležitých oblastí, bez ktorých by sme nedokázali vytvoriť konkurencieschopnú a silnú Európu. To si bude, samozrejme, vyžadovať rozsiahle investície najmä v oblasti výskumu. Preto treba hľadať nové finančné nástroje, napríklad zavedenie dane z finančných transakcií a tak ďalej. Som presvedčený, že...
<P>
(Predsedajúci prerušil rečníka.)
<SPEAKER ID="097" NAME="Jan Mulder" AFFILIATION="ALDE">
(NL) Jedna z kľúčových otázok, ktorá sa objavila v tejto rozprave, znie: Čo presne je európska pridaná hodnota? Dúfam, že keď bude Komisia koncom mesiaca predkladať svoje návrhy, poskytne jasné vysvetlenie, prečo majú určité rozpočtové riadky jasnú pridanú hodnotu. Zdá sa mi, že presne to musíme vedieť, aby sme potom mohli odôvodniť, za čo hlasujeme.
<P>
Po druhé, rozpravu budú tiež výrazne ovplyvňovať diskusie o vlastných zdrojoch. Jedna z otázok, ktorá narušila rozpravu, je rozhodnutie o britskej úľave prijaté v roku 1984. Ako to mohlo pretrvať tak dlho? Myslím si, že buď britská vláda nemá mať nárok na žiadnu úľavu, alebo k iným krajinám, ktoré sa nachádzajú v podobnej situácii ako Veľká Británia v roku 1984, sa má pristupovať rovnako. Dúfam, že návrhy Komisie skutočne pôjdu týmto smerom.
<SPEAKER ID="098" NAME="Raül Romeva i Rueda" AFFILIATION="Verts/ALE">
(ES) Táto posadnutosť zameraná len na rozsah škrtov a nie na to, ako alebo čo škrtať, a už vôbec nie na to, ako zvýšiť príjmy, je už predmetom obáv.
<P>
Po prvé, viac Európy znamená lepšiu Európu, pokiaľ to znamená menej hospodárskej moci pre členské štáty.
<P>
Po druhé, musíme tiež, samozrejme, revidovať výdavky. Musíme však dávať pozor, kde to urobíme: jedným návrhom by bolo zníženie vojenských výdavkov, druhým obmedzenie dvoch sídel Európskeho parlamentu na jedno. Domnievame sa, že toto sú najdôležitejšie návrhy.
<P>
Po tretie, najviac ma znepokojilo, keď som si všimol, ako sa pán Lewandowski - podľa mňa znepokojujúco - usmial pri zmienke o dani z finančných transakcií.
<P>
Znepokojilo ma to a rád by som sa ho opýtal, prečo by malo byť také zlé, také škodlivé požiadať tých, ktorí zbohatli na špekuláciách, aby zaplatili za krízu, namiesto toho, aby sme o to žiadali tých, ktorí za krízu sotva môžu, a nežiadať, ako ste to urobili včera, aby Španielsko znížilo sociálne výdavky prostredníctvom zníženia výdavkov na...
<P>
(Predsedajúci prerušil rečníka.)
<SPEAKER ID="099" NAME="Alfreds Rubiks" AFFILIATION="GUE/NGL">
(LV) Rád by som kolegom poslancom pripomenul jednu vec - pri schvaľovaní rozpočtu musíme pamätať na to, že medzi obyvateľmi Európy rastie skepsa voči tomu, čo tu robíme. V tejto súvislosti sa mi zdá, že rozpočet nie je dostatočne koordinovaný s ambicióznymi cieľmi programu EÚ 2020. Mám tiež jednu otázku. Pán komisár, sľúbili ste lotyšským poľnohospodárom, že priame platby sa v tomto rozpočte vyrovnajú. Keď však bude rozpočet schválený tak, ako je, bude pre vás ťažké dodržať sľub. Chcem, aby všetko, o čom hovoríme a o čom diskutujeme, zodpovedalo záujmom našich voličov.
<SPEAKER ID="100" NAME="Andrew Henry William Brons" AFFILIATION="NI">
Myslel som si, že EÚ už na tom nemôže byť horšie, ale potom som si prečítal túto správu. Začína poriadnou dávkou sebaklamu: "Európania od EÚ nikdy nežiadali viac ako teraz". Nuž, čoraz väčší počet Britov žiada, aby sme z nej vystúpili. Možno majú na mysli práve to. Správa výslovne odmieta myšlienku zmrazenia rozpočtu po roku 2013 a trvá na tom, že dokonca aj zvýšenie o 5 % by umožnilo len obmedzený príspevok k cieľom EÚ. Musíme byť vďační aj za drobné láskavosti.
<P>
Uprostred odseku 166 je vsunutá výzva na zrušenie úľav. Ide o nástroj, vďaka ktorému Spojené kráľovstvo platí len neprijateľný čistý príspevok namiesto nehanebného čistého príspevku. Trvať na tom, že Spojené kráľovstvo má odovzdať svoje ťažko zarobené peniaze, je zlé samo osebe, ale v odseku 169 sa navrhuje, aby EÚ mala právo vyrubiť vlastné dane bez nášho súhlasu a bez našej kontroly. To je jednoducho neprijateľné.
<SPEAKER ID="101" NAME="Czesław Adam Siekierski" AFFILIATION="PPE">
(PL) Dosiahli sme dôležitú dohodu. Správa, ktorá bola predložená, je potrebným pokračovaním toho, čo sa vykonalo, pričom zároveň navrhuje očakávané zmeny. Charakteristickou črtou politík EÚ je stabilita, preto sa navrhuje zachovanie súčasného rozpočtu politiky súdržnosti a spoločnej poľnohospodárskej politiky.
<P>
Vyrovnanie podmienok rozvoja výrazne prispieva k posilneniu spoločného trhu, ktorý prináša priaznivé výsledky pre všetky členské štáty EÚ. Spoločná poľnohospodárska politika prináša výhody všetkým spotrebiteľom v EÚ. Treba mať na zreteli, že poľnohospodári majú veľmi nízke príjmy aj napriek podpore, ktorú dostávajú z európskeho rozpočtu. Nové úlohy, ktorým poľnohospodárstvo čelí vzhľadom na životné prostredie, klímu, životné podmienky zvierat a nerealistické rokovania Svetovej obchodnej organizácie (WTO), znamenajú pre poľnohospodárov ďalšie náklady. Kto to zaplatí? Zmeny, ktoré očakávame, zahŕňajú zvýšenie prostriedkov na udržateľný a inteligentný rozvoj a dôraz na inovácie, vedecký výskum a vzdelávanie.
<P>
(Predsedajúci prerušil rečníka.)
<SPEAKER ID="102" NAME="Georgios Stavrakakis" AFFILIATION="S&amp;D">
(EL) Parlament dnes vysiela jasný odkaz Európskej komisii aj premiérom Európskej únie o rozpočte do roku 2020, ktorý zodpovedá jej povinnostiam a verejným očakávaniam.
<P>
Pokiaľ ide o politiku súdržnosti, odkaz je jasný. Áno politike súdržnosti s dostatočným financovaním na zabezpečenie rozhodujúceho príspevku k rozvoju, novým pracovným miestam a inováciám. Áno nezávislej politike súdržnosti. Áno koordinácii na všetkých úrovniach tvorby politík od strategického plánovania po vykonávanie. Áno vytvoreniu prechodnej kategórie na podporu regiónov. Áno osobitným opatreniam pre ostrovy a horské oblasti v Európe.
<P>
Sú tu však aj dve jasné a dôležité nie. Nie akémukoľvek rozdeľovaniu tejto politiky do rôznych odvetví a nie uloženiu sankcií v spojení s Paktom stability a rastu.
<SPEAKER ID="103" NAME="Predsedajúci">
Tým sa uzatvára postup "catch the eye". Ospravedlňujem sa 11 či 12 poslancom, ktorí boli na zozname a nemohli vystúpiť, ale na ich vystúpenia už niet času.
<SPEAKER ID="104" NAME="Janusz Lewandowski">
člen Komisie. - Čas určený na moje vystúpenie som už využil, preto prednesiem len dve krátke poznámky.
<P>
Po prvé, v súčasnej medzinárodnej situácii úsporných opatrení nemožno európsky rozpočet, ktorý je bez deficitu, obviňovať z nesprávneho riadenia vnútroštátnych financií. Tento rozpočet však môže pomôcť vytvárať pracovné miesta a rast, pretože sa týka investícií. V tom sa líši od vnútroštátnych rozpočtov, ktoré sa týkajú najmä sociálnych transferov.
<P>
Po druhé, pokiaľ ide o sľuby poľnohospodárom v Európe, postupné zbližovanie je reálne. Paušálna sadzba je v súčasnosti neuskutočniteľná a myslím si, že to tak zostane aj v nadchádzajúcich rokoch.
<P>
V mene Komisie chcem na záver vyjadriť očakávanie, že v nadchádzajúcom hlasovaní sa odrazí široká zhoda Parlamentu, ktorá dodá hlasu Európskeho parlamentu silu a vplyv.
<SPEAKER ID="105" NAME="Predsedajúci">
Na záver rozpravy vystúpi pán spravodajca Garriga Polledo, ktorému úprimne blahoželám k vynikajúcej práci na túto tému.
<SPEAKER ID="106" NAME="Salvador Garriga Polledo" LANGUAGE="ES">
Predovšetkým chcem poďakovať národným delegáciám, ktoré, ako som počul, odolali tlaku vo svojich členských štátoch a budú hlasovať za túto správu.
<P>
Mám pocit, že toto nie je rozprava o objeme rozpočtu, ale skôr o prevahe metódy Spoločenstva, a myslím si, že tí, ktorí túto rozpravu sústreďujú na úsilie znížiť rozpočet Únie, robia chybu. Chcú nové priority a znížený rozpočet. Hovorím im, že ísť touto cestou znamená skončiť s nižším rozpočtom a menším počtom priorít.
<P>
Určite nerozumiem tomu, ako môžu sedieť v tejto rokovacej sále a obhajovať medzivládny prístup. To nechajte na Radu, vy by ste mali obhajovať Európsku úniu s jej politikami, prioritami, povinnosťami a primeraným rozpočtom.
<P>
Nechceme zvýšenie európskych verejných výdavkov o 5 %, usilujeme sa skôr o zníženie zaťaženia vnútroštátnych rozpočtov a začlenenie určitých nadnárodných investícií do rozpočtu EÚ, kde sa môžu účinnejšie využiť. To je európska pridaná hodnota, ktorú všetky skupiny v Parlamente tento rok akceptovali vo Výbore pre politické výzvy (výbor SURE).
<P>
Domnievam sa, že určite ide o ďalekosiahly návrh. Ide o ambiciózny návrh, ktorý si vyžaduje prijatie dôležitých rozhodnutí v členských štátoch, ktoré chceme požiadať, aby zvládli úlohu, ktorú predstavuje.
<P>
Chcem potvrdiť konštruktívnosť návrhov a rozpravy, ktorá bola, podľa môjho názoru, dostatočne živá a v plnej miere sa v nej odrazila mozaika názorov, ktoré zjednocujú Európsky parlament. Myslím si, že ako Parlament vychádzame z tejto rozpravy v každom prípade omnoho bohatší a s omnoho lepším politickým postavením.
<SPEAKER ID="107" NAME="Predsedajúci">
Rozprava sa skončila.
<P>
Hlasovanie sa uskutoční dnes o 12.00 hod.
<P>
(Rokovanie bolo na chvíľu prerušené.)
<P>
Písomné vyhlásenia (článok 149)
<SPEAKER ID="108" NAME="Elena Băsescu" LANGUAGE="RO">
Vzhľadom na súčasnú krízu a drastické obmedzenia verejných výdavkov je pre členské štáty čoraz ťažšie dosahovať hospodársky rast. Treba zdôrazniť, že EÚ musí reagovať na demografické problémy. Znižovanie podielu pracujúceho obyvateľstva v spojení s rastúcim podielom ľudí na dôchodku zaťaží systémy sociálnej ochrany.
<P>
Podporujem myšlienku, že všetky finančné prostriedky, ktoré poskytuje EÚ, majú pomôcť zlepšiť všeobecný stav európskeho životného prostredia. Preto by sa mal na každej úrovni analyzovať priaznivý a nepriaznivý dosah na klímu a životné prostredie a využívanie finančných prostriedkov EÚ. Prostredníctvom investícií na úrovni EÚ sa môžu dosiahnuť omnoho väčšie úspory na vnútroštátnej úrovni najmä v oblastiach, kde EÚ nepochybne poskytuje vyššiu pridanú hodnotu ako vnútroštátne rozpočty.
<SPEAKER ID="109" NAME="Zuzana Brzobohatá" LANGUAGE="CS">
Prebiehajúca diskusia o nadchádzajúcom programovom období nám ukazuje, že tentoraz sa bude treba vo väčšej miere sústrediť na komplexnejší prístup k tomuto základnému hospodárskemu nástroju politík EÚ. Svetová finančná kríza a intenzívny celosvetový konkurenčný tlak hospodárskych tigrov Číny a Indie nám ukazuje, že viacročný finančný rámec (VFR) sa bude musieť zostaviť tak, aby zodpovedal hlavným cieľom programu do roku 2020. Myšlienka spravodajcu zlúčiť všetky politiky týkajúce sa programu do roku 2020 do jedinej oblasti VFR je mimoriadne odvážna. Spravodajca celkom správne navrhuje právne záväzné preskúmanie limitov jednotlivých oblastí v polovici programového obdobia. Zaujímavá je aj myšlienka zosúladiť časové rozpätie VFR s politickým cyklom orgánov EÚ a zvýšiť tak demokratickú kontrolu a zodpovednosť. Myšlienka spravodajcu, že musíme zvážiť reformu príjmov EÚ, je nepochybne v zásade správna. Úplne primerané je aj postupné smerovanie k systému vlastných zdrojov EÚ a nahradeniu súčasného systému príspevkov členských štátov, ktorý vedie k porovnávaniu bilancie EÚ a členských štátov, vďaka čomu si verejnosť vytvára nesprávne závery týkajúce sa významu členstva v EÚ, pričom vzhľadom na súčasné prepojenie hospodárstiev a politík ide o úplne nesprávny záver.
<SPEAKER ID="109" NAME="Alain Cadec" LANGUAGE="FR">
Správa pána Garrigu Polleda definuje politické priority Európskeho parlamentu týkajúce sa viacročného finančného rámca na obdobie po roku 2013 z legislatívneho aj rozpočtového hľadiska. Zaujali ma najmä dva body. Po prvé, že súdržnosť rastu a zamestnanosti je politickou prioritou. Plne podporujem vytvorenie kategórie prechodných regiónov. Týkalo by sa to všetkých regiónov s HDP na osobu v rozmedzí 75 % až 90 % HDP EÚ. Poslúžilo by to na vytvorenie lepšej rovnováhy medzi regiónmi. Návrh uvádza do praxe zásadu územnej súdržnosti, ktorú ustanovuje článok 174 Zmluvy o fungovaní Európskej únie. V súvislosti s finančnými výhľadmi som za zdaňovanie finančných transakcií s cieľom vybudovať vlastné zdroje Európskej únie.
<SPEAKER ID="109" NAME="Proinsias De Rossa" AFFILIATION="S&amp;D">
písomne. - Chcem upozorniť na návrh dane z finančných transakcií, ktorý obsahuje táto správa. Daň z finančných transakcií by mohla vyriešiť dva problémy naraz - ako financovať rastúce požiadavky na vykonávanie nových politík EÚ a ako prinútiť finančný sektor, aby prispel k riešeniu hospodárskej krízy, ktorú pomohol vyvolať. Vďaka daňovým príjmom by sa mohli znížiť súčasné platby členských štátov EÚ do rozpočtu EÚ. Daňové príjmy zároveň umožnia plynulý rozvoj politík na zabezpečenie hospodárskej budúcnosti Európy. Mali by sme prostriedky na investície do výskumu a vývoja, na boj proti zmene klímy a na budovanie solidarity medzi regiónmi EÚ. Európa by mala ísť svetu príkladom zavedením tejto dane na svojom území a presadzovaním jej zavedenia vo zvyšku sveta. Naliehavo žiadam Európsku komisiu, aby pohotovo zareagovala na túto správu a splnila požiadavky demokraticky zvoleného Parlamentu na zavedenie primeraných opatrení.
<SPEAKER ID="110" NAME="João Ferreira" LANGUAGE="PT">
Pozrime sa na súčasný viacročný finančný rámec (VFR). Rozšírenie EÚ o 12 nových krajín, ktoré boli vo všeobecnosti na nižšej úrovni rozvoja ako priemer dovtedajších 15 členských štátov, prinieslo nepopierateľné problémy a požiadavky spojené s uskutočnením zásady hospodárskej a sociálnej súdržnosti. Stali sme sa však svedkami pomerného zníženia štrukturálnych fondov z 0,42 % na 0,37 % hrubého národného príjmu (HNP) EÚ. Inými slovami, k ich pomernému zníženiu prišlo v čase, keď boli najviac potrebné. Výsledky sú jasné. Namiesto sľúbeného zbližovania sme svedkami viditeľného vzďaľovania, ktoré ešte zhoršujú účinky hospodárskej a sociálnej krízy a fungovanie a rozvoj nástrojov ako jednotný trh, ktoré očividne prinášajú výhody niektorým na úkor ostatných. Tento viacročný finančný rámec teraz slúži ako referenčný rámec diskusie o finančných výhľadoch na roky 2013 - 2020, pričom v zásade sa navrhuje jeho zachovanie. Zvýšením o 5 % rozpočet EÚ výrazne nepresiahne 1 % HNP Únie. Opakujem, ohrozuje to vyhlasovanú zásadu súdržnosti. Situáciu ešte zhoršuje skutočnosť, že dostupné zdroje sa teraz odvádzajú na iné účely, hoci aj tie sú zahrnuté v zmluvách. Ide okrem iného o militarizmus a zasahovanie v zámorí, vďaka ktorým sa táto zásada stáva úplne druhoradou.
<SPEAKER ID="111" NAME="Lidia Joanna Geringer de Oedenberg" LANGUAGE="PL">
Napriek tomu, že počas hospodárskej krízy existovali dôvody na zmrazenie výdavkov EÚ, nemôžeme argumenty spred dvoch rokov používať aj dnes pri úvahách o viacročnom finančnom rámci. Namiesto toho si musíme klásť otázky o zásadách na úpravu fungovania EÚ v ďalšom sedemročnom období. Má to byť EÚ založená na solidarite, ktorá si plní povinnosti a zavádza inovačné hospodárstvo a spoločnú zahraničnú politiku v súlade s Lisabonskou zmluvou? Alebo to má byť skôr EÚ, ktorá síce zaradila do tejto zmluvy ambiciózne ciele, ale všetci vedia, že to bola len hra? Som oddanou zástankyňou prvej možnosti a podporujem názor spravodajcu, pokiaľ ide o potrebu zvýšiť finančné prostriedky budúceho viacročného finančného rámca o 5 % v porovnaní s rokom 2013. Táto zmena by nás priblížila k dosiahnutiu ambicióznych cieľov stanovených v zmluve, pričom zvýšenie výdavkov o 5 % by v skutočnosti znamenalo veľmi malé zvýšenie, keďže súčasná inflácia dosahuje 3,2 %. Toto zanedbateľné zvýšenie rozpočtu EÚ navyše prinesie výhody najchudobnejším regiónom, ktoré získajú najviac pomoci EÚ určenej na prekonanie rozdielov v oblasti rozvoja. Dúfam, že budúce predsedníctvo, ktoré bude v rukách Poľska, bude považovať za prioritu zosúladenie stanovísk čistých prispievateľov, ako sú Nemecko, Francúzsko a Spojené kráľovstvo, so stanoviskom Parlamentu uvedeným v ambicióznej správe pána Garrigu Polleda.
<SPEAKER ID="112" NAME="Jiří Havel" LANGUAGE="CS">
Poslanci EP mali v minulosti v rozhovoroch o viacročnom finančnom rámci (VFR) Únie iba obmedzený vplyv. Zásadná zmena, ktorú priniesla Lisabonská zmluva, sa týka práve tohto dlhodobého plánovania rozpočtu, ktorý musí nanovo zostaviť Rada po schválení Európskym parlamentom. To bol dôvod na vytvorenie Osobitného výboru pre politické výzvy a rozpočtové prostriedky trvalo udržateľnej Európskej únie po roku 2013 (výbor SURE), ktorý vo svojej správe vymedzuje politické priority Európskeho parlamentu pred začatím rokovaní o budúcom viacročnom finančnom rámci po roku 2013. Zo správy pána Garrigu Polleda jasne vyplýva, že ak sa chce Únia stále sústreďovať na dosiahnutie ambicióznych cieľov stratégie Európa 2020, bude sa musieť zabezpečiť primerané financovanie politík EÚ. Bez dostatočných nových prostriedkov po roku 2013 Únia nebude schopná splniť ani súčasné politické priority, ani nové úlohy a ciele stratégie Európa 2020. Vzhľadom na nedostatočnosť tradičných vlastných zdrojov EÚ sa vo výbore SURE začala odborná diskusia o nových vlastných zdrojoch rozpočtu EÚ. V budúcom finančnom rámci máme veľkú príležitosť ukázať európskym občanom, že Únia dokáže myslieť a konať v ich dlhodobom záujme a dosahovať účinné výsledky pri zabezpečovaní vnútornej súdržnosti a pevného rastu. Preto úplne súhlasím s prioritným vyhlásením spravodajcu, že sumy určené na spoločnú poľnohospodársku politiku a politiku súdržnosti v budúcom období nesmú byť nižšie ako v súčasnom rámci.
<SPEAKER ID="113" NAME="Edit Herczog" LANGUAGE="HU">
Návrh, ktorý podporilo osem výborov, začína úlohami, na ktoré musí reagovať aj nový viacročný finančný rámec. Súčasná kríza je pre Európu posledným varovaním, aby reagovala na zmeny vo svetovom poriadku. Ako všetky zmeny, aj vznikajúci poriadok bude mať víťazov a porazených. Európa nebude medzi porazenými. Jean Monnet vo svojich časoch upozorňoval: "Európa nikdy neexistovala. Skutočnú Európu treba vytvoriť." Zakladateľ európskej integrácie nepovažoval túto úlohu za jednorazový úkon, ale za sústavnú činnosť. Podľa toho musíme posudzovať očakávané podmienky a konkrétne okolnosti, aby sme mohli rozhodnúť, čo treba urobiť, aby Európa existovala a aby neskončila ako porazená. Komisia minulý rok predložila stratégiu Európa 2020, ktorej cieľom je oživenie po kríze a príprava európskeho hospodárstva na ďalšie desaťročie. Toto sú tri kľúčové oblasti na podporu hospodárskeho rastu: poznatky, inovácie a vzdelávanie, čiže "inteligentný rast", ktorý sa sústreďuje na digitálnu spoločnosť, ďalej trvalo udržateľný rozvoj, ktorý presadzuje účinnejšie využívanie energie a posilňuje konkurencieschopnosť, a napokon inkluzívny rast, ktorý zvyšuje účasť na trhu práce. Nový viacročný finančný rámec Európskej únie sa musí ustanoviť na úrovni Spoločenstva a vnútroštátne rozvojové programy sa majú navzájom prispôsobiť tak, aby sa prostredníctvom vytvorenia potrebnej súčinnosti dosiahlo optimálne vykonávanie stratégie Európa 2020.
<SPEAKER ID="114" NAME="Anneli Jäätteenmäki" LANGUAGE="FI">
V zložitých hospodárskych časoch očakávajú ľudia od EÚ konkrétne výsledky viac ako inokedy. Potrebujeme lepšie a jednoduchšie právne predpisy, ktoré budú slúžiť záujmom Európanov. Právna úprava sa musí zjednodušiť. Na vznik európskych právnych predpisov niet dôvodu, kým nie sú skutočne potrebné. Budúci rozpočet EÚ by mal účinnejšie reagovať na každodenné problémy verejnosti. Rozpočet by mal podporovať rast a nové pracovné miesta, ale predovšetkým by mal vytvárať európsku pridanú hodnotu.
<P>
Koncom tohto mesiaca má Komisia uverejniť návrhy týkajúce sa rozpočtu EÚ po roku 2014. Členské štáty EÚ museli vzhľadom na hospodársku krízu prijať ťažké rozhodnutia spojené so svojimi vlastnými rozpočtami. Ani rozpočet EÚ by sa nemal v čase krízy zvyšovať. Naopak, treba ho znížiť.
<P>
Dúfam, že napokon sa zbavíme väčšiny bláznovstiev spojených s EÚ. Mesačné sťahovanie Parlamentu medzi Bruselom a Štrasburgom stojí európskych daňových poplatníkov dobrých 200 miliónov EUR ročne. Tieto peniaze sa dajú využiť lepšie. Rôzne úľavy, ktoré sa poskytujú Spojenému kráľovstvu, Švédsku, Rakúsku, Holandsku a Nemecku, treba úplne zrušiť. Len Spojené kráľovstvo tento rok získa úľavu približne 3 miliardy EUR vzhľadom na zníženie príspevku, ktoré bolo dohodnuté v roku 1984.
<P>
Prišiel čas na reformu EÚ a jej rozpočtu. Peniaze európskych daňových poplatníkov sa musia využívať účinnejšie a musia členským štátom prinášať európsku pridanú hodnotu. Tú nepredstavuje zvyšovanie administratívy, byrokracie a zbytočných právnych predpisov EÚ.
<SPEAKER ID="114" NAME="Filip Kaczmarek" LANGUAGE="PL">
Nový viacročný finančný rámec má mimoriadny význam, pretože od neho bude do veľkej miery závisieť budúcnosť Európskej únie. Diskusia o finančnom výhľade nie je jednoduchá, pretože mnohé členské štáty pociťujú účinky hospodárskej krízy. Ich neochota zvýšiť rozpočet EÚ je celkom pochopiteľná. Finanční skeptici by si však mali uvedomiť rozsah výhod, ktoré spoločný trh prináša hospodárstvam jednotlivých členských štátov. Európska integrácia má na hospodárstvo priaznivý a podnecujúci vplyv. Európsky parlament by okrem toho chcel, aby nový finančný rámec bol štruktúrovaný tak, aby zvyšoval konkurencieschopnosť a presadzoval sociálnu integráciu. Rozpočet EÚ financuje opatrenia, ktoré sú pre občanov všetkých členských štátov absolútne nevyhnutné. To nie je abstraktné tvrdenie. Politika súdržnosti a spoločná poľnohospodárska politika majú dosah na každodenný život miliónov občanov. Niet pochýb o tom, že niektoré úlohy, ktoré vykonáva EÚ, by nevykonal žiadny iný orgán. Zvyšovanie miery sociálnej a hospodárskej súdržnosti a súdržnosti infraštruktúry či zabezpečenie rovnosti príležitostí v poľnohospodárskom odvetví sú ciele, ktoré si zaslúžia podporu. Vynakladať na ne európske peniaze sa oplatí. Európska únia nemôže vykonávať viac opatrení vo väčšom počte členských štátov s menším rozpočtom. To nie je možné, a preto potrebujeme väčší a ambicióznejší rozpočet.
<SPEAKER ID="115" NAME="Jarosław Kalinowski" LANGUAGE="PL">
Spravodajca píše, že ak majú členské štáty splniť budúce úlohy, pomoc Európskej únie je nevyhnutná. Stratégia Európa 2020 určuje vhodné oblasti, na ktoré by sa mala táto pomoc sústrediť, a načrtáva priority a víziu silnej, stabilnej a modernej Európy, Európy, ktorá sa poučí z nedávnych hospodárskych problémov a ktorá pre svojich občanov zabezpečí zamestnanosť, energetickú bezpečnosť a zdravé potraviny. Rozpočtové plány by mali prihliadať na najdôležitejšie ciele trvalo udržateľného rozvoja a zároveň by mali byť pružné a zamerané na konkrétne opatrenia. Asi sa nemusím zmieňovať o tom, že využívanie prostriedkov musí byť transparentné a dostatočne odôvodnené. Súhlas a porozumenie verejnosti je dnes neoddeliteľnou súčasťou politiky EÚ a tvorí základ fungovania EÚ.
<SPEAKER ID="116" NAME="Tunne Kelam" AFFILIATION="PPE">
písomne. - Na dosiahnutie cieľov do roku 2020 je potrebný európsky prístup. Zároveň si treba uvedomiť, že viac Európy sa nedá dosiahnuť menej peniazmi. Zmrazenie prostriedkov členskými štátmi nebude udržateľná možnosť. Keď raz členské štáty akceptovali dlhodobé strategické celoeurópske politické záväzky, nedá sa odopierať ich financovanie. V očiach miliónov občanov sa tým len ohrozí dôveryhodnosť EÚ. Z praktického hľadiska je potrebná omnoho lepšia koordinácia programov sústredená na ich vzájomné dopĺňanie sa. Financovanie nových priorít - výskumu a vývoja, inovácií a energetických a dopravných sietí - nebude pri zachovaní súčasnej výšky prostriedkov reálne. Skutočnou vnútornou úlohou EÚ je dosiahnuť na konci budúceho finančného rámca zblíženie 15 starších a 12 novších členských štátov EÚ. Pokračovanie starých programov a tvorba nových programov musí podliehať hĺbkovej kontrole. Oddanosť zásadám rovnosti a solidarity, ktoré EÚ zastáva, by mala skoncovať s existenciou dvojitého metra a predsudkov v oblasti rozhodovania. EÚ uspeje, keď sa ku všetkým jej štátom bude pristupovať rovnako. Skutočný finančný výhľad musí siahať ešte ďalej ako len na sedem rokov. Podporujem však pružné mechanizmy týkajúce sa potrebných úprav.
<SPEAKER ID="117" NAME="Lena Kolarska-Bobińska" LANGUAGE="PL">
Najchudobnejšie regióny Európskej únie sa v súčasnosti rýchlo rozvíjajú a jedným z dôvodov sú európske finančné prostriedky. Napriek tomu, že sa vybudovalo a opravilo množstvo ciest a zaviedlo internetové pripojenie, treba ešte naplniť veľké množstvo potrieb, keďže medzi týmito regiónmi a najrozvinutejšími regiónmi existuje veľmi veľká priepasť. Keď sme vstúpili do Európskej únie, existovali obavy, že Poľsko a nové členské štáty riadne nevyužijú možnosti, ktoré im členstvo poskytuje, a že európske prostriedky sa budú čerpať bez riadneho uváženia. Vyjadrovali sa tiež obavy spojené s korupciou, keďže príležitosť - alebo veľké množstvo peňazí - robí zlodeja. Analýzy medzitým ukázali, že európske peniaze sa v Poľsku využívajú múdro a nie sú spojené s nečestnými praktikami. Vzhľadom na priepasť, ktorú sa snažíme prekonať, ako aj vzhľadom na budúce ciele EÚ preto nesmieme znížiť ani rozpočet EÚ, ani prostriedky na vykonávanie politiky súdržnosti. Aj keď Európsky parlament odhlasuje zvýšenie európskeho rozpočtu, v čo dúfam, dôležité bude presvedčiť jednotlivé členské štáty, že podporiť politické stanovisko Parlamentu sa oplatí.
<SPEAKER ID="117" NAME="Jan Kozłowski" LANGUAGE="PL">
Rád by som úprimne zablahoželal pánovi Garrigovi Polledovi k príprave komplexnej správy a k obrovskému množstvu práce, ktorú vynaložil na vypracovanie kompromisných pozmeňujúcich a doplňujúcich návrhov. Súhlasím so spravodajcom, že politika súdržnosti, ktorá preukázala svoju účinnosť, by mala mať v novom viacročnom finančnom rámci miesto, ktoré zodpovedá jej významu. Mali by sme sa však usilovať o lepšiu koordináciu a vzájomné dopĺňanie sa jednotlivých fondov a o zjednodušené postupy. Zmeny systémov sledovania a riadenia fondov zamerané na zvýšenie účinnosti ich zásahov majú byť založené na dôkladnej analýze ich súčasného fungovania. Podporujem tiež názor, že nevyčerpané prostriedky majú zostať v rozpočte určenom na súdržnosť a že sa nemajú vracať členským štátom, a domnievam sa, že potrebujeme dôkladnú analýzu možných dôsledkov začlenenia Európskeho rozvojového fondu do rozpočtu EÚ najmä vzhľadom na záväzky EÚ voči tretím krajinám.
<SPEAKER ID="118" NAME="Vladimír Maňka" LANGUAGE="SK">
Európa prežíva krízu... Daňové výpadky samosprávnych krajov presahujú 20 % rozpočtu oproti obdobiu pred krízou, čo je neúnosné. Veľmi podobné sú výpadky zdrojov pre mestá a obce. Nezvládajú financovať svoje základné kompetencie, prepúšťajú zamestnancov, zadlžujú sa.
<P>
V takejto situácii sa nemôžeme čudovať, že nechápu, prečo Európsky parlament žiada viac zdrojov.
<P>
Keby však štáty koordinovali svoje politiky a financovanie v oblasti priorít, dosiahli by lepšie výsledky a ušetrili by viac financií, ako je suma, o ktorú chceme navýšiť spoločný rozpočet EÚ. Neexistuje preto lepšia alternatíva, ako tá, o ktorej dnes hovoríme.
<P>
Musíme o tom viac diskutovať, argumentovať. Nielen v Európskom parlamente, ale hlavne s ministrami v Rade, s poslancami národných parlamentov, ale aj v regiónoch... Aby pochopili, že spoločné riešenia prinesú nielen najlepší výsledok pre našich obyvateľov, ale národné rozpočty ešte aj ušetria.
<SPEAKER ID="119" NAME="Andreas Mölzer" LANGUAGE="DE">
Od fiaska záchranného balíka pre euro čistí prispievatelia nielenže platia rozpočet EÚ prostredníctvom obrovského mechanizmu prerozdeľovania, ale v skutočnosti platia dva až trikrát viac. V budúcich rokoch sa bude do týchto záchranných mechanizmov namiesto záruk vkladať skutočná hotovosť. Zaplatiť to budú musieť čistí prispievatelia, čiže ťažko pracujúci občania Nemecka, Francúzska, Talianska, Holandska a Rakúska, zo svojich vnútroštátnych rozpočtov. Prvé bolestivé škrty už v týchto krajinách pociťujú. Ľudia v hospodársky silných krajinách EÚ sú nahnevaní, aspoň takí nahnevaní ako demonštranti v Aténach, pretože si musia uťahovať opasky v prospech štátov PIIG. Požadovať v tejto zložitej situácii zvýšenie rozpočtu je bezohľadnosť a škandál. Nepotrebujeme nafúknutý rozpočet EÚ, ktorý je možno až desaťkrát vyšší ako treba, nepotrebujeme rozpočet financovaný daňovými poplatníkmi EÚ, ktorý stratil akýkoľvek pojem o nutnosti šetriť, nepotrebujeme ďalšie nafukovanie bruselskej byrokracie, ktorá zdiera čistých prispievateľov. Namiesto toho by sme mali využívať každú možnosť na dosiahnutie úspor. Poľnohospodárske dotácie, ktoré sú najväčším a najspornejším rozpočtovým činiteľom, by sa mali vrátiť na vnútroštátnu úroveň. Uvoľnil by sa tým tlak na rozpočet EÚ a členské štáty by dokázali lepšie reagovať na osobitný charakter svojho poľnohospodárskeho odvetvia. Keby sa obrovské sumy peňazí zaplatené na daniach dostali k malým a stredným poľnohospodárom a nie k veľkým majiteľom pôdy, poľnohospodárskym závodom, veľkým podnikom, monarchom a golfovým klubom, vtedy by sa možno podarilo zastaviť úpadok poľnohospodárstva.
<SPEAKER ID="119" NAME="Marie-Thérèse Sanchez-Schmid" LANGUAGE="FR">
Prijatie správy pána Garrigu Polleda znamená pre Parlament významný krok. Predstavuje jasné, pragmatické a realistické vyhlásenie o rozpočtových ambíciách Európskeho parlamentu po roku 2013. Týka sa to predovšetkým politiky súdržnosti, ktorá je rozhodujúca pre regionálny rozvoj. Som presvedčená, že rozpočet politiky súdržnosti sa musí zachovať a že musíme vytvoriť spravodlivý model pomoci pre všetky regióny s prechodným príjmom s cieľom zabezpečiť transparentnosť a spravodlivosť budúcich investícií EÚ v regiónoch. Zvýšenie rozpočtu o 5 % je primerané. Nie je to príklad európskej rozhadzovačnosti, ako tvrdia euroskeptici, ale skôr odvážne priznanie, že ak si nezabezpečíme prostriedky na spoločné budovanie Európy, zostaneme izolovaní a bezmocní. Podporujem preto požiadavku na preskúmanie otázky vlastných zdrojov a zabezpečenia nových foriem príjmu Spoločenstva, aby sme mohli financovať opatrenia spojené s novými právomocami EÚ podľa Lisabonskej zmluvy a aby sme uvoľnili tlak na vnútroštátne rozpočty a zbavili sa viery v "spravodlivú návratnosť", ktorá je hospodársky chybná a politicky nezdravá.
<SPEAKER ID="119" NAME="Theodor Dumitru Stolojan" LANGUAGE="RO">
Európsky parlament po prvýkrát predkladá Európskej komisii a Rade svoju víziu priorít Európskej únie na obdobie rokov 2014 - 2020. Teraz je na rade Európska komisia, aby vo svojom legislatívnom návrhu zohľadnila stanovisko Európskeho parlamentu. Rád by som zdôraznil najmä to, že prioritou nadchádzajúceho obdobia má zostať rozvoj konkurencieschopného poľnohospodárskeho odvetvia a hospodárska a sociálna súdržnosť. Poslanci EP venovali primeranú pozornosť aj výskumnému úsiliu Európy. Celá vízia Európskeho parlamentu je pevne zakotvená v stratégii Európa 2020.
<SPEAKER ID="120" NAME="Csaba Sándor Tabajdi" LANGUAGE="HU">
Prvá otázka, ktorú si treba pri určovaní rámca budúceho rozpočtu položiť, znie, či chceme viac alebo menej Európy. Parlament, podľa môjho názoru, už k tejto otázke zaujal stanovisko. Prijatím ambicióznych cieľov stratégie Európa 2020 sme už vyhlásili, že potrebujeme viac Európy. Teraz musíme dôrazne a jasne vyhlásiť, že tieto ciele sa dajú dosiahnuť, len keď na ne vyčleníme dostatočné prostriedky. V čase, keď mnohé členské štáty trpia "stredozemskou dilemou", čiže na podporu rastu potrebujú zvýšenie finančných prostriedkov, čo však nie je možné, pretože vzhľadom na zadlženosť krajiny by boli nevyhnutné nekonečné úsporné opatrenia, nemôžeme reagovať znížením či schválením súčasného rozpočtu EÚ, ktorý je v zásade zameraný na rozvoj. Nemôžeme, pretože by to znamenalo, že zaostávajúcim regiónom zoberieme ich jedinú možnosť nasmerovať hospodárstvo na cestu rastu.
<SPEAKER ID="120" NAME="Rafał Trzaskowski" LANGUAGE="PL">
Vytvorenie prechodných regiónov, ktoré navrhuje správa, znamená, že pomerne bohaté oblasti chudobnejších členských štátov budú ešte dostávať podporu a budú sa môcť postupne pripraviť na čas, keď o toto dodatočné financovanie úplne prídu. Možnosť vytvorenia takejto skupiny regiónov určite veľmi vítajú hlavní príjemcovia politiky súdržnosti, ktorí musia dlhodobo plánovať. Keby dnes Parlament tento návrh prijal, vyslal by tým veľmi dôležitý odkaz v diskusii o budúcej forme politiky súdržnosti.
<SPEAKER ID="120" NAME="Zbigniew Ziobro" LANGUAGE="PL">
Správa pána Garrigu Polleda venuje veľkú pozornosť programu Európa 2020. Som presvedčený, že vyčlenenie významnej sumy peňazí na ciele tohto programu môže viesť k zníženiu prostriedkov na programy, ktoré sú dôležité pre európsku súdržnosť a rozvoj, napríklad na kohézny fond. Z výsledkov vyplýva, že tento fond bol doposiaľ najúčinnejším nástrojom na plnenie cieľov stanovených v Zmluve o Európskej únii a v Lisabonskej zmluve. Preto je dôležité, aby sa jeho financovanie zvýšilo. Mnoho európskych krajín vážne zasiahla hospodárska kríza a pre tieto krajiny je teraz kohézny fond hybnou silou, ktorá umožňuje aktívne bojovať proti nezamestnanosti a podporovať regióny. Na druhej strane je dôležité, aby EÚ poskytla finančnú podporu energetickým projektom a inováciám. Tieto dve oblasti investícií sú rozhodujúce pre rýchly rast Európskej únie. V súčasnosti sa dve tretiny energetických zdrojov dovážajú z krajín mimo EÚ, najmä z Ruska. To spôsobuje výrazný odlev kapitálu za naše hranice. Mali by sme preto vyčleniť viac prostriedkov na podporu investícií v oblasti infraštruktúry, ktoré umožnia diverzifikáciu dodávok a následný pokles cien, vrátane plynovodu Nabucco, ktorý je z hľadiska diverzifikácie najdôležitejším projektom. Správa okrem toho nestanovuje žiadne jasné usmernenia týkajúce sa podpory prieskumu zásob bridlicového plynu v blízkej budúcnosti. EÚ nesmie zabúdať, že dnešné múdre investície v oblasti energetických zdrojov budú znamenať zajtrajšiu úsporu kapitálu.
<SPEAKER ID="122" NAME="Paul Rübig" AFFILIATION="PPE">
(DE) Vážený pán predsedajúci, chcem len povedať, že môj mikrofón v lavici 759 nefunguje. Už včera som žiadal o jeho opravu. Pošlite sem, prosím, technika. Ďakujem.
<SPEAKER ID="123" NAME="Predsedajúci">
Dámy a páni, ako viete, hlasovanie a vysvetlenia hlasovania boli včera prerušené z dôvodu požiarneho cvičenia, preto budú súčasťou dnešného hlasovania. Do programu boli zaradené v poradí, ktoré máte uvedené vo svojich hlasovacích zoznamoch.
