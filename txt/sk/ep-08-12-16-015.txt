<CHAPTER ID="015">
Výkonové emisné normy nových osobných automobilov (rozprava)
<SPEAKER ID="430" NAME="Predsedajúci">
Ďalším bodom programu je správa pána Sacconiho v mene Výboru pre životné prostredie, verejné zdravie a bezpečnosť potravín o návrhu nariadenia Európskeho parlamentu a Rady, ktorým sa stanovujú výkonové emisné normy nových osobných automobilov ako súčasť integrovaného prístupu Spoločenstva na zníženie emisií CO2 z ľahkých úžitkových vozidiel - C6-0022/2008 -.
<SPEAKER ID="431" NAME="Guido Sacconi">
spravodajca. - (IT) Vážený pán predsedajúci, dámy a páni, ako sa hovorí, to najlepšie nakoniec. Táto správa bola dokončená ako prvá, presne pred dvomi týždňami, a trochu ma prekvapuje, že v rozprave prišla na rad ako posledná.
<P>
Predovšetkým chcem skutočne úprimne poďakovať všetkým, ktorí na tejto správe pracovali, okrem iných najmä delegácii francúzskeho predsedníctva. Ešte by som chcel spomenúť pána Légliseho-Costu, ktorý viedol túto iniciatívu veľmi profesionálne. Spoločnými silami sme našli inteligentné riešenie problému, možno v tých najhorších časoch, keď sa automobilový priemysel zmieta v ťažkostiach spôsobených krízou.
<P>
Chcel by som uviesť, že dosiahnutie tohto výsledku v žiadnom prípade nebolo samozrejmosťou, keď zoberieme do úvahy celý proces od začiatku správy až po sporné reakcie po prijatí príslušného návrhu Komisiou vlani v decembri. Napriek tomu sa nám nielenže podarilo prekonať problémy, ale dosiahli sme tri ciele naraz: zvýšili sme úsilie, zlepšili stratégiu a zaviedli väčšiu flexibilitu.
<P>
Hovorím o zvýšení úsilia, pretože ako viete, schválili sme prioritu, ktorú navrhol Parlament. Ide o cieľ dlhodobého zníženia limitov CO2 vo výške 95 gCO2/kilometer do roku 2020. To je nepochybne dôležité, pretože tento sektor sa zosúladí s ostatnými sektormi, na ktoré sa vzťahujú iné legislatívne nástroje ako systém obchodovania s emisiami, ale najmä preto, že tento krok následne umožní firmám plánovať investície, inovácie a výskum, čo v týchto ťažkých časoch považujem za rozhodujúce.
<P>
Po druhé, hovorím o zlepšení stratégie, a to z dôvodov, ktoré pred chvíľou spomínala pani Corbeyová: v podstate sme prispeli k formovaniu budúcnosti tým, že sme podporili ekologické inovácie a podrobili sme ich prísnym kontrolám, podporili sme výskum nových motorov alebo, povedzme, nových palív a zaviedli sme systém výhodných úverov na vozidlá s výrazne nízkou produkciou emisií. Tým sa vytvárajú strategické vyhliadky, ktoré budú, samozrejme, závisieť od výsledkov kontroly v roku 2015 týkajúcej sa testovacích systémov použitých na presné a spoľahlivé merania toho, do akej miery pomohli rôzne technológie znížiť emisie.
<P>
Napokon, ako som už povedal, zaviedli sme väčšiu flexibilitu. Keďže sa nám podarilo sprísniť nariadenie, bolo možné, rozumné a správne umožniť firmám postupný prístup a v období rokov 2012 až 2015 zaviesť nové opatrenia. Ako už iste viete, preformulovali sme aj postupy, ktoré nám teraz pomôžu presvedčiť firmy, aby investovali do technológií, s ktorými budú môcť splniť vlastné špecifické ciele zníženia emisií a ktoré zároveň uľahčia prechod na nový systém.
<P>
Ešte raz chcem povedať, že s týmto návrhom som veľmi spokojný, myslím si, že sme v priemyselnej politike odviedli výbornú prácu. Je hanbou, že nemáme právomoc ani všetky potrebné nástroje na využitie ďalších možností alebo iných pák. Dúfam, že za pomoci koordinácie zo strany Komisie všetky členské štáty prijmú inteligentné politiky na podporu dopytu, napríklad zavedením rôznych foriem ekologických daní ako to urobila francúzska vláda, aby sme zabránili narušeniu hospodárskej súťaže. Bolo by to mimoriadne užitočné dodatočné opatrenie, ktoré by eliminovalo používanie zastaraných automobilov a umožnilo by vo veľkom uviesť na trh účinnejšie automobily.
<P>
Dúfam, že dnes budeme mať tú česť vypočuť si stanovisko Komisie k tomuto kompromisu, ktoré Komisia zatiaľ oficiálne neoznámila.
<SPEAKER ID="432" NAME="Jean-Louis Borloo" LANGUAGE="FR">
Vážený pán predsedajúci, chcel by som úprimne poďakovať spravodajcovi pánovi Sacconimu, pretože ide o zložitú problematiku a súčasná reálna a vážna priemyselná a sociálna kríza v Európe ju neuľahčuje.
<P>
Navyše sa zaoberáme niečím, čo je v zásade charakteristické pre náš mestský život, spôsob cestovania, náš spôsob života, náš priemysel a našu spoločnosť. Preto bola v stávke oblasť, ktorá sa navyše týka aj mnohých spotrebiteľských krajín a niekoľkých výrobcov. Preto išlo o veľmi zložitú otázku.
<P>
Komisia sa už od začiatku snažila túto ťažkú úlohu plniť čo najlepšie. Spravodajca a Parlament upravili hranicu možností a ja som presvedčený, že limit 95 gramov, ktorý budeme v roku 2013 prehodnocovať a ktorý bol teraz jasne stanovený, umožní výrobcom získať prehľad a zaviesť technológie, aby do roku 2020 splnili prijaté ciele.
<P>
V súčasnosti nevieme, koľko emisií je v existujúcich zásobách. Máme informácie iba o predaných zásobách a toto číslo sa približuje k 160 gramom. Stanovený limit je 95 gramov a súčasné zásoby zrejme prekračujú 200 gramov. To nám spôsobuje problém. Je to skutočne obrovský krok vpred. Neviem, čo na to povie Komisia, ale keďže od začiatku viedla projekt s veľkou dávkou inteligencie, odbornosti a šikovnosti, nepochybujem, že v tejto oblasti dosiahneme konsenzus.
<SPEAKER ID="433" NAME="Stavros Dimas" LANGUAGE="EL">
Vážený pán predsedajúci, navrhované právne predpisy týkajúce sa oxidu uhličitého a automobilov prvýkrát zavedú záväzné emisné ciele pre automobilový priemysel. Zároveň sú dôležitým nástrojom, ktorý pomôže členským štátom splniť emisné ciele v rámci návrhu o spoločnom úsilí medzi členskými štátmi.
<P>
Kompromisná dohoda, ktorú sme dosiahli, zavádza sériu zmien návrhu Komisie. Ide o postupné prijatie cieľov v období rokov 2012 až 2015, nižšie pokuty za prvé 3 gramy, o ktoré výrobcovia prekročia svoje ciele do roku 2018 a napokon ustanovenie, ktoré bude brať do úvahy ekologické inovácie. Tie sa v súčasnosti pri meraní emisií počas testovacích cyklov nezohľadňujú.
<P>
Mohlo by sa zdať, že tieto zmeny a doplnenia zmierňujú návrh Komisie. Návrh na dosiahnutie kompromisu na dlhodobom základe však tieto straty kompenzuje, a to stanovením dlhodobého cieľa na zníženie emisií zo všetkých nových automobilov na limit 95 gramov na kilometer do roku 2020. Zavedením spomínaného cieľa dosiahnu právne predpisy približne jednu tretinu zníženia emisií, ktoré je potrebné dosiahnuť v sektoroch mimo systému obchodovania s emisiami, čo približne zodpovedá pôvodným odhadom do roku 2020.
<P>
Kompromisná dohoda prinesie výhody pre životné prostredie i pre spotrebiteľov, ktorí ušetria peniaze v dôsledku nižších cien palív. Dohoda posilní stabilitu investícií, umožní výrobcom plánovať činnosť, zintenzívni inovácie a prinesie väčšie investície do výskumu a vývoja. Tým ponúkne výrobcom príležitosť preniknúť na svetové trhy, kde sa očakáva zvýšený dopyt po ekologických automobiloch. Rozšírením trhu sa následne zlepší konkurencieschopnosť automobilového priemyslu v Európe. Chcel by som poďakovať spravodajcovi pánovi Guidovi Sacconimu za významný prínos k dosiahnutiu dohody a verím, že kompromisnú dohodu v zajtrajšom hlasovaní podporíte.
<SPEAKER ID="434" NAME="Werner Langen" LANGUAGE="DE">
Vážený pán predsedajúci, v mene Výboru pre priemysel, výskum a energetiku by som chcel poďakovať spravodajcovi pánovi Guidovi Sacconimu. Viedol dobré a korektné rokovania a myslím si, že to potvrdzuje aj samotný výsledok. Záver rokovaní trojstranných rozhovorov zohľadňuje základné body, ktoré žiadal Výbor pre priemysel, výskum a energetiku. Žiadali sme stanovenie ambicióznych cieľov do roku 2020 a ich pomalé postupné zavádzanie, chceme spravodlivé rozloženie zaťaženia a chceme ekologické inovácie, uznávanie ekologických inovácií malo tiež veľkú podporu. Chceme, aby sa špecializované a malosériové automobily posudzovali osobitne a jediný bod, o ktorom stále diskutujeme, je výška pokút. Som si istý, že výsledky dosiahneme aj v prípade, ak pokuty budeme naďalej znižovať. Prvýkrát sme stanovili záväzné ciele a tieto záväzné ciele budú vyvíjať potrebný tlak. Je to ambiciózny program a zaslúžená dohoda.
<P>
Keby sme toto všetko posudzovali z pohľadu Skupiny zelených/Európskej slobodnej aliancie, potom by sme museli povedať, že chceme zabiť kravu, ktorá nám dáva mlieko. Iní by túto kravu zase nechceli kŕmiť, len dojiť. Dospeli sme k rozumnému kompromisu a tak to má byť.
<SPEAKER ID="435" NAME="Martin Callanan">
v mene skupiny PPE-DE. - Vážený pán predsedajúci, na začiatku by som chcel z celého srdca vzdať hold pánovi Guidovi Sacconimu a práci, ktorú v tejto oblasti odviedol. Bolo pre mňa cťou s ním spolupracovať. Jedného dňa sa možno naučím po taliansky a budem s ním vedieť riadne komunikovať, hoci budúci rok z Parlamentu odchádza. Týmto nariadením odviedol fantastickú prácu.
<P>
Európsky automobilový priemysel má mimoriadny význam. Je dôležitý v mnohých smeroch: práca a živobytie miliónov ľudí v Európe závisí od tohto veľmi dôležitého a v niektorých aspektoch aj špičkového priemyslu. Tento priemysel má nepochybne významný podiel na vývoznom odbyte našich výrobkov. Pomocou rôznych opatrení sa nám veľa zvyšných výrobných kapacít podarilo vyviezť mimo Európy. Musíme byť veľmi opatrní, aby sme to isté neurobili aj v automobilovom priemysle.
<P>
Musím povedať, že podľa mňa bol pôvodný návrh Komisie príliš drakonický a pre automobilový priemysel príliš zaťažujúci. Mnohé jeho časti by nebolo možné dosiahnuť bez realizácie významných zmien v priemysle.
<P>
Teraz sme však dospeli k veľmi dobrému a prijateľnému kompromisu. Čo je dôležité, nepoužili sme iba bič, ale aj cukor. Myslím, že svoj cieľ sme splnili: namiesto neustáleho vyhrážania sa tvrdými pokutami sme zaviedli stimuly pre výrobcov na rozvoj čistejších a ekologickejších technológií.
<P>
V tejto oblasti musíme mať neustále na mysli dôležitú úlohu členských štátov, najmä pokiaľ ide o úpravu daňových systémov s cieľom zatraktívniť stimuly na nákup čistejších a ekologickejších automobilov.
<P>
V súčasnosti tento návrh považujeme za prijateľný a naša skupina ho v zajtrajšom hlasovaní podporí. Ešte raz ďakujem pánovi Guidovi Sacconimu za jeho prácu. Myslím si, že po mnohých rokovaniach, mnohých argumentoch a rozhovoroch sme dosiahli prijateľný kompromis, za čo vzdávam hold francúzskemu predsedníctvu. Myslím si však, že celý proces prvého čítania je veľmi zlý a dúfam, že pri ďalších legislatívnych aktoch tento proces neschválime.
<SPEAKER ID="436" NAME="Pierre Pribetich" LANGUAGE="FR">
Vážený pán predsedajúci: "Keď Európa dostane dobrý nápad, vyšle ho do celého sveta." Týmto citátom prezidenta Mitterranda chcem zdôrazniť, že balík o zmene klímy je príležitosť, reálna šanca na rozvoj nášho územia.
<P>
Nariadenie o CO2 pre nové automobily, ktoré je súčasťou tohto prístupu, je výsledkom kompromisu, ako už povedal náš kolega pán Guido Sacconi, ktorému zároveň blahoželám.
<P>
Ako pri každom kompromise, aj v tomto prípade môžeme pohár vidieť napoly prázdny alebo napoly plný. Avšak cieľ dosiahnuť limit 95 g CO2/km do roku 2020 presne zodpovedá technologickej revolúcii, ambícii a filozofii, ktoré by sme chceli vidieť v priemyselných politikách automobilového sektora vážne postihnutého krízou, a to dáva kompromisu perspektívu.
<P>
Situácia v priemysle si však vyžaduje niekoľko prvkov: finančnú spôsobilosť Únie na investície, vytvorenie skutočného európskeho fondu na prispôsobenie sa hospodárstvu bez emisií uhlíka najmä v sektore automobilového výskumu a zapojenie zamestnancov zainteresovaných sektorov prostredníctvom vytvorenia poradného výboru pre otázky zmeny klímy s cieľom otvoriť cestu pre sociálny dialóg.
<P>
Kríza a požiadavky boja proti zmene klímy potvrdzujú, že potrebujeme nutne vytvoriť nové priemyselné politiky založené na schopnosti predvídať, viesť sociálny dialóg a rozvíjať zamestnanosť. "Múdry človek napĺňa svoje ambície vlastnými ambíciami."
<P>
Poslanci Socialistickej skupiny v Európskom parlamente preto pamätali...
<P>
(Predsedajúci prerušil rečníka.)
<SPEAKER ID="437" NAME="Jorgo Chatzimarkakis, v">
mene skupiny ALDE. - (DE) Vážený pán predsedajúci, táto časť balíka opatrení v oblasti klímy je jednou z najdôležitejších, pretože automobilový priemysel tvorí významnú časť hospodárstiev mnohých členských štátov. Preto sme túto kapitolu museli teraz uzavrieť, aby sa automobilový priemysel mohol zamerať na problémy spôsobené krízou a nemusel zápasiť s číslami, ktoré musí alebo môže dosiahnuť.
<P>
Potrebujeme bezpečnosť plánovania a tento balík nám ju poskytuje. Buď ho prijmeme teraz, alebo nikdy. Musíme rozhodnúť teraz alebo nikdy, pretože ak rozhodnutie neurobíme teraz, ak ho budeme posúvať do druhého čítania, nariadenie o automobiloch neschválime. Z toho dôvodu, ako aj z dôvodu, že je to osudové znamenie, by som chcel pánovi Guidovi Sacconimu zablahoželať.
<P>
Z pozície spravodajcu bolo ťažké dosiahnuť v tejto oblasti rovnováhu. Jemu sa to podarilo. Musím povedať, že veľmi obdivujem vašu prácu, pretože v tejto správe sa vám podarilo vytvoriť stimuly pre priemysel a zároveň zaviesť pokuty, ktoré sú, ako povedal pán Werner Langen, pomerne vysoké, ale pomôžu dosiahnuť zmenu paradigmy, a práve to sme potrebovali.
<P>
Nemôžeme situáciu v automobilovom priemysle ešte zhoršovať a zainteresovaným vytýkať, že nesplnili vlastné ciele. Viete, že keď automobilový priemysel vyvinul Smart, Lupo, A2, nikto ich nekupoval. Vystavovať autá v halách vôbec nepovažujem za správne. Teraz sme však v štádiu, keď v dôsledku hospodárskej situácie a na základe pripravovaných právnych predpisov môžeme dosiahnuť prechod na novú éru mobility.
<P>
Preto som presvedčený, že nejde o oslabovanie, ale o zmenu paradigmy, ktorú máme pred sebou a ktorú sme pomohli zaviesť. Táto zmena paradigmy sa spolu s menom Stavrosa Dimasa zapíše do dejín. Chcel by som poďakovať pánovi komisárovi sa jeho neoblomnosť, za jeho neústupčivosť, pretože práve to nám pomohlo napokon dosiahnuť tento výsledok.
<SPEAKER ID="438" NAME="Rebecca Harms" LANGUAGE="DE">
Vážený pán predsedajúci, dámy a páni, aj ja by som chcela oceniť prácu pána Stavrosa Dimasa, ktorý predložil veľmi dobrý návrh. Je hanbou, že minister životného prostredia pán Borloo výrazne nepodporil pána Dimasa v boji proti konzervatívnym spiatočníckym hlavám štátov Nemecka a najmä Talianska. Vďaka pánovi Berlusconimu a pani Merkelovej máme smernicu, ktorá v roku 2012 po uplynutí platnosti pravidiel uvedených v tejto smernici prinesie vyššie priemerné množstvo emisií z nového európskeho vozového parku, ako máme dnes. Kde zostali naše ambície?
<P>
Pán Langen, nedávno som vás žiadala, aby ste mi dokázali, že viete urobiť základný výpočet. Ja po dôkladnom uvážení rozhodne prichádzam k záveru, že táto smernica nevyvinie žiadny tlak na inovácie, keďže okrem neambiciózneho nariadenia o limitných hodnotách neobsahuje žiadny mechanizmus pokutovania a limitná hodnota do roku 2020 nie je záväzná.
<P>
Súčasnú krízu v automobilovom priemysle v Európe spôsobil automobilový priemysel sám. Namiesto vyvíjania tlaku na inovácie celé desaťročia driemal a stagnoval. Nereagoval na potrebu ochrany klímy ani na požiadavky energetickej krízy a teraz sme opäť nevyužili príležitosť na vytvorenie konštruktívneho tlaku s cieľom zlepšiť situáciu v budúcom desaťročí.
<P>
V prípade, že sa zajtra nedohodneme na záväznom dlhodobom cieli, naša skupina nebude môcť hlasovať za túto smernicu. Mrzí ma to, pán Dimas. Táto smernica musí ísť príkladom. Musíme si položiť otázku, či Európania myslia ambície chrániť klímu naozaj vážne, či ich viac ako ciele tejto smernice nezaujímajú ich požierači benzínu a autá ako symbol prestíže.
<SPEAKER ID="439" NAME="Alessandro Foglietta">
v mene skupiny UEN. - (IT) Vážený pán predsedajúci, dámy a páni, chcel by som poďakovať spravodajcovi pánovi Sacconimu za vynikajúcu prácu na dosiahnutí kompromisu, ku ktorému sme dospeli vďaka rozhodnosti, odhodlaniu a určite aj vytrvalosti.
<P>
Správa o znížení emisií CO2 z ľahkých vozidiel obsahuje ďalší dôležitý prvok: boj proti zmene klímy. Stanovením ambiciózneho a dlhodobého cieľa dosiahnuť limit 95 gramov CO2 na kilometer do roku 2020 sme v podstate prvýkrát regulovali emisie CO2 z osobných automobilov, a to v čase, keď vážna finančná kríza a dotácie do automobilového priemyslu v krajinách mimo EÚ predstavujú ťažkú skúšku pre náš vlastný priemysel. Podarilo sa nám dosiahnuť, aby sa do smernice začlenilo zníženie pokút za mierne odchýlky od stanovených cieľov.
<P>
Sme presvedčení, že metóda vychádzajúca z pohotovostnej hmotnosti priemerného automobilu, ktorú sa Komisia rozhodla použiť na stanovenie cieľov zníženia emisií, je z environmentálneho hľadiska diskutabilná a neodôvodnená. V skutočnosti takéto ustanovenie vedie k vzniku paradoxnej situácie, keď budeme pokutovať ľahšie a menšie vozidlá, ktoré menej znečisťujú životné prostredie. Napriek tomu verím a dúfam, že pri udržaní primeranej rovnováhy môže text výrazne prispieť k dosiahnutiu cieľa. Preto správu o znížení emisií CO2 z vozidiel považujem za dôležitý výsledok a podporujem jej prijatie.
<SPEAKER ID="440" NAME="Jens Holm" LANGUAGE="SV">
Od roku 1990 sa úroveň emisií z európskeho dopravného priemyslu zvýšila o viac ako 30 %. Už v roku 1995 Európska komisia navrhla požiadavku na emisný limit pre európske automobily vo výške 120 g na kilometer. To, o čom ideme hlasovať, však považujem za premárnenú príležitosť. Keď tento zákon v roku 2012 nadobudne platnosť, 35 % automobilov bude podliehať výnimke. Výsledkom takzvaných ekologických inovácií bude to, že výrobcovia áut budú môcť vyrábať vozidlá, ktoré uvoľnia do ovzdušia ešte viac emisií. Pokuty sú také zanedbateľné, že viac sa oplatí obchádzať zákon, ako meniť výrobu. Čo sa stane s požiadavkou Parlamentu na limit 95 g na kilometer do roku 2020? Nič.
<P>
Hlasujte za pozmeňujúci a doplňujúci návrh 50, ktorý predložili Konfederatívna skupina Európskej zjednotenej ľavice/Nordická zelená ľavica a Skupina zelených/Európska slobodná aliancia. Potom budeme mať naozaj záväznú požiadavku na emisie z automobilov: 95 g kysličníka uhličitého do roku 2020. Ak toto schválime, naša skupina GUE/NGL je pripravená návrh podporiť. V opačnom prípade nie.
<P>
Hovorí sa, že ak dvoch riaditeľov firmy zatvoríte v jednej miestnosti, okamžite sa začnú rozprávať o tom, ako by si mohli medzi sebou rozdeliť trh a vytvoriť kartel. Žiaľ, to isté platí aj o dvoch veľkých politických skupinách v tomto Parlamente, o Skupine Európskej ľudovej strany (kresťanských demokratov) a európskych demokratov a Socialistickej skupine v Európskom parlamente. Skupina PPE-DE a skupina PSE sa znovu rozhodli ísť bezohľadne proti nám ostatným. Kto sú v tomto boji najväčší porazení? Nuž, životné prostredie a sociálna demokracia. Životné prostredie stratí možnosť kontrolovať emisie z automobilov. Pokiaľ ide o Skupinu socialistov, táto dohoda potvrdzuje, že sa začínajú podobať na svojich politických oponentov v skupine PPE-DE, ktorí neberú ohľad na životné prostredie. To neveští nič dobré.
<SPEAKER ID="441" NAME="Johannes Blokland" LANGUAGE="NL">
Vážený pán predsedajúci, dobrovoľné dohody o znížení emisií CO2 z automobilov sa medzi výrobcami automobilov začali uzatvárať už v 90. rokoch. Podľa týchto dohôd by sme dnes mali zaznamenať výrazné zníženie emisií.
<P>
Prax to však ani zďaleka nepotvrdzuje. Priemerná výška emisií CO2 z automobilov je dnes takmer rovnaká ako pred desiatimi rokmi. Preto musíme zaviesť prísne, záväzné pravidlá. Silná priemyselná loby pôvodný návrh Komisie výrazne oslabila, čo ma veľmi mrzí.
<P>
Napriek tomu však zostal dlhodobý cieľ 95 g/km do roku 2020, čo ma teší, ale to, do akej miery bol tento cieľ účinne zapracovaný do súčasného textu, závisí od interpretácie. Okrem toho sa oslabili krátkodobé dohody, čo je čiastočne spôsobené zavedením limitnej hodnoty a pokút, v dôsledku ktorých sa vyvíja menšie úsilie.
<P>
Preto súčasnú dohodu medzi Radou a Parlamentom nemôžeme podporiť a mrzí ma, že návrh Komisie vyšiel nazmar.
<SPEAKER ID="442" NAME="Amalia Sartori" AFFILIATION="PPE-DE">
(IT) Vážený pán predsedajúci, dámy a páni, aj ja som netrpezlivo čakala, kedy dostanem slovo, aby som mohla vyjadriť vďaku za vykonanú prácu, najmä pánovi Sacconimu, ktorý nazbieral mnoho skúseností s cieľom vyriešiť jeden z najzložitejších problémov, ale chcem, samozrejme, poďakovať aj francúzskemu predsedníctvu, Rade a Komisii. Ich spoločné úsilie nám umožnilo ukončiť všetky dokumenty v oblasti zmeny klímy a najmä dokument týkajúci sa automobilového sektoru, ktorý, ako už mnohí povedali, vyvoláva v dôsledku súčasnej hospodárskej situácie obavy.
<P>
Mnohí rečníci dnes potvrdili ambicióznosť týchto cieľov, počnúc prvými cieľmi, ktoré platia do roku 2012, až po posledné, ktoré platia do roku 2020. Rozhodnutie prijať tento jednoduchý harmonogram, ktorý sa vzťahuje aj na ďalšie správy, ktoré budeme prijímať v priebehu niekoľkých dní, sa považuje za rozumné rozhodnutie. Súhlasím aj s rozhodnutím postupne zaviesť upravený systém pokút a s možnosťou zohľadňovať zníženie emisií prostredníctvom využívania ekologických inovácií. Všetky tieto skutočnosti vychádzajúce z trojstranných rozhovorov medzi inštitúciami nám podľa môjho názoru umožnili nájsť riešenia, ktoré pomôžu v týchto neistých časoch znížiť hospodárske náklady výrobcov bez toho, aby mali vplyv na všeobecné ciele. Ako príklad môžem spomenúť zavedenie "super úverov" pre autá s emisiami pod 50 g CO2 na kilometer.
<P>
Preto by som chcela zdôrazniť, že prístup, podľa ktorého limitná hodnota emisií bude závisieť od hmotnosti vozidla s najväčšou pravdepodobnosťou spôsobí to, že na menšie vozidlá sa nebude vzťahovať všeobecné pravidlo "kto najviac znečisťuje, najviac platí". Napriek tomu sme s výsledkom spokojní a s radosťou budeme hlasovať za správu.
<SPEAKER ID="443" NAME="Inés Ayala Sender" AFFILIATION="PSE">
(ES) Vážený pán predsedajúci, predovšetkým by som chcela poďakovať pánovi Sacconimu za obrovskú trpezlivosť a rozvahu, ktoré nám umožnili zachrániť nielen významné nariadenie týkajúce sa životného prostredia, hospodárstva, zamestnanosti a priemyslu, ale tým aj celý balík opatrení v oblasti klímy a energetiky, ktorý bol v podstate od tohto "kameňa mudrcov” závislý.
<P>
Chcela by som pánovi spravodajcovi i nám tu v Parlamente zablahoželať, pretože sa nám podarilo dosiahnuť dôležitú rovnováhu cukru a biča, a predovšetkým dokázať, že na presadenie takýchto zložitých textov je potrebný práve cukor.
<P>
Táto správa podporuje ekologické inovácie na zníženie emisií CO2, podporuje výskum a inovácie v oblasti znižovania emisií a rovnako aj biopalivá a čerpacie stanice na biopalivá.
<P>
Správa tiež uvádza odhady týkajúce sa nového vozového parku, a to prostredníctvom stanovených cieľov, revízie a návrhu, ktoré by Komisia mala predložiť v roku 2014 a ktoré budú brať do úvahy aj daný rámec.
<P>
Správa zohľadňuje aj vozidlá s nulovými a s veľmi nízkymi emisiami a ich multiplikačné účinky, čo pomôže priemyslu a dá mu nielen cukor, ale aj povinnosť a navyše umožní spotrebiteľom získať lepší prístup k informáciám.
<P>
Na základe uvedených skutočností môžem konštatovať, že by sme mali pána Sacconiho požiadať, aby urobil všetko pre svoj opätovný návrat do Parlamentu.
<SPEAKER ID="444" NAME="Chris Davies" AFFILIATION="ALDE">
Vážený pán predsedajúci, ak berieme do úvahy ambície v oblasti zníženia emisií CO2 z automobilov, ktoré sme mali pred pár mesiacmi, tieto návrhy sú veľkým sklamaním. Sú sklamaním pre životné prostredie i pre vodičov automobilov, ktorí budú nútení platiť viac za vozidlá s nadmernou spotrebou paliva, a sú sklamaním aj pre európsky automobilový priemysel, ktorému hrozí riziko, že nebude schopný držať krok s inovatívnejšou konkurenciou.
<P>
Argumentujeme tým, že automobilový priemysel sa nachádza vo finančnej kríze. Ak ale nepodnikneme žiadne kroky, ak nepredložíme žiadne návrhy a neuvedieme do praxe žiadne právne predpisy, súčasná situácia v priemysle sa vôbec nezmení. Predovšetkým je potrebné povedať automobilovým dizajnérom, aby si sadli za počítač a začali navrhovať a konštruovať automobily budúcnosti.
<P>
Tieto právne predpisy nie sú dobré. Sú zlé. Vzhľadom na to, že Medzinárodná energetická agentúra predpokladá, že zásoby ropy vo svete budú v priebehu 10 rokov kulminovať, môžeme tieto právne predpisy považovať za úplne šialené. Ja ich nepodporím.
<SPEAKER ID="445" NAME="Matthias Groote" AFFILIATION="PSE">
(DE) Vážený pán predsedajúci, chcel by som poďakovať pánovi Guidovi Sacconimu, pretože sa mu podarilo vyriešiť zložitý problém. Ak berieme do úvahy skutočnosti, na ktorých sme sa dohodli v správe pána Daviesa a v správe CARS 21 (Konkurenčný regulačný rámec pre automobilový priemysel), v zmysle ktorých sme chceli začať s uplatňovaním právnych predpisov roku 2015, podstata návrhu Komisie ako takého zostala zachovaná a podarilo sa udržať rovnováhu sociálnych, ekologických a hospodárskych kritérií.
<P>
Pokiaľ ide o inovácie, musím povedať, že pán Guido Sacconi zaviedol dobrý nástroj vo forme bonusu za inovácie, pretože výrobcovia automobilov s emisiami pod hranicou 50 gramov CO2 budú zvýhodnení bez ohľadu na to, či svoje automobily predajú alebo nepredajú, ako povedal pán Jorgo Chatzimarkakis, aj vtedy, ak autá stoja vo výstavných halách alebo ich predvádzajú na autosalónoch. Ak máme výrobcom poskytnúť bonus, ich autá sa musia predávať. Týmto spôsobom vyvinieme tlak na priemysel, aby sa ich automobily urýchlene dostali k zákazníkom.
<SPEAKER ID="446" NAME="Bogusław Liberadzki" AFFILIATION="PSE">
(PL) Vážený pán predsedajúci, skutočnosť je taká, že o správe pána Grooteho sme hovorili iba včera. Táto správa je veľmi dobrá aj vo vzťahu k automobilovému priemyslu, týka sa však najmä ťažkých vozidiel.
<P>
Dnes tu máme správu pána Sacconiho. Máme všetky dôvody nahlas a jasne vyhlásiť, že ako Európska únia, ako Parlament robíme všetko pre to, aby naši ľudia, čiže naši občania, mali v súvislosti s ochranou životného prostredia čoraz lepšiu životnú úroveň. Musíme zabezpečiť, aby priemysel mohol tieto opatrenia skutočne realizovať. Nebude to jednoduché, ale zdá sa, že tento cieľ bude možné splniť.
<P>
Ďalšia vec, ktorú by som chcel spomenúť, je skutočnosť, že plánované nové výrobky musí mať kto kupovať. Práca pána Sacconiho naznačuje, že vzhľadom na tieto pozitívne prvky, ktorými sú ochrana životného prostredia a možnosť vyrábať vozidlá tohto typu, ktoré sa neskôr ujmú na trhu, máme dôvod veriť v úspech. Chcel by som mu za to poďakovať.
<SPEAKER ID="447" NAME="Juan Fraile Cantón" AFFILIATION="PSE">
(ES) Vážený pán predsedajúci, chcel by som zablahoželať pánovi Sacconimu k vykonanej práci a k dosiahnutým výsledkom.
<P>
Návrh, ktorý teraz skúmame, má dva hlavné ciele: dosiahnuť limit 95 gramov na kilometer do roku 2020, a to formou technologických zdokonalení nových vozidiel a dosiahnuť ďalšie zníženie emisií tým, že vylepšíme ďalšie systémy a komponenty, ako sú pneumatiky alebo klimatizácia, a podporíme úspornejší štýl jazdy.
<P>
Túto dohodu podporíme, pretože je vyvážená. Prispieva k výraznému zníženiu emisií CO2 a zachováva konkurencieschopnosť európskeho automobilového priemyslu.
<P>
Pracujeme na dosiahnutí ambicióznej dohody do roku 2020. Naše požiadavky na automobilový priemysel sú porovnateľné s požiadavkami na ďalšie výrobné sektory a teraz musí samotný priemysel vypracovať vlastnú stratégiu na dosiahnutie stanovených cieľov.
<P>
Výroba automobilov v Európe v súčasnosti tvorí jednu tretinu celosvetovej produkcie automobilov. Ak si chceme toto privilegované postavenie udržať, musíme zabezpečiť, aby naše automobily boli čo najčistejšie a najbezpečnejšie. Preto budeme musieť investovať do inovácií a podporiť obnovu nášho vozového parku.
<SPEAKER ID="448" NAME="Czesław Adam Siekierski" AFFILIATION="PPE-DE">
(PL) (mikrofón bol spočiatku odpojený) ...zodpovedá za približne jednu tretinu emisií skleníkových plynov v ovzduší. Nepochybne je potrebné podporiť inovatívne riešenia zamerané na zavedenie ekologických technológií.
<P>
V poslednom období sme v tejto oblasti zaznamenali výrazné úspechy. Neustále sa zvyšujúci počet motorových vozidiel však spôsobuje, že pozitívne účinky zatiaľ veľmi nepociťujeme. Preto iniciatíva Komisie urýchliť zmeny znamená krok správnym smerom.
<P>
Mali by sme mať na pamäti splnenie cieľov samitu, najmä obmedzenie emisií škodlivých látok. Musíme však brať do úvahy aj argumenty výrobcov vozidiel, ktorí zdôrazňujú, že európsky automobilový priemysel je jedným zo symbolov hospodárskej sily Európy a poskytuje zamestnanie tisícom pracovníkov. Zavedenie neprimerane prísnych požiadaviek by mohlo v dôsledku vyšších cien vyrobených vozidiel znížiť konkurencieschopnosť tohto priemyslu. To by následne spôsobilo obrovskú stratu pracovných miest.
<P>
Vzhľadom na negatívny vplyv hospodárskej krízy na automobilový priemysel sú tieto obavy určite opodstatnené.
<SPEAKER ID="449" NAME="Silvia-Adriana Ţicău" AFFILIATION="PSE">
(RO) Chcela by som zablahoželať pánovi Sacconimu k jeho správe v oblasti, ktorá je z hospodárskeho a sociálneho hľadiska mimoriadne dôležitá, čo zdôrazňuje aj európsky plán hospodárskej obnovy. Tento cieľ dosiahneme zdokonalením technológií motorových vozidiel a technologickými inováciami.
<P>
Do roku 2012 by emisie oxidu uhličitého z osobných automobilov nemali prekročiť 130 g/km. Výrobcovia vozidiel musia postupne zabezpečiť, aby do roku 2012 spĺňalo tieto požiadavky 65 % nových automobilov a do roku 2015 by týmto požiadavkám mali vyhovovať všetky nové automobily. Systém bonusov sa bude vzťahovať na automobily s emisiami pod stanoveným limitom a naopak, výrobcom, ktorí budú vyrábať automobily prekračujúce stanovený limit, budú uložené sankcie. Automobilový priemysel preto potrebuje investovať do nových technológií, aby mohol vyrábať ekologické automobily. Ďakujem.
<SPEAKER ID="450" NAME="Marios Matsakis" AFFILIATION="ALDE">
Vážený pán predsedajúci, pána Sacconiho veľmi obdivujem a vo väčšine prípadov s ním súhlasím, tentoraz však mám iný názor.
<P>
Žiaľ, cieľ 95 g/km za obdobie 12 rokov nepovažujem za úspech. Považujem ho za veľký krok späť a premýšľam o tom, či tieto právne predpisy chránia životné prostredie alebo výrobcov automobilov.
<P>
Mám pocit, že v tomto prípade ochrancovia životného prostredia, pána komisára Dimasa nevynímajúc, vyhlásili boj za ochranu životného prostredia, ale prehrali boj s veľkými výrobcami automobilov. To je veľmi smutné, pretože sme mali možnosť urobiť zmenu a tú sme nevyužili.
<SPEAKER ID="451" NAME="Carl Schlyter" AFFILIATION="Verts/ALE">
(SV) Vážený pán predsedajúci, koho sa snažíme chrániť tým, že stanovíme limitné požiadavky v automobilovom priemysle? Hovoríme o medzerách v právnych predpisoch. To nie sú medzery. Môžeme ich prirovnať k veľkým diaľniciam s núdzovými východmi pre automobilový priemysel, ktorý sa zbavuje akejkoľvek zodpovednosti a požiadaviek. Komu to prináša osoh? Budeme naďalej vyrábať autá, o ktoré nikto vo svete nemá záujem? Nie. Väčšina automobilov v budúcnosti sa bude predávať v Indii, v Číne a v rozvojových krajinách, ktoré majú záujem o energeticky úsporné autá. Naša planéta a spotrebitelia v Európe majú záujem o energeticky úsporné autá. Necháme preto automobilový priemysel žiť vo svete fantázie, aby naďalej vyrábal autá, ktoré nikto nechce? Nie. Toto je zlá stratégia pre životné prostredie, spotrebiteľov, hospodárstvo i výskum. Inými slovami, ide o totálne zlyhanie. Preto tento návrh nemôžeme podporiť.
<SPEAKER ID="452" NAME="Predsedajúci">
Pán Sacconi, dospeli sme ku koncu, ale dúfam, že naše vzájomné pochopenie sa tým nekončí.
<SPEAKER ID="453" NAME="Guido Sacconi">
spravodajca. - (IT) Vážený pán predsedajúci, dámy a páni, tu je jednoduchý výpočet, ktorý si môže s pomocou papiera a pera urobiť každý. Priemerné emisie CO2 z automobilov predaných v roku 2005 predstavovali 159 gramov na kilometer. Na základe tohto nariadenia sme zaviedli záväzný cieľ 95 gramov na kilometer do roku 2020, čím znížime priemerné emisie z predaných automobilov do roku 2020 o 38 %. Je to veľmi jednoduchý výpočet, na ktorý nepotrebujeme hodnotenie vplyvu. Myslím si, že to je pozoruhodné.
<P>
Chcem sa ospravedlniť tým, ktorí ocenili moju prácu a podporili tento kompromis, je vás veľká väčšina, ale dovoľte mi, aby som oslovil najmä odporcov a našich priateľov zo skupiny Aliancie liberálov a demokratov za Európu, konkrétne pána Daviesa, ktorí opäť potvrdili svoju neschopnosť prijať zodpovednosť. Len žiadajú fantastické ciele, ale keď príde čas rozhodovať, nechávajú to na nás.
<P>
Nuž, ja len dúfam, že nezažijeme rovnakú frašku ako v prípade REACH (nariadenie o chemických látkach a ich bezpečnom využívaní), pretože tie isté skupiny vyhlasovali, že nariadenie REACH bolo ústupkom a zradou. o mesiac už na svojich internetových stránkach ospevovali toto nariadenie ako ekologický úspech Únie a urobili z EÚ v podstate vedúcu silu v oblasti kontroly chemických látok. Dúfam, že tentoraz nebudem svedkom rovnakej frašky.
<P>
Ďakujem aj vám, pán Borloo a pán Dimas, za vaše jasné stanovisko, ktoré nám pomôže v zajtrajšom hlasovaní zavŕšiť túto náročnú prácu.
<SPEAKER ID="454" NAME="Predsedajúci">
Rozprava sa skončila.
<P>
Hlasovanie sa uskutoční v stredu 17. decembra 2008.
<P>
Písomné vyhlásenia (článok 142)
<SPEAKER ID="972" NAME="Ivo Belet  " AFFILIATION="PPE-DE">
písomne. - (NL) Dnes dopoludnia som sa zúčastnil na konferencii o ekologickej mobilite na vysokej škole v Limburgu. Konferencia bola zameraná na problematiku elektrických áut. Je zrejmé, že nastalo vhodné obdobie na to, aby sa začala využívať táto ekologická technológia. Éra fosílnych palív sa končí.
<P>
Príležitosťou na úplnú zmenu smerovania je aj súčasná kríza automobilového priemyslu. Výrobcovia musia na oplátku za podporu vlády a za záruky, ktoré im poskytuje, investovať oveľa viac do tejto technológie budúcnosti, alebo, inými slovami, investovať do cenovo dostupných batérií s väčším dosahom.
<P>
Vláda by mala následne reagovať na túto zmenu oveľa rozhodnejšie, v neposlednom rade v oblasti daní.
<P>
Komisia predložila už v roku 2005 návrh na reformu dane z vozidiel a na jej zosúladenie na európskej úrovni. Tento návrh je potrebné znova predložiť ministrom. Daň z vozidiel treba prepočítať na základe emisných kritérií. Ľudia, ktorí riadia elektrické autá a neprodukujú takmer alebo vôbec žiadne častice CO2 alebo sadzové častice, by mali byť daňovo zvýhodnení.
<P>
Nastal čas na radikálnu zmenu. Inžinieri vykonali svoju časť práce. Teraz je na vláde, aby čo najrýchlejšie posunula výrobcov automobilov správnym smerom.
<SPEAKER ID="455" NAME="Krzysztof Hołowczyc  " LANGUAGE="PL">
Súčasná rozprava o takzvanom environmentálnom balíku potvrdzuje ambiciózne ciele Európy v súvislosti s bojom proti zmene klímy. Európsky automobilový priemysel je súčasťou európskej stratégie na dosiahnutie dvadsaťpercentného zníženia skleníkových plynov, na zníženie energetickej náročnosti nášho hospodárstva a zvýšenie podielu energie získanej z obnoviteľných zdrojov do roku 2020 v porovnaní s rokom 1990.
<P>
Je to dôležité predovšetkým z hľadiska znižovania emisií CO2. Podľa údajov EÚ produkujú osobné automobily 12 % všetkých emisií CO2 na území Spoločenstva. Táto vysoká miera emisií je zapríčinená predovšetkým narastajúcim počtom áut a väčším využívaním cestnej dopravy a tým, že zároveň nenastali zlepšenia v konštrukcii motorov alebo znížení hmotnosti vozidiel.
<P>
Plánuje sa zníženie hodnoty emisií CO2 osobných automobilov na 120 g/km do roku 2012. Rovnako sa plánuje aj vytýčenie dlhodobej stratégie na znižovanie týchto hodnôt na 95 g/km do roku 2020. Uvedený plán je v súlade so stanoviskom Európskeho parlamentu, že vývoj nových typov motorových vozidiel potrvá od päť do sedem rokov. Uvedená skutočnosť, samozrejme, vplýva na vývojové a výrobné cykly v automobilovom priemysle.
<P>
Prijaté zásady sú z hľadiska životného prostredia určite veľmi ambiciózne. Na druhej strane zvýšené investície do výskumu a vývoja požadované z dôvodu nových noriem povzbudia vedecký výskum v oblasti technických riešení zameraných na úsporu palív. To zvýši úroveň inovácií v odvetví motorových vozidiel, čo zasa spätne podporí konkurencieschopnosť európskeho hospodárstva.
<SPEAKER ID="971" NAME="Martin Kastler  " AFFILIATION="PPE-DE">
písomne. - (DE) Súčasná finančná a hospodárska kríza predstavuje pre automobilové odvetvie a odvetvie zásobovania obrovské problémy. Predajnosť klesá a mnohé podniky pozastavili výrobu do konca roka. V Nemecku priamo alebo nepriamo závisí od výroby automobilov každé siedme pracovné miesto. Jedným z dôležitých politických cieľov musí byť vytvorenie rámcových podmienok na ochranu pracovných miest v Nemecku dokonca aj v čase krízy. Nariadenie preto prišlo v úplne nevhodnom čase.
<P>
Mrzí ma, že predložená správa nevytvára stimuly na zastavenie emisií. Práve takéto stimuly by podľa mňa predstavovali správny prístup k zmene klímy aj v čase hospodárskej krízy. Hrozby obrovskými pokutami situáciu nevyriešia.
<P>
Preto zastávam názor, že sme svedkami presadzovania osobných záujmov na úkor nemeckého hospodárstva. Podporu ochrany klímy považujem za dôležitú, nie však na úkor jednotlivých členských štátov EÚ. Toto nariadenie zasahuje nielen samotných nemeckých výrobcov automobilov, ale tiež predovšetkým dodávateľské podniky, zväčša strednej veľkosti, z ktorých mnohé majú sídlo v metropolitnom regióne Norimberg. Ako nový poslanec Európskeho parlamentu za Norimberg preto nemôžem hlasovať za túto správu.
