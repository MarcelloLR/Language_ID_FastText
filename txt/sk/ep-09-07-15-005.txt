<CHAPTER ID="005">
Predstavenie programu činnosti švédskeho predsedníctva (rozprava) 
<SPEAKER ID="047" NAME="Predseda">
Ďalším bodom programu je vyhlásenie úradujúceho predsedu Rady o predstavení programu činnosti švédskeho predsedníctva.
<SPEAKER ID="048" NAME="Fredrik Reinfeldt">
úradujúci predseda Rady. - (SV) Vážený pán predseda, vážení poslanci, vážené poslankyne, dovoľte mi, aby som vám najprv zablahoželal k zvoleniu nového predsedu. Teším sa na spoluprácu s pánom Jerzym Buzekom počas švédskeho predsedníctva a, samozrejme, aj neskôr.
<P>
Som poctený, že môžem vystúpiť v Európskom parlamente ako úradujúci predseda Európskej rady. Viem, že približne polovica z vás bola do tohto zhromaždenia zvolená po prvýkrát. Spoločne hlasujete za 500 miliónov Európanov. Očakáva sa od vás veľmi veľa.
<P>
Obraciam sa na vás v náročnom období. Spolupráca v rámci EÚ len zriedka čelila ťažším a rozmanitejším skúškam. V krátkodobom horizonte je naším cieľom zabezpečiť hladký prechod na novú zmluvu - na Lisabonskú zmluvu. Teraz i v dlhodobejšom časovom horizonte musíme aj naďalej zvládať hospodársku a finančnú krízu. Pod povrchom sa skrýva hrozba narastajúcej klimatickej krízy, ktorá je z dlhodobého hľadiska najväčšou výzvou, akej čelíme.
<P>
Jedno je isté: Ak má švédske predsedníctvo vyriešiť to množstvo problémov, ktoré ho čakajú, musíme s vami spolupracovať - s vami, ktorí pracujete v srdci európskej demokracie. Veríme vo vašu podporu a spoluprácu, ako aj v to, že ste pripravení pustiť sa spolu s nami do riešenia uvedených problémov.
<P>
Keď hovoríme o histórii EÚ, zvyčajne tvrdíme, že spolupráca vytvorila základ pre mier v Európe, pre ktorú bol veľmi často charakteristický pravý opak. Rád by som vám povedal, že môj starý otec bol švédsky vojak, ktorého počas druhej svetovej vojny, v ktorej bolo Švédsko neutrálne, poslali na nórsku hranicu. Len občas z bezpečnej diaľky spozoroval, že sa niečo deje. To bola celá jeho skúsenosť s vojnou. Dlhý čas bol vzťah Švédska k Európe rovnaký: pozorovalo ju z diaľky.
<P>
Kým Európa sa po druhej svetovej vojne ocitla v ruinách, Švédsko zostalo nedotknuté. Z hľadiska hospodárstva sme boli bohatší, ale v zmysle Európskeho spoločenstva sme boli chudobní. Pred dvadsiatimi rokmi bol prestrihnutý ostnatý drôt medzi Rakúskom a Maďarskom. Padol Berlínsky múr a Európa sa takmer zo dňa na deň zmenila. Niekoľko štátov sa potom vydalo na cestu, ktorej výsledkom je, že dnes v tejto miestnosti sedia predstavitelia 27 štátov. Jedným z týchto štátov bolo Švédsko.
<P>
Ak začínate neskôr, potrebujete čas, aby ste sa ostatným vyrovnali. Koncom osemdesiatych rokov začala vo Švédsku dozrievať politická orientácia na Európu. Švédsko si postupne začalo uvedomovať svoj vzťah k Európe a závislosť od nej. Švédsky minister zahraničných vecí Carl Bildt zohral rozhodujúcu úlohu v začleňovaní Švédska do Európskeho spoločenstva, inými slovami, v akceptovaní otvorenosti, globalizácie a voľného obchodu. Viedlo ho k tomu pevné presvedčenie, že Švédsko patrí do Európy.
<P>
Pred osemnástimi rokmi sme podali žiadosť o členstvo v Európskej únii. Konečne sme dospeli k presvedčeniu, že pre životy ľudí a našu budúcnosť bude najlepšie, ak budeme spolupracovať a žiť v spoločenstve s inými národmi, že máme čo ponúknuť a že sa musíme veľa učiť. Prestali sme sa báť spolupráce. Odvážili sme sa byť súčasťou Európy.
<P>
Od polovice osemdesiatych rokov, počas rokov, ktoré boli pre Švédsko revolučné, sa súčasne prehlbovala moja politická angažovanosť. Rovnako ako mnohí členovia mojej generácie švédskych politikov, aj ja som veľmi dychtil po Európe. Spomínam si, ako ma ako mladého novozvoleného poslanca švédskeho parlamentu pozvali na návštevu Európskeho parlamentu. Bol to znak otvorenosti a prístupnosti Parlamentu, a to aj napriek skutočnosti, že Švédsko v tom čase nebolo členom Únie.
<P>
O niekoľko rokov som sa v roku 1997 po vstupe Švédska do Únie podieľal na budovaní mládežníckej organizácie skupiny PPE Mládež Európskej ľudovej strany a stal som sa jej prvým predsedom. Umožnilo mi to zažiť fungovanie európskej spolupráce v praxi.
<P>
Spoločne sme hľadali európske riešenia európskych problémov. Spoznali sme nielen jeden druhého, ale vzájomne sme spoznali aj svoju históriu a kultúru. Umožnilo mi to spoznať hlavné mestá Európy a len ťažko by som vedel spočítať, koľko kostolov v Európe som v tejto súvislosti navštívil.
<P>
Za 20 rokov prešlo Švédsko od pozorovania z diaľky k aktívnej európskej spolupráci. A táto skutočnosť zas mala vplyv na obyvateľov našej krajiny. Pred desiatimi rokmi si každý tretí Švéd myslel, že členstvo v EÚ je pre štát pozitívom, ale rovnaký počet ľudí si myslel opak. Dnes je to presne naopak. Takmer dve tretiny Švédov sú presvedčené, že členstvo v EÚ je pre Švédsko pozitívom. V júnových voľbách do Európskeho parlamentu odovzdalo svoj hlas viac ako 45 percent Švédov. To je o osem percent viac ako v roku 2004 a je to viac, než je európsky priemer. Švédsko je dnes štátom, ktorý členstvo v EÚ oceňuje a má naň pozitívny názor. Zobudili sme sa trochu neskôr, ale intenzívne sme pracovali, aby sme ostatných dostihli. Je to víťazstvo všetkých nás, ktorí veríme v európsku spoluprácu.
<P>
(potlesk)
<P>
Vážený pán predseda, vážení poslanci, vážené poslankyne, máme pred sebou otázku osudu našej generácie. Ide o sociálny problém, ktorý sa na rozdiel od mnohých iných vyvíja pomaly a vždy len nesprávnym smerom. Naša planéta má horúčku. Jej teplota stúpa a je na nás, aby sme reagovali. Grónsky ľadovec sa každý rok zmenšuje o viac ako 100 kilometrov kubických. Ľadovec v západnej Antarktíde sa topí čoraz rýchlejšie. Vieme, že len úbytok grónskeho ľadovca by mohol viesť k zvýšeniu hladiny morí až o dva metre. Dôsledky budú dramatické. Ak by sa hladina mora na celom svete zvýšila len o jeden meter, iba v Ázii by svoje domovy muselo opustiť sto miliónov ľudí. Najviac sú ohrození obyvatelia Bangladéša, východnej Číny a Vietnamu.
<P>
Malo by to však aj ďalšie vážne dôsledky. Zmení sa počasie a bude hroziť vyhynutie mnohých druhov rastlín a živočíchov. Bude to platiť aj v prípade dodržania cieľa OSN o obmedzení globálneho otepľovania na 2 °C, ktorý minulý týždeň podporili štáty G8 a Fórum hlavných ekonomík v meste L'Aquila. Naša klíma je ohrozená používaním fosílnych palív a našou závislosťou od nich. To je zlá správa. Aká je teda dobrá správa?
<P>
Hoci máme málo času, ešte stále je na našej strane. Musíme však konať teraz. Už máme pripravené všetko potrebné na rozšírenie obnoviteľnej energie a technológie na zlepšenie energetickej účinnosti. Podľa Medzinárodnej energetickej agentúry (IEA) sa môže viac ako polovica opatrení potrebných na dosiahnutie cieľa o obmedzení globálneho otepľovania na 2 °C prijať pomocou technológií, ktoré už máme.
<P>
Opatrenia proti zmene klímy majú navyše veľmi užitočné vedľajšie účinky, ktoré potvrdzujú oprávnenosť uvedených opatrení. Ak spotrebujeme menej energie, ušetríme. Zlepšíme verejné financie a domácnosti budú mať zároveň viac zdrojov. Ak investujeme do obnoviteľnej energie a energetickej účinnosti, zlepšíme našu energetickú bezpečnosť. Budeme menej závislí od dovozu zo štátov, ktoré sú niekedy politicky i hospodársky nestabilné. Naše investície do ekologického hospodárstva v najbližších desaťročiach vytvoria nové pracovné príležitosti a podnietia rast.
<P>
Dovoľte mi uviesť konkrétny príklad. V januári sa mnohých členských štátov EÚ dotkla plynová kríza na Ukrajine. Minulý týždeň som s prezidentom Juščenkom hovoril o tom, ako by sme mohli zabrániť tomu, aby sa podobná situácii zopakovala. Zároveň je dôležité dokázať sa pozrieť na vec z iného pohľadu. Ak by Ukrajina investovala do energetickej účinnosti toľko, aby dosiahla rovnakú úroveň ako Česká republika alebo Slovinsko, ušetrila by rovnaké množstvo plynu, aké dováža z Ruska pre vlastnú spotrebu. Potom by mohla byť úplne nezávislá od dovozu plynu z Ruska a okrem toho len zlepšením vlastnej energetickej efektívnosti by mohla ušetriť veľa peňazí. Práve tu musíme hľadať odpovede na otázky súvisiace s klímou.
<P>
(potlesk)
<P>
Pred dvanástimi rokmi vznikla v Kjóte tzv. koalícia ochotných. Dobrovoľné dohody však nestačia. Ak máme dosiahnuť medzinárodnú dohodu o zmene klímy, cesta z Kjóta do Kodane musí znamenať prechod od koalície ochotných k zodpovednosti všetkých.
<P>
Ako to teda dosiahnuť? Európa musí konať spoločne a kolektívne. Musíme prejaviť vedúcu pozíciu a dodržiavať sľuby. Európa zohráva kľúčovú úlohu v získavaní ostatných štátov pre medzinárodné dohody. Je potrebné, aby sme na celom svete stanovili cenu emisií. Musíme začať používať vnútroštátne uhlíkové dane a obchodovať s emisiami. Potom sa objavia alternatívy ohľaduplné k životnému prostrediu. Ak sa cena za používanie fosílnych palív stanoví bez ohľadu na vplyv na klímu, globálne otepľovanie bude pokračovať. Spomínané alternatívy sa potom neobjavia. Opatrenia na zvýšenie energetickej účinnosti nebudú hospodársky užitočné.
<P>
To však nestačí. Na otázku "ako?" potrebujeme širšiu odpoveď. Nestačí obmedziť emisie len v skupine štátov, ktoré s obmedzeniami dobrovoľne súhlasia, ale spoločne majú podiel len na 30 percentách emisií. Rovnako nepostačujú riešenia, ktoré sú založené len na obmedzeniach v najrozvinutejších štátoch. Aj keby štáty uvedené v prílohe I znížili svoje emisie na nulu, rýchlo narastajúci objem emisií v rozvojových štátoch by viedol k prekročeniu cieľa o obmedzení globálneho otepľovania na 2 °C.
<P>
Preto musíme diskutovať o financovaní investícií v rozvojových štátoch. Musíme zabezpečiť rýchly presun technológií a musíme sa uistiť, že aj rozvojové štáty prijímajú záväzky, aby bolo možné kontrolovať vývoj, ku ktorému v súčasnosti smerujú. Okrem toho budeme potrebovať jasné záväzky v strednodobom časovom horizonte aj pre štáty mimo Európy. Zodpovednosť niekoľkých štátov sa musí teraz zmeniť na zodpovednosť všetkých.
<P>
Viem, že Európsky parlament túto zodpovednosť prijme. Švédske predsedníctvo vás považuje za svojich spojencov. Teraz chceme napísať príbeh o odvrátení klimatickej hrozby a chceme ho napísať spolu s vami.
<P>
Vážený pán predseda, vážení poslanci, vážené poslankyne, hospodárska a finančná kríza sa v priebehu niekoľkých týždňov rozšírili po celom svete rýchlosťou blesku. Niektorí ľudia pred krízou varovali, ale pre väčšinu ľudí bola prekvapením - najmä jej rozsah a hĺbka. V globálnom svete sa aj problémy šíria rýchlo. Vplyv úpadku je taký silný, že nikto nemá zázračný liek, vďaka ktorému by sme sa z krízy mohli rýchlo dostať. Najlepším nástrojom, aký máme na riešenie problémov krízy k dispozícii, je koordinovaný postup zo strany EÚ. Okrem toho sa ešte stále môže veľa vecí pokaziť. Za daných okolností sa EÚ podarilo prejaviť v tomto krízovom období svoje vodcovstvo. Dohodli sme sa na zárukách a pravidlách poskytovania podpory bankám. Dohodli sme sa na spoločnom pláne obnovy s cieľom stimulovať hospodárstvo.
<P>
Významný podiel na tom mali prezident Sarkozy a francúzske predsedníctvo, ale rád by som zdôraznil, že hnacou silou bol Európsky parlament. Je potrebné, aby sme počas jesene diskutovali o nadväzujúcich opatreniach, vďaka ktorým krízu prekonáme. Hospodárska situácia je aj naďalej zložitá a s verejnými financiami sa teraz šetrí vo všetkých členských štátoch.
<P>
Podľa prognóz Komisie prekročí v budúcom roku deficit v rámci EÚ 80 percent HDP. Nemôžeme zatvoriť oči a predstierať, že to nie je problém. Uprostred tohto všetkého nesmieme zabudnúť, že za týmito číslami sú ľudia, ktorí sa boja o svoje zamestnanie a zaujíma ich, ako zaplatia za bývanie a ako si udržia svoju životnú úroveň. Je našou úlohou odpovedať im.
<P>
Keď milióny Európanov stratia prácu a ocitnú sa mimo pracovného trhu, bude ohrozená celá naša sociálna situácia, a to v čase, keď je už aj tak pod veľkým tlakom. Žijeme dlhšie a zároveň pracujeme menej a máme menej detí. Ak bude tento trend pokračovať, o 50 rokov bude v Európe dvakrát viac starších osôb ako detí. Takže čo môžeme urobiť?
<P>
Musíme obnoviť dôveru vo finančné trhy. Musíme rýchlo zaviesť účinný dohľad, aby sme v budúcnosti zabránili podobným krízam. Švédske predsedníctvo sa bude snažiť do konca roka dosiahnuť v tomto smere dohodu v Rade. Dúfame, že nám pomôžete dosiahnuť ju rýchlo a jednoznačne. Naši občania nebudú akceptovať opakované používanie daňových príjmov na záchranu finančných inštitúcií, ktoré konali nezodpovedne.
<P>
Prostredníctvom koordinovanej stratégie vystúpenia a postupného návratu k pravidlám Paktu stability musíme rýchlo odstrániť narastajúce verejné deficity. Inak budú po krátkodobých nerovnováhach nasledovať chronické deficity. Čaká nás veľké sporenie, ktoré je už v niektorých častiach EÚ realitou. Vo Švédsku s tým už máme skúsenosti. Potom nás čakajú masová nezamestnanosť, sociálne nepokoje a narastajúce daňové zaťaženie.
<P>
Musíme zabezpečiť sociálny rozmer európskej politiky, ktorý je založený na zdravých verejných financiách a zvýšení počtu ľudí na pracovnom trhu. Je to jednoznačne najlepší spôsob ochrany nášho systému sociálneho zabezpečenia. Viem, že ide o dôležitú záležitosť, a to nielen tu v Európskom parlamente.
<P>
Nie je udržateľné, aby boli traja z 10 Európanov v produktívnom veku vylúčení z pracovného trhu. Naším cieľom musí byť aktívna politika trhu práce, ktorá bude spolu s dobre fungujúcimi systémami sociálneho zabezpečenia schopná účinne zvládnuť zmenu. Musíme posilniť pracovnú využiteľnosť jednotlivca a jeho schopnosť uplatniť sa na pracovnom trhu. Okrem toho musíme aktivovať a reaktivovať nezamestnaných. Ak bude pracovať viac ľudí, bude k dispozícii väčšia podpora pre tých, ktorí nepracujú. Musíme sa zamerať aj na reformy, modernizáciu a prispôsobenie sa novej realite. Svet mimo EÚ sa nezastavil. Beží ďalej neuveriteľným tempom. Mali by sme to uznať a akceptovať.
<P>
K potrebnému reformnému programu by mohlo prispieť aj preskúmanie lisabonskej stratégie EÚ. Túto diskusiu budeme iniciovať na jeseň.
<P>
V dôsledku hospodárskej krízy vidíme snahy o väčší protekcionizmus. WTO potvrdila, že v predchádzajúcich troch mesiacoch sa značne zvýšil počet opatrení obmedzujúcich obchod. Preto vítam dohodu z L'Aquily o obnove kola rokovaní z Dauhy s cieľom zabezpečiť, aby jednotlivé štáty sveta začali byť opäť naklonené voľnému obchodu, o ktorom vieme, že z dlhodobého hľadiska je pre nás všetkých prospešný. Cieľom musí byť EÚ, ktorá bude po ukončení krízy silnejšia.
<P>
Vážený pán predseda, vážení poslanci, vážené poslankyne, keď cestujem po Švédsku a hovorím o spolupráci v rámci EÚ, dostávam len málo otázok, ktoré sa týkajú inštitúcií EÚ. Otázky sa skôr týkajú zakrivených uhoriek, šnupacieho tabaku a iných každodenných záležitostí.
<P>
Inštitucionálny rámec je napriek tomu dôležitý, pretože určuje, čo môžeme robiť a v ktorých oblastiach to môžeme robiť. Preto je ratifikácia Lisabonskej zmluvy takou prioritou. EÚ bude vďaka nej demokratickejšia, transparentnejšia a efektívnejšia a bude mať na medzinárodnej scéne väčší vplyv. Najdôležitejšia zo všetkého však je skutočnosť, že zavedením Lisabonskej zmluvy sa uzatvorí kapitola o fáze spolupráce v rámci EÚ, pre ktorú bola typická zahľadenosť do seba. Je čas, aby sa EÚ začala pozerať smerom von a dopredu. Švédske predsedníctvo je pripravené vykonať všetky prípravné práce potrebné na zabezpečenie hladkého prechodu na novú zmluvu, to si však, prirodzene, vyžaduje, aby zmluvu ratifikovali všetky členské štáty. Verme, že sa to v nasledujúcich mesiacoch stane realitou.
<P>
Medzinárodná trestná činnosť je stále intenzívnejšia. Činnosť zločinných sietí už nie je ohraničená štátnymi hranicami. Vidíme, ako sa rozmáha obchodovanie s drogami a ľuďmi, čo ohrozuje naše demokratické hodnoty a našich občanov. Sloboda cezhraničného pohybu s cieľom študovať, pracovať alebo žiť v inom štáte EÚ je však pre naše spoločenstvo základnou slobodou. Nová doba si však vyžaduje nové odpovede. Preto počas tejto jesene zostavíme v tejto oblasti nový program, ktorý nazveme Štokholmský program. Štokholmský program zlepší nástroje, ktoré nastoľujú v EÚ bezpečnosť a bojujú proti organizovanému zločinu a terorizmu.
<P>
Súčasne vytvoríme lepšiu rovnováhu medzi týmito nástrojmi a opatreniami, ktoré zabezpečujú právnu istotu a chránia práva jednotlivcov. Zároveň zabezpečíme, aby žiadatelia o azyl v EÚ čelili spoločnému a z právneho hľadiska jasnému systému, ktorý bude jednotnejší v spôsobe prijímania žiadateľov, skúmania ich prípadov a aj jednotnejší vo vzťahu k repatriačnej politike.
<P>
Sen o budúcnosti v Európe snívajú mnohí ľudia veľmi intenzívne. Obyvatelia Európy zároveň čoraz viac starnú. Flexibilný systém v oblasti prisťahovalectva za prácou by sa mohol vyrovnať s oboma záležitosťami naraz.
<P>
Vážený pán predseda, vážení poslanci, vážené poslankyne, len pred vyše 50 rokmi položilo šesť štátov základy európskej spolupráce. Dnes nás je 27. Zvýšila sa naša sila a vplyv, ako aj naša prosperita a rôznorodosť. Európa sa obohatila. V dôsledku toho sme zároveň lepšie vybavení na využívanie príležitostí, ktoré nám ponúka globalizácia, ako aj na riešenie problémov s ňou spojených. Spolu sme silní.
<P>
Hovoríme o "rokovaniach" o členstve. Členstvo je však v konečnom dôsledku o vyznávaní spoločných hodnôt a dodržiavaní spoločných pravidiel. V súčasnosti o tom uvažujú štáty, ktoré nie sú členmi EÚ - od Reykjavíku naprieč západným Balkánom až po Ankaru. Dvaja vedúci predstavitelia na Cypre majú historickú príležitosť dohodnúť sa na riešení, na základe ktorého by sa ostrov, ktorý je príliš dlho rozdelený, opäť zjednotil.
<P>
Členské štáty EÚ čelia pokušeniu dovoliť, aby sa proces začleňovania stal príležitosťou na vyriešenie dávnych sporov. V takých prípadoch musíme nájsť riešenia, ktoré budú užitočné pre obe strany, a otvoriť im cestu. Inak ohrozíme náš postup smerom k cieľu, ktorým je pokračujúca európska integrácia. Švédske predsedníctvo bude pokračovať v procese rozširovania v súlade so záväzkami EÚ a striktne na základe platných kritérií. Budeme vystupovať ako "nestranní sprostredkovatelia”.
<P>
Vážený pán predseda, vážení poslanci, vážené poslankyne, so silou a vplyvom prichádza medzinárodná zodpovednosť, ktorú sa stále usilujeme niesť. Spája sa s ňou povinnosť uplatňovať túto zodpovednosť v najlepšom záujme všetkých. EÚ sa musí usilovať o mier, slobodu, demokraciu a ľudské práva. Je našou povinnosťou podporovať najchudobnejšie a najzraniteľnejšie štáty sveta a plniť rozvojové ciele tisícročia, ktoré stanovila OSN. Zároveň je našou povinnosťou podporovať činnosť OSN aj v ďalších oblastiach, spolupracovať s našimi strategickými partnermi, angažovať sa v najpálčivejších krízových oblastiach na svete, či už je to mierový proces na Blízkom východe, v Iráne, Afganistane, Pakistane, Severnej Kórei, alebo závažné otázky na africkom kontinente.
<P>
Sme však zodpovední aj za regionálne iniciatívy, napríklad za Stredomorskú úniu a východné partnerstvo, ktoré vytvárajú stabilitu a zavádzajú spoluprácu medzi susednými štátmi nachádzajúcimi sa v rôznych situáciách.
<P>
Zvlášť vďačný som za riadiacu úlohu Európskeho parlamentu v oblasti spolupráce pobaltských štátov. Parlament predložil návrh stratégie pre tento región ešte v roku 2005. Teraz veríme, že táto iniciatíva bude korunovaná prijatím stratégie pre oblasť Baltského mora počas októbrového zasadnutia Európskej rady.
<P>
Konflikty na Balkáne v deväťdesiatych rokoch boli prvou situáciou, počas ktorej sa EÚ angažovala ako krízový manažér. Jej angažovanosť v tomto smere čoraz viac narastá. V súčasnosti sa EÚ angažuje v približne 10 krízových iniciatívach na celom svete.
<P>
Problémy sveta v súčasnosti klopú aj na dvere EÚ. Nielen v oblastiach, ktoré sú k nám najbližšie, ale na celom svete mnohí ľudia veria, že zlepšenie ich situácie závisí od našej spolupráce. Poďme spoločne splniť ich očakávania.
<P>
(potlesk)
<P>
Vážený pán predseda, vážení poslanci, vážené poslankyne, vďaka európskej spolupráci je dnes na našom kontinente mier, prosperita, sloboda a stabilita. Máme otvorené hranice a sociálny model, v ktorom sa spájajú trhové hospodárstvo a vzájomná ohľaduplnosť. Toto je naša spoločná Európa. Naši občania však chcú počuť aj to, že Európa má aj predstavy o budúcnosti a že naša spolupráca nemá len historický účel, ale je orientovaná aj na budúcnosť. Preto sme ako ich zvolení zástupcovia povinní povedať, aké máme s Európou zámery. Dovoľte, aby som vám povedal, ako vidím budúcnosť Európy ja.
<P>
Chcem, aby to bola budúcnosť, v ktorej bude Európa na medzinárodnom poli rázne bojovať za demokraciu, mier, slobodu a ľudské práva a bude mať odvahu vystupovať na zahraničnopolitickej scéne. Pretože niektorí z nás vedia, aké je žiť bez demokracie a slobody, ktorá nám dáva možnosť konať.
<P>
Chcem, aby to bola Európa, ktorá bude zohrávať vedúcu úlohu v boji proti klimatickým hrozbám, odolá pokušeniu zúčastniť sa hospodárskej súťaže s priemyslom, ktorý neplatí za emisie ničiace našu klímu, aby to bola Európa, ktorá poskytuje stimuly, vďaka ktorým budú mať význam zelené technológie, aby naše deti a deti našich detí mali možnosť vidieť prírodu tak, ako ju poznáme my.
<P>
Chcem, aby to bola Európa, ktorá prevezme zodpovednosť za hospodárstvo. Jediným heslom nemôže byť "požičiavať na míňanie". Rovnako nemôžeme zastávať názor, že "zisky sú súkromné a straty štátne". Vytvorme opäť verejné financie, regulujme zdravé finančné trhy a zabezpečme hospodárske reformy potrebné v záujme rastu a pre priemysel, ktorý bude aj v budúcnosti konkurencieschopný.
<P>
Chcem, aby to bola Európa, ktorá bude ďalej rozvíjať svoj sociálny model. Európa, ktorá spája dobre fungujúci sociálny systém s rastom a sociálnou súdržnosťou. Európa, ktorá prostredníctvom práce, podnikania a zdravých verejných financií vytvára v záujme všetkých svojich občanov priestor na udržanie a rozvoj našich sociálnych modelov.
<P>
Chcem, aby to bola Európa, ktorá sa nenechá zlákať na cestu krátkodobých kampaní protekcionizmu, Európa, ktorá bude ochraňovať vnútorný trh, ktorý vytvoril základ našej spolupráce v rámci EÚ, a umožní voľný pohyb tovaru a služieb cez naše hranice, a to v náš prospech i v prospech zvyšku sveta.
<P>
Chcem, aby to bola Európa, ktorú trápi nerovnosť, je otvorená argumentom iných a má silnú snahu hľadať kompromisy, všetko s cieľom slúžiť spoločnému záujmu. Taká Európa bude silná vo všetkých časoch.
<P>
(potlesk)
<P>
Vážený pán predseda, vážení poslanci, vážené poslankyne, je mi cťou stáť tu s vami a zastupovať európsku demokraciu. Veľa ľudí mi povedalo, že pôjde o najnáročnejšie predsedníctvo po mnohých rokoch. Problémov je veľa a musíme byť pripravení aj na neočakávané veci. Mnohí sa pýtajú, či takúto zodpovednosť dokáže prevziať štát veľkosti Švédska. Nie sami, ale spoločne budeme schopní čeliť týmto problémom. Budeme im čeliť s víziou a elánom, s iniciatívou a odvahou. Európa to potrebuje. Obyvatelia Európy to potrebujú. Európsky projekt je snom o spoločnom riešení problémov ľudí. Tento sen robí Európu silnou. Tento rok, rok 2009, je pre európsku spoluprácu rozhodujúci. Máme šancu spraviť ďalší krok. Švédske predsedníctvo je pripravené túto výzvu prijať. Prijmime ju spoločne!
<P>
(hlasný potlesk)
<SPEAKER ID="049" NAME="José Manuel Barroso">
predseda Komisie. - Vážený pán predseda, toto nie je obyčajná doba a nebude to ani obyčajné predsedníctvo. Okrem bežnej legislatívnej práce sa bude švédske predsedníctvo musieť zaoberať aj inými závažnými politickými úlohami. Nikto by nezvládol tieto úlohy lepšie ako pán premiér Reinfeldt a tím švédskeho predsedníctva.
<P>
Dnes chcem vyzdvihnúť dve najväčšie úlohy v oblasti politiky, ktorým bude Európska únia čeliť v nasledujúcich šiestich mesiacoch: riešenie hospodárskej krízy a rokovania o ambicióznej medzinárodnej dohode týkajúcej sa zmeny klímy, ktoré sa budú konať v Kodani.
<P>
Doposiaľ najhoršia finančná a hospodárska kríza má naďalej ničivé následky v našich komunitách a rodinách, pričom neustále narastá najmä nezamestnanosť. Hlavnou prioritou zostáva snaha vrátiť hospodárstvo do správnych koľají. Kolektívne konanie Európskej únie viedlo k nebývalému fiškálnemu úsiliu, ktoré prináša konkrétne výsledky.
<P>
Tiež sme preukázali solidaritu medzi členskými štátmi, napríklad zdvojnásobením limitu finančnej podpory pre platobné bilancie členských štátov, ktoré nepatria do eurozóny, na 50 miliárd EUR. Teraz musíme plne a vo všetkých jeho aspektoch uplatniť balík na obnovu hospodárstva a postarať sa, aby sa premietol do vytvárania pracovných miest a podpory hospodárskej činnosti v praxi.
<P>
Som presvedčený, že je nevyhnutné dať prednosť opatreniam, ktoré obmedzia nezamestnanosť a vrátia ľudí späť do práce. Tu môžeme stavať na výsledkoch samitu o zamestnanosti, ktorý sa ako súčasť iniciatívy Komisie konal v máji za účasti českého, švédskeho a španielskeho predsedníctva. Musíme uviesť do praxe spoločný záväzok voči mladým ľuďom a zamestnanosti.
<P>
Prirodzene, zodpovednosť za politiky trhu práce nesú členské štáty. My však môžeme a aj by sme mali využívať existujúce európske nástroje, aby sme členským štátom pomohli udržať ľudí v zamestnaní a tiež ich pripraviť na pracovné miesta v budúcnosti. Z tohto dôvodu Európska komisia pripravuje návrh na zjednodušenie postupov štrukturálnych fondov a zrušenie potreby vnútroštátneho spolufinancovania z Európskeho sociálneho fondu pre roky 2009 a 2010. Tiež prevedieme prostriedky s cieľom financovať nový mikroúverový nástroj zamestnanosti a sociálneho začlenenia. Dúfam, že Parlament tieto návrhy podporí.
<P>
Návrhy Komisie vychádzajúce zo správy pána de Larosièra, ktorého som v októbri poveril jej vypracovaním, budú tvoriť základ pre posilnenie regulácie a dohľadu nad finančnými trhmi. Vďaka vypracovaným návrhom - niektoré z nich už schválili Parlament a Rada a ostatné sú v našom rozhodovacom procese - naozaj vo svete preberáme vedenie v reformovaní medzinárodného finančného systému. Som si istý, že v tom budeme pokračovať aj na stretnutí G20 v septembri v Pittsburghu.
<P>
Dosahovanie pokroku v týchto oblastiach v nasledujúcich šiestich mesiacoch je nevyhnutné pre budovanie nového hospodárstva, pretože - nemýľme sa - hospodárstvo po skončení krízy nemôže byť a ani nebude rovnaké ako hospodárstvo pred krízou.
<P>
Musíme prebudovať náš hospodársky model a vrátiť hodnoty späť do jadra nášho sociálneho trhového hospodárstva, teda tam, kam patria. Musíme budovať hospodárstvo a spoločnosť založené na príležitostiach, zodpovednosti a solidarite, hospodárstvo, ktoré bude musieť vytvoriť nové zdroje rastu, pretože sa nemôžeme ustavične spoliehať na menový a fiškálny stimul; musíme budovať Európu otvorených a prosperujúcich trhov; Európu inteligentného, ekologického rastu; Európu s účinnejšou reguláciou a dohľadom nad finančnými trhmi; Európu prehlbujúcu svoj jednotný trh a naplno využívajúcu jeho potenciál; Európu, ktorá nepodľahne rozdeľovacím alebo protekcionistickým trendom.
<P>
Pokiaľ ide o zmenu klímy, Európa je prvou oblasťou na svete, ktorá realizuje ďalekosiahle, právne záväzné ciele v oblasti energetiky a klímy. Som hrdý na spôsob, akým Komisia pracovala s predchádzajúcim Parlamentom a Radou pri zavedení týchto právnych predpisov, a chcem tiež úzko spolupracovať s vami a predsedníctvom počas príprav na konferenciu v Kodani.
<P>
Minulý týždeň na stretnutí G8 v L'Aquile a tiež v rámci Fóra hlavných ekonomík bola naša vedúca úloha vysoko ocenená. Určite ste počuli o pokroku dosiahnutom počas týchto stretnutí. Prvýkrát sa všetci účastníci zaviazali obmedziť zvýšenie teploty na 2°C a tým preukázať rešpekt vede v oblasti klímy. Určite je to vítaný krok vpred. Nemali by sme si však robiť ilúzie: ostatné štáty sveta nedosahujú našu ambíciu ani záväzok. Európa je výrazne v predstihu v porovnaní so zvyškom sveta a, úprimne povedané, 145 dní pred stretnutím v Kodani ma to znepokojuje.
<P>
V nadchádzajúcich týždňoch zintenzívnime prácu s medzinárodnými partnermi, aby sme zaistili prijatie jasných záväzkov v Kodani. Musíme tiež napredovať, pokiaľ ide o nevyhnutné prostriedky na podporu rozvojových krajín a povzbudenie transferu technológií. V septembri Komisia predloží svoje návrhy financovania, aby sme mohli dosiahnuť európsky konsenzus a rokovať s ostatnými.
<P>
Program zmeny klímy je, prirodzene, úzko prepojený s ďalšou prioritou, ktorou je energetická bezpečnosť. Dnes prijme Komisia návrhy na posilnenie pravidiel upravujúcich bezpečnosť dodávok plynu a upevnenie solidarity medzi členskými štátmi, ktoré, verím, švédske predsedníctvo s vašou podporou presadí.
<P>
To sú hlavné priority - a oprávnene. Počas nasledujúcich šiestich mesiacov treba však vykonať mnoho ďalšej dôležitej práce. Dovoľte mi iba krátko spomenúť Štokholmský program, v rámci ktorého Komisia nedávno predstavila ambicióznu predstavu stavajúcu občanov do centra politiky spravodlivosti, slobody a bezpečnosti a tiež vyvažujúcu ochranu občianskych slobôd a základných práv.
<P>
Podstatnú časť tohto desaťročia sa Európska únia zaoberala internými inštitucionálnymi diskusiami. Zmeny v našej hlavnej zmluve sú absolútne nevyhnutné, aby mohla rozšírená Európska únia fungovať demokraticky a účinne. Dúfam, že v nasledujúcich mesiacoch sa staneme svedkami ratifikácie Lisabonskej zmluvy, aby sme mohli uplatňovať jej ustanovenia a aby sme sa mohli venovať politickému programu, o ktorom som práve hovoril.
<P>
Je dôležité hovoriť o postupe, ale domnievam sa, že je dôležitejšie hovoriť o podstate. Švédske predsedníctvo a následne aj španielske predsedníctvo budú musieť, dúfam, dohliadať na zložitý proces prechodu na novú zmluvu, na ktorom sa budú Komisia a Parlament plne podieľať.
<P>
Európska únia sa neustále mení, a to od počiatočného sústredenia sa na ozdravenie vojnou zničeného kontinentu, cez budovanie vnútorného trhu až po znovuzjednotenie Európy. V priebehu posledných 50 rokov Európa neustále prevyšovala očakávania a vyvracala pochybnosti. Som si istý, že si tiež poradíme s novou úlohou, ktorej čelíme: položiť základy inteligentného ekologického hospodárstva budúcnosti. Podarí sa nám to, ak budeme brať ohľad na kľúčové ponaučenie z polstoročia európskej integrácie: Európska únia napreduje vtedy, keď všetky jej časti spolupracujú v duchu otvorenosti, dôvery a partnerstva. Program švédskeho predsedníctva to uznáva, Európska komisia je pripravená plniť si svoju úlohu a som si istý, že aj tento Parlament.
<P>
(potlesk)
<SPEAKER ID="050" NAME="Joseph Daul" LANGUAGE="FR">
Vážený pán predseda, zvyčajne vás neoslovujem, ale dnes vám po prvýkrát budem venovať minútu.
<P>
V prvom rade, pán Buzek, vám vzdávam poctu ako mužovi odboja a jednému zo zakladateľov hnutia Solidarność, ako rodákovi zo Sliezska, ktorý nezabudol na svoje korene, svoju históriu a hodnoty. Skupina Európskej ľudovej strany (kresťanských demokratov) je tiež hrdá na to, že presvedčila prevažnú väčšinu poslancov všetkých politických presvedčení vrátane pána Schulza, aby z vás urobili hovorcu 500 miliónov občanov. Áno, pán predseda, vaše zvolenie je symbolom našej otvorenej Európy, tolerantnej Európy, politickej Európy, ktorú presadzuje skupina PPE a väčšina poslancov, ktorí sú tu prítomní.
<P>
Vážený pán úradujúci predseda Rady a pán predseda Komisie, od vás očakávame, že sa činy stanú dominantnou témou švédskeho predsedníctva v priebehu nasledujúcich šiestich mesiacov. Inými slovami, vzhľadom na dvojicu úloh, ktorým čelíme v oblasti hospodárstva a klímy, hovoríme, že musíme urobiť viac a konať rýchlejšie s cieľom dostať sa z tejto krízy tak, že náš model sociálneho trhového hospodárstva uvedieme plne do prevádzky. Pevne verím, že jedine životaschopnosť hospodárstva nám umožní vykonávať skutočnú sociálnu politiku, ktorú potrebujeme.
<P>
Ak chceme oživenie a ak chceme, aby prišlo z Európy a nie z Ázie, ako sa očakáva, potom dnes musíme skutočne veci urýchliť. Keď sa kríza skončí, zvíťazia tí, ktorí stavili na inovácie, na prípravu - jednoducho, na činy.
<P>
V tomto ohľade skupina PPE okrem iného navrhuje zvýšiť podporu malým a stredným podnikom, ktoré zohrávajú kľúčovú úlohu v udržaní a vytváraní pracovných miest. A navyše, hospodárska kríza - na tomto bode trvám - si vyžaduje reakciu nie na vnútroštátnej úrovni, ale na európskej úrovni. Sú o tom presvedčení aj naši spoluobčania. Stačí sa len pozrieť na prieskumy verejnej mienky v jednotlivých krajinách: viac ako 66 % Nemcov a viac ako 70 % Európanov je o tom presvedčených.
<P>
Viac činov a rýchlejšie konanie, pán Reinfeldt a pán Barroso, to od vás očakáva skupina PPE aj v súvislosti s bojom proti globálnemu otepľovaniu. Riadiť tento boj, ktorý všetci považujeme za naliehavý a prioritný, je zodpovednosťou Európy s vami v čele. Niet lepšej možnosti konať a urýchliť veci ako konferencia o zmene klímy, ktorá sa bude konať v decembri v Kodani, teda na našom vlastnom území!
<P>
Pokiaľ ide o problematiku zmeny klímy, Európa bez najmenších pochybností dokázala, že ak chce, je schopná konať. Teraz to musíme zužitkovať a presvedčiť ostatné svetové veľmoci, aby sa k nám pridali. Prirodzene, mám na mysli Spojené štáty, ktoré musia premeniť slová na skutky, ale mám tiež na mysli krajiny s rozvíjajúcim sa hospodárstvom, či už je to Čína, India, Brazília, ktoré už nemôžu ďalej ignorovať skutočnosť, že sú vo výraznej miere zodpovedné za globálne otepľovanie. Švédske predsedníctvo budeme preto hodnotiť podľa toho, ako bude zápasiť s krízou a tiež podľa dosiahnutých výsledkov týkajúcich sa životného prostredia.
<P>
Na záver by som chcel povedať, že ak má Európa konať dôrazne v týchto dvoch otázkach, musí mať k dispozícii náležité inštitúcie. Posledný rok nám ukázal, že s rovnakou zmluvou a rovnakou zastaranou zásadou jednomyseľnosti bol pokrok v Európe možný, ale tiež sme mohli uviaznuť na mŕtvom bode. Je to otázka politickej vôle, pán Reinfeldt a pán Barroso. Urýchlite veci. Je to presne to, čo od vás žiada skupina PPE počas nasledujúcich šiestich mesiacov. Veríme švédskemu predsedníctvu. Urýchlite veci. Je to presne to, čo Európania zvolením tohto Parlamentu žiadajú, a my im to musíme poskytnúť, ak chceme, aby o päť rokov prišlo voliť viac občanov.
<P>
(potlesk)
<SPEAKER ID="051" NAME="Martin Schulz" LANGUAGE="DE">
Vážený pán predseda, pán premiér Reinfeldt, dámy a páni, švédske predsedníctvo prichádza v čase nových začiatkov našich inštitúcií. Nielen Parlament začína nanovo. Európa je v prechodnom období medzi Zmluvou z Nice a Lisabonskou zmluvou a, ako všetci vieme, je to obdobie neistoty. Počas neho však potrebujeme v Európskej únii a jej členských štátoch niečo zrozumiteľné, pokiaľ ide o rozhodnutia v oblasti hospodárskeho, finančného a pracovného trhu, ako aj klimatickej politiky.
<P>
Už ste o tom hovorili a ja súhlasím s mnohým, čo ste povedali. Zmena klímy je, samozrejme, najdôležitejšou otázkou a vy jej prisudzujete náležitú dôležitosť. Prirodzene, platí to aj pre krízu týkajúcu sa pracovných miest, ktorá si vyžaduje okamžité a primerané riešenie. Preto vás žiadame, aby ste počas svojho predsedníctva dôrazne žiadali od členských štátov, aby brali investičné plány a plány hospodárskej obnovy vážnejšie ako doteraz.
<P>
Potrebujeme predovšetkým chrániť pracovné miesta - hneď, nie budúci rok, pretože sú ohrozené práve tu a teraz. Istota zamestnania je nevyhnutná pre vnútornú stabilitu spoločnosti. Očakávame preto, že maximálne uprednostníte otázku pracovných miest a istoty zamestnania, a to akoukoľvek formou, napríklad prepojením ochrany životného prostredia a priemyselnej politiky, čo je mimoriadne inteligentné riešenie.
<P>
Pokiaľ ide o otázku istoty zamestnania, chcel by som vám, pán Reinfeldt, povedať nasledovné: to, čo vážne ohrozuje pracovné miesta v Európe a je ešte väčšou hrozbou pre sociálnu súdržnosť, je judikatúra Európskeho súdneho dvora. Ako ste už uviedli, veľa cestujete po Švédsku a po Európe. My tiež a od občanov sa dozvedáme, že nechcú Európu, v ktorej sa spoločnosti sťahujú z jednej krajiny do druhej a znižujú úroveň miezd. Potrebujeme preto iniciatívy zo strany Európskej únie.
<P>
(potlesk)
<P>
Potrebujeme tieto iniciatívy ako dôsledok rozsudkov Európskeho súdneho dvora vo veciach Laval, Viking, Rüffert a Luxemburg. Sú to opatrenia, ktorým sa musíte počas svojho predsedníctva venovať práve vy, pretože táto chybná politika, táto chybná judikatúra postihla Švédsko.
<P>
Tiež sa musíte zaoberať ďalšou inštitucionálnou otázkou, a to konkrétne spôsobom menovania nasledujúcej Komisie. V tomto ohľade musím povedať, že do istej miery mám dojem, že nielen vás, ale tiež všetkých vašich kolegov v Rade zasiahli nove inštitucionálne začiatky a neistota, čo sa týka výberu zmluvy, ktorú máme pri našich činnostiach uplatňovať, a že nikto vlastne nevie, kde sa nachádzame. Je to tak trochu ako Pipi Dlhá Pančucha Astrid Lindgrenovej vo svojej vile Vilôčke - Vytvorím si taký svet, aký chcem. Úžasné!
<P>
Ak vymenujeme predsedu Komisie na základe Zmluvy z Nice, budeme mať 20 komisárov. V takom prípade by ma zaujímalo, ktorá krajina nebude mať komisára. Rada na to určite povie:"Nie, rozhodne nechceme začať s krviprelievaním za zatvorenými dverami. Máme vynikajúce riešenie - najprv budeme nominovať komisára na základe Zmluvy z Nice. Potrvá niekoľko mesiacov, kým sa vytvorí Komisia. Občania Írska budú dovtedy určite hlasovať a my budeme mať Lisabonskú zmluvu. Potom môžeme o všetkom ostatnom hlasovať na základe Lisabonskej zmluvy. Skvelé!"
<P>
Naše spoločenstvo je založené na práve - prinajmenšom som si to doteraz myslel - a jeho základom sú platné právne predpisy. Platným právnym predpisom je Zmluva z Nice. Aby som nezabudol, máme niekoho, kto ako ochranca zmlúv musí v prvom rade objasniť, ktorý právny základ sa má uplatniť. Je to predseda Komisie. Nepočul som však od neho ani len slovo k tejto téme.
<P>
Chcel by som preto jasne uviesť, čo očakávame. Pán premiér, navrhoval som, aby ste neprijímali rozhodnutie o formalizácii ihneď, ale najskôr poslali svojho kandidáta do Parlamentu, aby nám povedal, čo chce urobiť pre obnovu hospodárstva, ochranu pracovných miest, boj proti zmene klímy, zavedenie paktu zamestnanosti, iniciatívu týkajúcu sa smernice pre verejné služby a tiež iniciatívu za zlepšenie smernice o vysielaní pracovníkov, ako aj vytvorenie záruky medzi Komisiou a Parlamentom týkajúcej sa prehodnotenia sociálnych dôsledkov iniciatív Komisie. Mohli sme to všetko s týmto kandidátom prediskutovať už pred niekoľkými týždňami a zistiť, či by na základe svojich návrhov získal v Parlamente väčšinu hlasov. Potom by ste mohli prijať rozhodnutie týkajúce sa formalizácie.
<P>
Vybrali ste si však inú cestu. Povedali ste, že najprv prijmete rozhodnutie o formalizácii a potom pošlete kandidáta. Obávam sa, že to bola ďalšia chyba, a zároveň sa obávam, že tento kandidát nezíska podporu väčšiny v Parlamente, ak nevyvinie značné úsilie.
<P>
(potlesk)
<P>
Chcem to povedať veľmi zrozumiteľne, aby to, čo pravdepodobne bude predstavovať najproblematickejšiu otázku počas vášho predsedníctva, bolo medzi nami úplne jasné už od začiatku. Očakávame inštitucionálnu zrozumiteľnosť, očakávame sociálno-politický záväzok a som presvedčený, že sa zhodneme, pokiaľ ide o politiku v oblasti klímy.
<P>
Vážený pán predseda, iba kvôli vám som presne dodržal svoj rečnícky čas. Uvidíte, že o niekoľko sekúnd sa končí mojich šesť minút. Nebudete ma musieť napomenúť. Viem, že ste to mali v úmysle, ale nechcel som vám dopriať to potešenie.
<P>
(potlesk)
<SPEAKER ID="052" NAME="Guy Verhofstadt" LANGUAGE="FR">
Vážený pán predseda, v prvom rade by som rád povedal pánovi Reinfeldtovi, že naša Skupina Aliancie liberálov a demokratov za Európu bude plne podporovať priority švédskeho predsedníctva, a to ratifikáciu Lisabonskej zmluvy, ktorej rýchle a kompletné uplatňovanie, prirodzene, očakávame; prípravu na už spomínaný samit o zmene klímy v Kodani predstavujúci prioritu, ku ktorej sa naplno hlásime, a napokon Štokholmský program.
<P>
Okrem toho, a to je hlavná téma môjho vystúpenia, pán Reinfeldt, by som sa rád zmienil o probléme, ktorý sa objavuje v každom vystúpení v tomto Parlamente. Je ním boj proti hospodárskej a finančnej kríze. Robím to preto, aby som vám pripomenul, že sa vedenia v Európskej rade ujímate v pravom okamihu. Je dobré, že Rade predsedá práve Švédsko, pretože máte v tejto oblasti konkrétne skúsenosti. V deväťdesiatych rokoch minulého storočia ste prechádzali rovnakou hospodárskou krízou, akú zažívame teraz v Európe a vo svete. Prežili ste krízu v oblasti nehnuteľností. V deväťdesiatych rokoch minulého storočia ste tiež prešli finančnou krízou. Všetko ste zvládli vďaka tomu, že ste sa popasovali priamo s problémami vo finančnom sektore.
<P>
Chcel by som vám odkázať, že dnes musíte konať rovnako na európskej úrovni, pretože práve to nám chýba. Pokúšame sa bojovať proti hospodárskej a finančnej kríze uplatňovaním 27 rôznych prístupov v jednotlivých členských krajinách. Nikdy to nebude fungovať.
<P>
Pán Reinfeldt, očakávame od vás, že využijete skúsenosti zo Švédska, pretože priniesli úspech, na rozdiel od skúseností z Japonska, ktoré hospodársky stagnuje už dlhý čas. Švédsko sa dostalo z krízy, pretože ste ihneď riešili problémy vo finančnom sektore, čo sa zatiaľ v Európe nerobí. Predstava je taká, že Spojené kráľovstvo bude znárodňovať banky, zatiaľ čo iní, hlavne Francúzsko, ich budú rekapitalizovať. V Nemecku sa pracuje na vytváraní "zlých bánk", v krajinách Beneluxu sa súčasne uplatňuje trocha zo všetkého. Výsledkom je, že nejestvuje jednotný prístup. Spojené štáty stabilizujú svoje banky a eliminujú toxické produkty, kým my máme stále problémy.
<P>
Z tohto dôvodu vás žiadam, aby ste využili svoje skúsenosti s cieľom pripraviť jednotný plán záchrany európskeho finančného sektora, ktorý bude predstavovať základ hospodárskej obnovy. Bez neho hospodárska obnova nikdy nenastane, banky nezačnú opäť požičiavať peniaze a tak ďalej. Musí teda byť vašou najvyššou prioritou.
<P>
Po druhé, dúfame, že sa vám spolu s Komisiou podarí predstaviť nový plán obnovy, pretože 27 rozličných plánov neprinesie v nasledujúcich rokoch potrebné výsledky. Je absolútne nevyhnutné, aby v tom Rada a Komisia spolu prebrali vedenie. Viem, že teraz máme na vnútroštátnej úrovni 27 plánov obnovy, v ktorých sa objavuje množstvo protekcionistických opatrení. Je na vás, pán Reinfeldt, aby ste presvedčili svojich kolegov, že existuje lepší spôsob riešenia, a spolu s Komisiou vypracovali jednotný plán obnovy a investovali do trvalo udržateľnej energie a nového hospodárstva.
<P>
Som presvedčený, že s vašimi skúsenosťami zo Švédska deväťdesiatych rokov minulého storočia ste tým správnym človekom na správnom mieste, ktorý dokáže urobiť to, čo sme my doteraz neurobili: navrhnúť Európskej únii jednotnú stratégiu na boj proti tejto hospodárskej a finančnej kríze.
<P>
(potlesk)
<SPEAKER ID="054" NAME="Rebecca Harms" LANGUAGE="DE">
Vážený pán predseda, pán Reinfeldt, pán Barroso, náš kolega pán Schulz povedal všetko, čo bolo treba povedať, pokiaľ ide o obavy našej skupiny týkajúce sa inštitucionálnej otázky, ktoré máme už dlhší čas v súvislosti s nadchádzajúcimi voľbami predsedu Komisie. Súhlasíme s tým, čo uviedol. Chceme, aby sa celá Komisia a všetci vrcholní predstavitelia Európskej únie volili v súlade s podmienkami Lisabonskej zmluvy a neustúpime v tom ani o krok. Pán Barroso, chcela by som však využiť túto príležitosť, aby som vysvetlila politické dôvody obáv našej skupiny a tiež naše presvedčenie, že z politického hľadiska nie ste schopný urobiť to, čo v súčasnej situácii v Európe považujeme za nevyhnutné.
<P>
Vezmime si ako príklad často spomínanú potrebu novej regulácie finančných trhov. Mali sme samity G8, samity G20, rozšírené samity G8, európske samity. Ako ďaleko sme sa dostali? Ak sa pozrieme na súčasnú situáciu a porovnáme ju so spoločenskou hrou Monopoly, ktorú všetci poznáme, vidíme, že sa banky opäť etablovali, prešli políčkom "štart" bez toho, aby sa dostali do väzenia, so súhlasom verejnosti prevzali stovky miliónov a jednoducho sa opäť vrátili do hry. Nemyslím si, že ľudia sú šíriteľmi katastrofických správ, keď tvrdia, že nevyhnutným dôsledkom tejto situácie je ďalší krach. Pán Barroso, čo sa stalo s vašou rozhodnou intervenciou? Kde sú vaše skutočné výsledky? Nedočkali sme žiadnych dôkazov.
<P>
(potlesk)
<P>
Pokiaľ ide o politiku v oblasti klímy, viete, že počas celej európskej kampane sme v našej Skupine zelených/Európskej slobodnej aliancii hájili ekologický nový dohovor. Pán Barroso, sme plne presvedčení, že je absolútne nesprávne robiť to, čo ste opakovane robili počas posledných piatich rokov, teda stavať hospodárske stratégie proti stratégiám v oblasti životného prostredia a klímy. Sme presvedčení, že je to zakorenené v minulosti a musí to skončiť. Musíme rozmýšľať o hospodárskom rozvoji trvalo udržateľným spôsobom a musíme zladiť ciele v oblasti ochrany klímy s cieľmi v oblasti životného prostredia. Prospeje to hospodárstvu a vytvoria sa tak státisíce alebo dokonca milióny pracovných miest. Pán Piebalgs vo svojej štúdii z posledných mesiacov opäť ukázal, že je to prípad odvetvia energetiky. Podľa našich skúseností, pán Barroso, nie ste schopný spustiť tento ekologický nový dohovor.
<P>
Na záver môžem iba povedať, že pokiaľ ide o ochranu klímy, Európania boli v posledných mesiacoch na medzinárodnej scéne nápadní v dôsledku svojho nového váhania - ako ďaleko chceme naozaj zájsť s cieľmi zníženia globálneho otepľovania? - a novej skúposti. To sa, žiaľ, týka aj Švédska. Založenie medzinárodného fondu na ochranu klímy pre chudobnejšie krajiny dopadlo nesmierne zle. Stále zostáva tajomstvom skutočnosť, že Švédi chcú napríklad vybrať peniaze z balíka na rozvoj, aby ich premiestnili do balíka určeného na ochranu klímy, čo je hra s nulovým súčtom a z pohľadu chudobnejších krajín je úplne neprijateľná. Musíme rýchlo skoncovať s touto novou skúposťou a novou váhavosťou v Európskej únii.
<P>
(potlesk)
<P>
Nakoniec, pán Reinfeldt, chcem povedať niečo pozitívne. Sme pripravení viesť s vami boj o novú definíciu lisabonskej stratégie a tiež na tom s vami pracovať. Povedali ste, že to urobíte do konca roka. Pomôžeme vám. Tiež vás podporíme, ak budete chcieť urobiť viac v súvislosti s východnou Európou a Ruskom. Zameranie sa na skutočnú politiku v oblasti klímy nesmie však zostať iba záležitosťou nadpisov, treba ho uviesť na pravú mieru aj v tých častiach švédskeho programu, ktoré sú písané drobným písmom.
<P>
(potlesk)
<SPEAKER ID="055" NAME="Michał Tomasz Kamiński" LANGUAGE="PL">
Vážený pán predseda, v prvom rade by som vám rád úprimne zablahoželal k včerajšiemu zvoleniu, k zvoleniu skvelého predsedu - novej hlavy Parlamentu. Ako veľmi dobre viete, pán predseda, robím to ako poľský politik, ale aj ako človek. Viete, že vďaka vám som stretol svoju manželku, čo je stále najväčší úspech môjho života. Blahoželám a želám vám veľa úspechov vo vašej práci.
<P>
Skupina Európskych konzervatívcov a reformistov si pozorne vypočula vaše slová, pán premiér. S potešením môžem povedať, že sa stotožňujeme s vašimi názormi na mnohé veci. Vaše vyhlásenie o aktívnych opatreniach na riešenie krízy považujem za zvlášť dôležité. Hospodárska kríza, najhoršia kríza, ktorú naša civilizácia zažila od roku 1930, spôsobuje prehnané znepokojenie v celej Európe - v chudobnejších aj bohatších krajinách, v krajinách na severe i na juhu. Som rád, že ste avizovali aktívny boj proti tejto kríze a teší ma, že za priority považujete to, k čomu sa hlásime aj my, teda viac slobody pre trh, menšiu reguláciu, viac hospodárskej slobody a väčšiu otvorenosť voľného obchodu. Je to návod na hospodársky rast nášho kontinentu, našej Európskej únie.
<P>
Pán premiér, tiež sa stotožňujeme s vaším presvedčením, že riešenie zmeny klímy je dôležitou otázkou. Viem, že váš pohľad na túto problematiku je odvážny a chcel by som vás v tejto odvahe podporiť. Otázka zmeny klímy veľmi jasne dokazuje, že v súčasnosti žijeme nielen v jednej Európe, ale aj v jednom svete, kde hrozby platia pre všetkých a treba ich účinne riešiť.
<P>
Som veľmi rád, že ste ako vážny problém našej Európskej únie spomenuli boj proti kriminalite. Keďže Švédsko je už slávne svojimi kriminálnymi románmi, som presvedčený, že pod vaším vedením dosiahneme tiež úspech v oblasti boja proti kriminalite.
<P>
Nesmierne dôležité je, a som rád, že vy aj váš minister zahraničných vecí ste nedávno uviedli, že sa chcete pozorne pozrieť na našich susedov a prijať postoj, ktorý, dúfam, bude naklonený myšlienke rozšírenia EÚ. Nesmieme zabúdať, že za východnými hranicami EÚ sa nachádzajú krajiny, ktoré majú právo stať sa súčasťou priestoru demokracie a blahobytu, v ktorej sa dnes nachádzame.
<P>
Musím, žiaľ povedať, že je tu jeden bod, v ktorom sa s vami nezhodneme. Ide o otázku ratifikácie Lisabonskej zmluvy. V súvislosti s Lisabonskou zmluvou ste hovorili o demokracii - a mali ste pravdu. Treba mať na pamäti, že práve v demokratickom referende občania Írska túto zmluvu odmietli. Vzhľadom na to, že rešpektujeme demokraciu, mali by sme tiež rešpektovať hlasovanie Írov.
<P>
Pán premiér, dúfam, že vaše priority, s ktorými sa skupina ECR vo veľkej miere stotožňuje, budú predstavovať príležitosť účinne viesť Európsku úniu a efektívne riešiť krízu, ktorá je v súčasnosti naším najväčším problémom.
<P>
(potlesk)
<SPEAKER ID="056" NAME="Lothar Bisky" LANGUAGE="DE">
Vážený pán predseda, pán premiér Reinfeldt, dámy a páni, švédske predsedníctvo predstavilo ambiciózny pracovný program, ktorý zahŕňa aj návrh na väčšiu transparentnosť. Tá je dôležitá najmä v boji s krízou, ktorou v súčasnosti prechádzame.
<P>
Mnohí ľudia sú presvedčení, že krízu spôsobili ďaleko v Spojených štátoch niekoľkí bankári, o ktorých sa hovorí ako o nenásytných. Akoby predsedovia vlád v členských štátoch EÚ nemali s touto krízou nič spoločné. Akoby boli nevinní. Tí, ktorí sa zahaľujú do nevinnosti, nerobia nič pre boj s krízou. Som presvedčený, že v rámci transparentnosti by sme mali hovoriť aj o zlyhaniach politiky, ktorá prispela ku kríze a, prirodzene, tiež o bankároch. Transparentnosť je v kasínovom kapitalizme v móde.
<P>
Nevieme sa dočkať toho, čo sa udeje so stratégiou pre oblasť Baltského mora a budem stáť za úradujúcim predsedom Rady, keď sa zameria na dialóg s Ruskom. Tiež by sme boli radi, keby Európska únia podporila prísľuby prezidenta Obamu a prezidenta Medvedeva, pokiaľ ide o odstránenie jadrových zbraní. Európska únia by mala využiť túto novú možnosť odzbrojenia.
<P>
Švédske predsedníctvo chce ďalej harmonizovať azylové zákony a zvýšiť atraktívnosť Európskej únie pre migrujúcich pracovníkov. Azylová politika má byť úzko prepojená s rozvojovou politikou. Podľa nášho názoru je to dobré, ale na prísne strážených vonkajších hraniciach Európskej únie, hlavne v oblasti Stredozemného mora, umierajú ročne tisícky ľudí pri hľadaní útočiska pred prenasledovaním, chudobou, prírodnými katastrofami a vojnami. Napriek nákladným hraničným kontrolám, monitorovaniu a systémom na získavanie údajov, ktoré majú zabrániť nelegálnemu prisťahovalectvu, žiada Skupina Európskej zjednotenej ľavice - Nordická zelená ľavica v prvom rade humánne zaobchádzanie s utečencami a migrantmi, ako aj zmenu hospodárskej a obchodnej politiky s cieľom účinne bojovať proti všetkému, čo z ľudí robí utečencov.
<P>
Švédske predsedníctvo sa sústreďuje na prístupnejšie trhy práce, aby sa zabezpečila plná zamestnanosť. Z tohto dôvodu má v úmysle iniciovať reformy pracovných trhov a opatrenia týkajúce sa rodovej rovnosti. Tiež sme zástancami stratégie osvedčených pracovných postupov, ktorá podporí zvýšenie miezd a stanoví minimálnu mzdu celoplošne vo všetkých 27 štátoch. Chceme, aby sa EÚ dohodla na cieľoch v súvislosti so stanovením minimálnej mzdy na úroveň najmenej 60 % priemernej vnútroštátnej mzdy, aby sa zabránilo tomu, že mnohí ľudia upadajú do chudoby aj napriek platenému zamestnaniu.
<P>
Zvlášť vítam, čo ste povedali o Cypre, a želám vám veľa úspechov pri realizácii vašich ambicióznych cieľov v oblasti klímy.
<SPEAKER ID="057" NAME="Francesco Enrico Speroni" LANGUAGE="IT">
Vážený pán predseda, dámy a páni, oceňujem skutočnosť, že švédske predsedníctvo zdôraznilo otázky, ktoré sa dotýkajú našich spoluobčanov, našich voličov, konkrétne otázky životného prostredia a zmeny klímy, finančnej krízy, ochrany pracovných miest a boja proti zločinu, pretože ak chceme odviesť dobrú prácu, musíme byť v súlade s tými, ktorí nás zvolili. My nie sme o nič lepší ani horší ako naši voliči, ale ja som presvedčený, že je dôležité, aby sme konali v súlade s tým, čo od nás požadujú, a myslím, že tieto veci, ktoré som spomenul, tomu zodpovedajú.
<P>
Ďalej musíme, samozrejme, zmeniť návrhy na konkrétne kroky a tu sa stretneme v opozícii jeden proti druhému najmä pri spolurozhodovacom postupe, keďže my, Parlament, a vy, Rada, budeme určovať pravidlá, ktoré budú riadiť životy, záležitosti a záujmy našich voličov, a ja som presvedčený o tom, že to je našou základnou úlohou ako zákonodarcov.
<P>
Musíme prekonať krízu dôvery, ktorá tu nepochybne existuje. Jej prejavom je slabá účasť vo voľbách do tohto parlamentu a ak to chceme zmeniť, musíme konať plne v súlade s vôľou našich voličov. Mali by sme sa možno tiež vyhýbať porovnávaniu. Vaša krajina susedí s Nórskom, ja žijem blízko Švajčiarska. Nie sú v Európskej únii, ale žije sa tam tiež dobre. Majú rovnaké problémy, ale nie sú na tom horšie ako my, a tu je potrebné si uvedomiť a ukázať, že stojí za to mať Európsku úniu.
<P>
Myslím, že toto je veľká úloha, ale tiež si myslím, že s pomocou všetkých môžeme ukázať, že Európa by nemala byť niečím, čo musíme znášať, ale mala by byť príležitosťou pre tých, ktorí tu žijú a sú jej občanmi.
<SPEAKER ID="058" NAME="Barry Madlener" AFFILIATION="NI">
(NL) Holandská Strana za slobodu prišla do tohto parlamentu s cieľom zastať sa holandských občanov a s cieľom domôcť sa peňazí, ktoré Holandsko preplatilo tejto nenásytnej a byrokratickej Európe. Holandskí voliči zvolili do tohto parlamentu Stranu za slobodu preto, aby dali jasne najavo, že holandskí občania si myslia, že rozširovanie Európskej únie už zašlo priďaleko.
<P>
Vážený pán predseda, tento parlament trávi čas tým, že stanovuje pravidlá v oblastiach, o ktorých by mali rozhodovať samotné členské štáty. Pokiaľ ide o našu stranu, Európska únia by mala zasahovať iba do vecí týkajúcich sa hospodárskej a menovej spolupráce. Budeme pracovať predovšetkým v záujme Holandska a nespustíme z očí švédske predsedníctvo, keďže nerobí nič pre holandských občanov. Chcete iba presadiť európsku ústavu, ktorú holandskí voliči odmietli a ktorá je na 99 % identická s Lisabonskou zmluvou. Takisto nedokážete nič urobiť ani s nesmierne drahým každomesačným sťahovaním sa z Bruselu do Štrasburgu. A navyše ste túto vec ani len nezaradili do programu. Prečo? Stojí to miliardy eur a jediní, komu sa táto myšlienka páči, sú azda len predavači v obchodnom dome Ikea, ktorí takto majú možnosť predávať škatule na sťahovanie a viac skríň.
<P>
Chceme tiež, aby sa okamžite ukončili rokovania s Tureckom. Turecko je islamská krajina a islamská ideológia je úplne nezlučiteľná s našou západnou kultúrou. Navyše Turecko vôbec nie je európskou krajinou, ale ázijskou, a členstvo Turecka by stálo holandských občanov ďalšiu kopu peňazí. Turecko môže byť dobrým susedom, ale nepatrí do európskej rodiny. Strana za slobodu sa zasadzuje za Európu suverénnych štátov, ale počas švédskeho predsedníctva pokračuje snaha vybudovať federálny superštát, v ktorom členské štáty budú stále menej a menej rozhodovať o svojich vlastných záležitostiach. Preto dúfame, že ľudia v Írsku budú mať odvahu znovu hlasovať proti Lisabonskej zmluve. Obyvatelia Írska majú teraz príležitosť vyjadriť názor Európanov a ja by som sa chcel opýtať v mene Strany za slobodu, aké závery vyvodí švédske predsedníctvo z výsledku írskeho referenda.
<SPEAKER ID="059" NAME="Fredrik Reinfeldt">
úradujúci predseda Rady. - (SV) Vážený pán predseda, dovoľte mi najskôr, aby som vám všetkým spoločne zablahoželal k zvoleniu za predsedov jednotlivých skupín. Viem, že mnohí z vás boli zvolení s veľmi výraznou podporou. Viem napríklad, že Martin Schulz bol znovuzvolený s veľmi výraznou podporou v skupine sociálnych demokratov. Je dôležité, aby ste ako zástupcovia svojich skupín boli dôrazní.
<P>
Veľmi som uvítal dialóg, ktorý prebiehal, a konzultácie, o ktoré ma požiadala Európska rada počas júna. O toto sa postarala ministerka pre európske záležitosti Cecilia Malmströmová. Podieľal som sa na tom aj ja prostredníctvom telefónnych kontaktov a počas stretnutia, ktoré sa uskutočnilo na lodi pri plavbe v štokholmskom súostroví, kde sme sedeli a diskutovali o situácii, ktorá nastala. Požiadali ma, aby som preskúmal možnosť zvolenia Josého Manuela Barrosa, navrhnutého Európskou radou, za predsedu Komisie na druhé volebné obdobie.
<P>
Mnoho vecí, ktoré ste spomenuli, patrí medzi hlavné otázky, na ktoré sa chcem počas švédskeho predsedníctva zamerať. Chcem povedať, že prvoradé sú pre nás pracovné miesta. Chceme Európu, v ktorej má prácu viac ľudí. Musíme začať diskutovať o tom, ako to dosiahnuť. Tak ako poukázal aj Joseph Daul, verím, že je to otázka inovácií a vzdelávania, inými slovami, vecí, ktoré v podstate naštartujú podnikanie a zvýšia zamestnateľnosť ľudí. Myslím, že Martin Schulz má pravdu, že musíme byť opatrní, aby sme neskončili v Európe, v ktorej si budeme konkurovať na základe zlých podmienok. Vo Švédsku o tom prebieha diskusia a takisto aj v celej Európe. Nízke alebo žiadne platy nie sú dobrým odrazovým mostíkom, keď sa snažíme čeliť konkurencii. Iba dobré podmienky nám pomôžu čeliť konkurencii v budúcnosti.
<P>
Dovoľte mi spomenúť ďalšie veci, o ktorých si myslím, že sú veľmi dôležité, ak chceme vyviesť Európu z krízy. Videl som, ako sa Komisii podarilo - a ja si myslím, že to je dôležité - ochrániť princíp vnútorného trhu v čase, kedy sa mnohí pokúšajú robiť ústupky a vniesť sem protekcionizmus. Je veľmi ľahké počúvať tých, ktorí sa pýtajú:"Prečo ste nezachránili pracovné miesta v tejto konkrétnej krajine?" a nevidia pritom, aké dôsledky by to malo, keby to tak urobili všetci. Keby sme to urobili, v podstate by sme zrušili voľný obchod a možnosť cezhraničného obchodovania. To, čo v podstate prinieslo bohatstvo a prosperitu, by sa veľmi rýchlo stratilo, keby sme neodolali požiadavkám na protekcionizmus. Som presvedčený, že ochrana vnútorného trhu a voľný pohyb sú dôležitým východiskovým bodom pri zabezpečovaní pracovných miest.
<P>
Veľké nádeje tiež vkladám do ďalších vecí, ktoré spomenuli niektorí z vás, ako napríklad investovanie do pracovných zručností a zabezpečenie mobility na pracovnom trhu. Som presvedčený, že spôsob, ako to zvládnuť, je práve tento voľný pohyb - vrátane cezhraničného.
<P>
Ako povedali aj Martin Schultz, Rebecca Harmsová a Joseph Daul, som presvedčený, že toto je tiež príležitosťou na boj v súlade s ekologickým trendom, na vytvorenie hospodárstva s nízkou produkciou emisií, o ktorom hovoríme na celom svete ako o ďalšom spôsobe na porazenie krízy. Je dôležité to, ako budeme spravovať financie a ako budeme investovať. Chcem tiež povedať - a v tomto súhlasím s Guyom Verhofstadtom - že skúsenosť Švédska pri zvládaní krízy v 90. rokoch minulého storočia je taká, že je to možné len pomocou obmedzenia verejných financií. Zistil som, že keď sú vysoké deficity a je potrebná racionalizácia, sú to práve ľudia s nízkymi príjmami a tí, ktorí sú najviac odkázaní na sociálnu pomoc, na ktorých sa zabúda. Preto politika, ktorá je rozumná pri míňaní verejných financií, je dobrou politikou pre chudobných a ľudí s nízkymi príjmami.
<P>
Pokiaľ ide o otázku zmeny klímy - na ktorú zameriame najväčšie úsilie pred samitom v Kodani - chcem povedať, že je pravda, že máme pred sebou ešte veľa práce. Neostáva nám veľa času.
<P>
Chcem povedať pani Rebecce Harmsovej, že pre nás vo Švédsku je nezvyčajné, keď nás niekto kritizuje za našu angažovanosť v oblasti rozvojovej pomoci. Európsky priemer výdavkov na tieto záväzky je 0,4 percenta hrubého domáceho produktu. Švédsko ako jediné dáva na rozvojovú pomoc jedno percento hrubého domáceho produktu. Podľa mňa tieto veci spolu súvisia. My sme vypracovali našu vlastnú správu v rámci iniciatív OSN pod vedením nášho ministra pre rozvojovú pomoc. V nej sme presne analyzovali, aké potrebné je v našej rozvojovej práci myslieť aj na zmenu klímy. Nemôžeme pokračovať v rozvojovej práci bez toho, aby sme zároveň brali do úvahy aj zmenu klímy a to, ako už teraz ovplyvňuje chudobné časti sveta. Takže nemôžeme tieto otázky oddeľovať a povedať, že toto je rozvojová politika a toto je klimatická politika - sú viac-menej prepojené, a preto ich musíme zosúladiť.
<P>
Pokiaľ ide o Zmluvu, chcem povedať Martinovi Schulzovi, že mojou úlohou je zabezpečiť, aby sme v týchto ťažkých časoch mali v Európe efektívne riadenie. Musíme dokázať ponúknuť riešenia problémov našich občanov, ktorí chcú, aby sme podnikli kroky na zastavenie finančnej krízy a v oblasti zmeny klímy. My všetci sa pohybujeme v politike a vieme, že v oblasti politiky, keď sa zameriame dovnútra a diskutujeme o menách a vedení, naši občania to vnímajú tak, že sme sa im otočili chrbtom. A my sa pozeráme dovnútra.
<P>
Preto vo svojej funkcii urobím všetko, čo bude v mojich silách. Európska rada mi dala za úlohu zabezpečiť, aby nás naša spolupráca a rešpekt pre integritu Európskeho parlamentu - či už na základe Zmluvy z Nice alebo Lisabonskej zmluvy - jasne zjednotili pri našej nominácii kandidáta na post predsedu Komisie. Pokiaľ ide o Josého Manuela Barrosa, je potrebné poznamenať, že dostal jednohlasnú podporu Európskej rady, že bol ako kandidát dobre známy a voliči ho už pred voľbami poznali. Tým bolo pre mňa, samozrejme, ľahšie konať - prirodzene rešpektujúc skutočnosť, že Európsky parlament bude mať možnosť, keď budete pripravení urobiť rozhodnutie, povedať áno alebo nie kandidátovi nominovanému Európskou radou. Medzitým máme čas na diskusie, na ktoré, ako viem, vyzýva aj José Manuel Barroso, a na vedenie dialógu o tom, akým smerom sa má vyvíjať európska politika v nasledujúcich rokoch. Dúfam, že toto môžeme teraz schváliť v súlade s dohodou, ktorú sme podpísali. To od nás európski voliči teraz očakávajú a umožní nám to postupovať spoločne a s razantnosťou.
<SPEAKER ID="060" NAME="José Manuel Barroso" LANGUAGE="FR">
Vážený pán predseda, bolo tu položených niekoľko dôležitých otázok. Budem sa snažiť ich veľmi stručne zodpovedať.
<P>
Najskôr dôležitá otázka pána Schulza týkajúca sa zmlúv. Hovoril najmä o úlohe Komisie ako ochrancu zmlúv. My v Komisii si myslíme, že zmluvy, ktoré sú v platnosti, by sa mali rešpektovať. Platnou zmluvou je Zmluva z Nice. Všetci, ktorí tu sedíte, ste boli zvolení na základe Zmluvy z Nice. Ak bude predseda Komisie zvolený teraz, tak bude, samozrejme, zvolený tak, ako ste boli zvolení vy, na základe Zmluvy z Nice.
<P>
Bez ohľadu na to, budeme mať - dúfam - Lisabonskú zmluvu. Bude potrebné urobiť úpravy v zložení Parlamentu, ktorý po Lisabonskej zmluve už nebude rovnaký, keďže dôjde k určitým zmenám, a to isté sa bude týkať aj Komisie. Európska rada sa však pridržiavala všetkých aspektov vašej správy - správy pána Dehaeneho - ktorá bola prijatá drvivou väčšinou. Na tému Európskej rady, skôr ako vydala formálne rozhodnutie, uskutočnili sa konzultácie, v ktorých sa bral do úvahy - a toto je po prvýkrát - výsledok európskych volieb, nehovoriac o tom, že mali kandidáta, ktorý mal širokú politickú podporu.
<P>
Teraz je našou úlohou získať súhlas Európskeho parlamentu. Rád by som dnes zopakoval to, čo som už napísal v liste predsedovi Európskeho parlamentu: Som pripravený diskutovať o obsahu pravidiel pre novú Komisiu s ktoroukoľvek politickou skupinou, ktorá chce o nich diskutovať. V každom prípade, toto je moje stanovisko, pokiaľ ide o inštitucionálne otázky.
<P>
Z politického hľadiska by som chcel zdôrazniť jeden veľmi dôležitý bod. Myslím si, že je potrebné spojiť voľbu predsedu Komisie s demokratickými voľbami, ktoré sa práve konali, s vaším zvolením. Vy ste boli zvolení na základe Zmluvy z Nice a ja si myslím, že predseda Komisie by tiež mal mať takúto legitimitu, ktorá by pochádzala z takýchto demokratických volieb.
<P>
Navyše vzhľadom na hospodársku a finančnú krízu - a ja som presvedčený, že tí, ktorí si želajú silnú Európu a ktorí chcú silnú Komisiu, budú určite súhlasiť - by otázka predsedníctva Komisie nemala zostať nevyriešená teraz, keď čakáme na konečnú ratifikáciu Lisabonskej zmluvy, ktorú všetci chceme - alebo aspoň väčšina z nás chce - keď nevieme, kedy táto zmluva vstúpi do platnosti. Ponechať Európsku komisiu a jej predsedníctvo v stave neistoty, keď tu máme hospodársku krízu, finančnú krízu a sociálnu krízu, a keď nás v Kodani čakajú veľmi dôležité rokovania, sa mi nezdá veľmi rozumné. Nech je to už akokoľvek, je na Európskom parlamente, aby rozhodol, a ja som pripravený zúčastniť sa demokratickej rozpravy, ako som to urobil aj pred piatimi rokmi.
<P>
K druhej otázke o financiách a ekonomike a k tomu, čo povedal pán Verhofstadt: všetci môžeme mať vyššie ambície a k tomu vám poviem toľko, že ja sa stotožňujem s vašimi ambíciami. Ale nemôžeme povedať, že sme neprijali plán hospodárskej obnovy Európy, a to bolo maximum s čím naše členské štáty súhlasili.
<P>
Európska komisia navrhla viac, ale toto bolo to, čo naše členské štáty prijali. Chcem vás upozorniť na skutočnosť, že niektoré členské štáty - rovnako vplyvné na začiatku tejto krízy - navrhovali, aby sme nemali koordinačný plán. Niektoré ďalšie navrhovali fiškálny stimul vo výške 1 % a Európska komisia okamžite navrhla 1,5 %, a napokon automatické stabilizátory boli vo výške približne 5 %. Okrem toho sme urobili dôležité rozhodnutia v oblasti podpory platobnej bilancie pre niektorých členov mimo eurozóny a tiež niektoré iniciatívy na globálnej úrovni.
<P>
Môžete teda počítať s tým, že Komisia urobí všetko, čo môže, aby posilnila európsku úroveň a spoločný prístup, o tom nepochybujme. Ale buďme tiež k sebe úprimní: my nie sme Spojené štáty americké - nie sme jednotný národný štát - takže, samozrejme, že my sa nachádzame v inej situácii. Nemôžete žiadať Nemecko a Lotyšsko, aby robili to isté. V Európe máme krajiny, ktoré využívajú podporu platobnej bilancie, takže, samozrejme nemôžeme uplatňovať rovnaký prístup pre všetkých. Musíme uplatňovať spoločný prístup, ale primerane vzhľadom k národným špecifikám, pretože toto je realita, ktorej čelíme v Európskej únii a ktorej budeme čeliť v blízkej budúcnosti.
<P>
Máme najmä vnútroštátne rozpočty. Súhlasím teda s vaším postojom, aby sme mali koordinovanejší európsky plán, konkrétne aby sme sa dostali z tejto krízy a naštartovali taký ekologický hospodársky rast, aký potrebujeme, ale zároveň musíme akceptovať skutočnosť, že máme 27 vnútroštátnych rozpočtov, máme 27 ministrov financií, máme 27 národných bánk okrem Európskej centrálnej banky, a je veľmi dôležité posilniť euro a nastaviť hospodárske politiky a finančné politiky tak, aby boli trvalo udržateľné. Ak to neurobíme, ohrozíme euro, jeden z najväčších úspechov európskej integrácie.
<P>
Nakoniec k otázke o zmene klímy, znovu opakujem, vždy môžeme byť ambicióznejší. Avšak pre mňa bolo veľmi dôležité, že pán premiér Reinfeldt bol nedávno so mnou v L'Aquile, kde generálny tajomník OSN povedal, že sme lokomotívou sveta. Vždy môžeme mať viac ambícií, ale Európska únia vedie boj proti zmene klímy vo svete.
<P>
Nikto nie je ambicióznejší ako my, preto by som, samozrejme, očakával aspoň slovko uznania, pokiaľ ide o prácu, ktorú vykonala táto Komisia spolu s našimi členskými štátmi, pri predkladaní ambicióznych návrhov. Skúsme teraz presvedčiť ostatných, pretože my potrebujeme ostatných - pretože problém zmeny klímy nie je len európskym problémom, je to problém našej planéty. Som presvedčený, že s vašou podporou môžeme na konferencii v Kodani dosiahnuť úspech.
<P>
(potlesk)
<SPEAKER ID="062" NAME="Gunnar Hökmark" AFFILIATION="PPE">
(SV) Vážený pán predseda, ako Švéd som pyšný na to, že si môžem vypočuť priority švédskeho predsedníctva a som tiež pyšný, že tu môžem znovu privítať švédskeho premiéra.
<P>
Čelíme veľmi vážnym problémom. Máme v Európe za sebou 20 rokov úžasných, zázračných zmien a výsledkom toho je, že teraz máme ako predsedu Európskeho parlamentu jedného z prvých predstaviteľov hnutia za slobodu Solidarność. Sú to ideály ako demokracia, sloboda, zásady právneho štátu a trhová ekonomika, ktoré nám priniesli 20 rokov úžasného rozvoja.
<P>
Teraz žijeme v časoch zmien, ktoré nám priniesli nová zmluva, problém zmeny klímy, ktorý si vyžaduje jednotnú politiku schopnú globálneho dosahu, a hospodárska kríza. Preto je dôležité, aby sme mali predsedníctvo, ale aj parlament, ktorý je schopný zabezpečiť stabilitu, pokiaľ ide o verejné financie, vnútorný trh a prístup k obchodovaniu a cezhraničnému pohybu, ktoré nám pomôžu dostať sa z krízy.
<P>
Chcel by som túto perspektívu posunúť o krok ďalej. Rozhodnutia, ktoré teraz pripravujeme prostredníctvom švédskeho predsedníctva a v tomto Parlamente, budú určovať podobu, akú bude mať Európa a Európska únia po kríze - akú dynamiku budeme mať na finančných trhoch a akej dôvere a významnosti sa budú tešiť, a aký priestor budeme mať pre inovácie a podnikanie, pre investície a nové pracovné miesta.
<P>
Ak nám voľby do Európskeho parlamentu niečo ukázali, tak to, že občania Európy chcú menej byrokracie a predpisov, a viac otvorenosti - cez hranice a smerom do sveta. Práve táto otvorenosť bude kľúčová pre schopnosť Európy hrať rozhodujúcu úlohu pri podpore hodnôt, ktoré pred 20. rokmi začali meniť Európu a ku ktorým môžeme aj my prispieť vo svete.
<P>
(potlesk)
<SPEAKER ID="063" NAME="Marita Ulvskog" AFFILIATION="S&amp;D">
(SV) Vážený pán predseda, rada by som najskôr poďakovala švédskemu premiérovi za jeho prezentáciu činností, ktorým sa chce on a jeho vláda venovať v nasledujúcich šiestich mesiacoch.
<P>
Vieme, že sa nachádzame v zložitej východiskovej pozícii. Kríza je hlboká. Ide o pracovné miesta, o dramaticky sa prehlbujúce rozdiely, ide o generáciu mladých ľudí, ktorí nemajú šancu sa zamestnať a, samozrejme, ide o environmentálnu a klimatickú krízu.
<P>
Toto opisoval aj pán premiér Reinfeldt, ale jeho závery sú prekvapujúce. To, čo zdôraznilo švédske predsedníctvo ako hlavný problém, nie sú pracovné miesta alebo investície, ale skôr schopnosť členských štátov dodržiavať rozpočtovú disciplínu. Ako sa počet nezamestnaných v EÚ blíži k 27 miliónom, hlavný odkaz švédskeho predsedníctva je: rozpočtová disciplína. Toto nie je len chybné, ale aj znepokojujúce.
<P>
V tejto oblasti strana pána Reinfeldta - na rozdiel od toho, čo tu bolo povedané skôr - prichádza s balíkom ťažkopádnej historickej domácej politiky. Posledná konzervatívna švédska vláda priviedla Švédsko k hospodárskemu úpadku, a bola to sociálnodemokratická vláda, ktorá musela venovať 10 rokov naprávaniu našich verejných financií. Nemôžeme však dovoliť, aby chyby v domácej politike určovali program celej EÚ v čase vážnej krízy. To, čo potrebujeme, sú veľké investície do pracovných miest, vzdelávania a ekologických zmien - a nie naordinovanie diéty anorektickému hospodárstvu pomocou rozpočtovej disciplíny.
<P>
John Monks, generálny tajomník Európskej konfederácie odborových zväzov, tiež vyjadril znepokojenie nad tým, že sociálny rozmer švédskeho predsedníctva dostal takú nízku prioritu. Väčšinou sú to len pekné slová, ako povedal pán Monks, a to je veľmi málo, pokiaľ ide o skutočné plány. Moja skupina má tiež takéto obavy, a zahŕňajú aj odborové práva zamestnancov, ako konštatoval Martin Schulz vo svojom prejave. Podmienky zamestnancov sa zhoršili po rozhodnutí vo veci Laval a po rozhodnutiach vo veciach Viking, Rüffert a Luxembursko. Ich práva boli oslabené.
<P>
To, čo chceme ja a naša skupina od švédskeho predsedníctva, je definitívny záväzok, že zamestnanci v EÚ dostanú späť svoje plné práva na odborové zväzy. Práva na odborové zväzy musia mať prednosť pred voľným pohybom. To musí byť úplne jednoznačné. Nechceme žiť v Európe, v ktorej sa kríza rieši rozpočtovou disciplínou a konfrontáciou. Chcela by som sa opýtať nového predsedu Rady, pána premiéra Reinfeldta, či je táto otázka vôbec zahrnutá do programu.
<SPEAKER ID="064" NAME="Marielle De Sarnez" AFFILIATION="ALDE">
(FR) Vážený pán predseda, čelíme dvom problémom. Prvým problémom je kríza. Ako všetci vieme, potrebujeme dôsledné a spoločné riešenie hospodárskej a sociálnej krízy, a teda plán obnovy Európy na zvýšenie investícií a podporu zamestnanosti. Európa musí dnes ukázať, že je pozornejšia a bližšie k svojim občanom, v čase keď musia čeliť problémom. Musí robiť viac pre tých, ktorých zasiahla kríza. Z tohto pohľadu je situácia naliehavá.
<P>
Druhým problémom je konečne nový model rozvoja, ktorý musí vzísť z konca krízy. Musí to byť jednoduchší, spravodlivejší a udržateľnejší model, ktorý zabezpečí, aby financie slúžili reálnemu hospodárstvu, ktorý vytvorí nové formy solidarity medzi Európanmi, ktorý berie do úvahy sociálne a environmentálne problémy v medzinárodnom obchode a ktorý radikálne zmení naše vzťahy s najchudobnejšími krajinami sveta, a tu mám na mysli predovšetkým Afriku.
<P>
Okrem týchto dvoch problémov je tu aj demokratická požiadavka, ktorá sa týka procesu, za ktorý ste zodpovední vy, švédske predsedníctvo. Cecilia Malmströmová - ktorú tu dnes s radosťou vítam - vie lepšie ako ktokoľvek iný, že medzi Zmluvou z Nice a Lisabonskou zmluvou sú dôležité rozdiely, pokiaľ ide o menovací postup: na jednej strane jednoduchá väčšina a na druhej strane kvalifikovaná väčšina, na jednej strane menovanie a na druhej strane nominácia a rozdielny počet komisárov v závislosti od zmluvy. Ja vás teda skutočne žiadam, aby ste zabezpečili dodržiavanie ducha aj litery zmlúv. Toto patrí do vašej kompetencie a je to veľmi dôležité na zabezpečenie dôveryhodnosti našich inštitúcií. Vopred vám ďakujem.
<SPEAKER ID="065" NAME="Carl Schlyter" AFFILIATION="Verts/ALE">
(SV) Vážený pán predseda, blahoželám vám k vymenovaniu. V prvom rade by som chcel pochváliť vládu za jej skutočnú angažovanosť v otázke Baltského mora a dúfam, že tu dôjde k pokroku. Máte tiež mimoriadne dobrú rétoriku v otázke zmeny klímy. To, čo teraz, samozrejme, očakávam, je, že túto rétoriku uvediete do praxe. Často hovoríte, že Európa a Švédsko majú len malý podiel na emisiách produkovaných vo svete, ale ak sú členské štáty EÚ domovom len pre osem percent svetovej populácie a produkujú 30 percent emisií, potom je to aj naša zodpovednosť, aby sme brali veľkú časť práce v otázke zmeny klímy vážne. A v tejto oblasti mi tu chýbajú konkrétne informácie.
<P>
Čo mienite urobiť v otázke smernice IPPC o priemyselných emisiách? Čo mienite urobiť s nezákonnou ťažbou dreva? Ako budete postupovať v otázke noriem energetickej účinnosti pre budovy a ako budete riešiť situáciu, keď lietadlá nemôžu ďalej produkovať toľko emisií a zároveň sa chcú vyhnúť tomu, aby museli zaplatiť energetickú daň 14 miliárd EUR, ktorú majú zaplatiť?
<P>
Ďalej by som rád hovoril o Štokholmskom programe a dohode ACTA. Pokiaľ ide o dohodu ACTA, musíme zabezpečiť otvorenosť. Nemecký ústavný súd vyhlásil, že krajiny musia mať väčší vplyv, že parlamenty musia mať väčší vplyv. Potrebujeme otvorenosť pri rokovaní o dohode ACTA. Nemôžeme sa jednostranne presunúť k dohľadu. To isté platí o mojom rodnom meste a Štokholmskom programe. Nech sa stane názvom, ktorý sa spája s prechodom EÚ od úzkostnej paranoje k ľudským právam a slobodám a s posilnením azylového zákona a ochrany súkromia. Potom sa nám podarí postúpiť ďalej.
<SPEAKER ID="066" NAME="Vicky Ford" AFFILIATION="ECR">
Vážený pán predseda, chcela by som zablahoželať švédskemu predsedníctvu, že hospodárske problémy stanovila za svoje priority. Pokým pretrváva hospodárska neistota, naša schopnosť čeliť akýmkoľvek ďalším problémom je samozrejme zmenšená. Máte pravdu, keď si za prioritu dávate obnovu verejných financií. Mimoriadne vysoká úroveň verejného dlhu predstavuje veľkú a dlhotrvajúcu hrozbu, ktorá, ak jej nebudeme čeliť teraz, tu môže pretrvávať mnoho desaťročí. Ale ozdravovanie finančných inštitúcií je tiež kľúčom k opätovnému získaniu dôvery spotrebiteľov a navráteniu hospodárskeho rastu, nehovoriac o peniazoch daňových poplatníkov.
<P>
Vo vašich prioritách hovoríte o potrebe dozorného rámca. Ja by som dodala, že jasné regulačné mechanizmy sú nevyhnutné. Toto úsilie je, ako všetci vieme, globálnym úsilím. Kapitál, talent a individuálne podnikanie sú veľmi premenlivé. Vyžadujú si použiteľný a jasne definovaný legislatívny harmonogram, stanovenie priorít v oblasti legislatívy a veľa konzultácií.
<P>
Vítam váš záväzok pracovať spolu s G20, pretože ak budeme v EÚ konať samostatne a jednostranne, riskujeme nielen to, že dlžníci a investori budú v konkurenčnej nevýhode, ale aj to, že sa priemyselné podniky presťahujú inde...
<P>
(Predseda prerušil rečníka.)
<SPEAKER ID="067" NAME="Eva-Britt Svensson" AFFILIATION="GUE/NGL">
(SV) Vážený pán predseda, najskôr by som vám chcela, samozrejme, zablahoželať k vášmu vymenovaniu za predsedu a zároveň vám poďakovať za zaujímavú výmenu názorov, ktorú sme mali počas obdobia volieb. Vážený pán premiér, dámy a páni, ďakujem vám za prednesenie programu predsedníctva. Som presvedčená, že pokiaľ ide o organizačnú stránku, švédske predsedníctvo bude veľmi úspešné, a že kompetentná švédska vláda sa o to vynikajúco postará.
<P>
Z politického hľadiska sa stotožňujem s názorom predsedníctva, že máme dve závažné krízy - hospodársku a klimatickú - a toto sú, samozrejme, najnaliehavejšie problémy. Kde je však analýza? Hospodárska kríza a klimatická kríza nám nespadli z neba. Tieto krízy majú svoj pôvod v politických rozhodnutiach. Toto je pozitívna vec, pretože to znamená, že tieto krízy môžeme tiež vyriešiť pomocou politických rozhodnutí - ale od predsedníctva nevidím nijaký náznak zmeny v jednotlivých politikách. Je to tá istá hospodárska politika, ktorá neberie do úvahy sociálne a environmentálne hľadisko.
<P>
To, čo ja a mnohí naši občania hľadáme v programe, sú práva zamestnancov, ktoré sa dostali do centra pozornosti po rozhodnutiach súdu, a sociálne otázky, na ktoré nedostávame žiadne odpovede. Takisto sme nepočuli nič o slávnej progresívnej politike rovnosti. Pokiaľ ide o Štokholmský program, hovorí sa, že prinesie bezpečnosť, ale v praxi to vyzerá tak, že sa tu vytvára štát "veľkého brata", ktorý ohrozuje osobné súkromie. Nikdy nebudeme akceptovať obmedzenia práva na azyl alebo obmedzenia našich práv ako slobodných občanov navrhované v tomto programe. Potrebujeme ľudskú azylovú a imigračnú politiku.
<SPEAKER ID="068" NAME="Timo Soini" AFFILIATION="EFD">
(FI) Vážený pán predseda, dámy a páni, Švédsko vždy dodržiavalo ľudské práva a demokraciu.
<P>
Pred časom občania Švédska hlasovali proti zavedeniu eura a vy ste rešpektovali toto rozhodnutie, hoci vy sami ste boli za jeho prijatie. Preto je trochu zvláštne, že občania Írska majú teraz rýchlo znovu hlasovať o úplne rovnakej zmluve.
<P>
Rešpektovanie hlasu ľudu je pre severské krajiny a Švédsko typické. Želám vám veľa šťastia a úspechov pri riešení úloh, ktoré stoja pred vami. Dúfam, že budete rešpektovať hodnoty, ktoré sú vlastné škandinávskej demokracii: nie donucovaním, ale pomocou spolupráce.
<P>
Som veľmi rád, že ste spomenuli Baltské more, a ja vás v tejto otázke plne podporujem. Baltské more má ťažkosti - odumiera a potrebuje, aby sme ho zachránili. Severná dimenzia tu však veľa neurobila, a ja dúfam, že budete robiť veľa pre to, aby ste ju podporili, aj keď ste o tom nehovorili.
<SPEAKER ID="069" NAME="Hans-Peter Martin" AFFILIATION="NI">
(DE) Vážený pán predseda, potrebujeme revolúciu demokracie. Potrebujeme odvážnych demokratov a v tomto novom období naliehavo potrebujeme atraktívnu, demokratickú a skutočne efektívnu Európu.
<P>
Tvoriví umelci, a najmä nezávislí autori textov, budú mať za úlohu identifikovať hodnoty tejto novej Európy. Ich necenzurovaná predstavivosť bude schopná zatvoriť byrokratického ducha, ktorý sa snaží zničiť demokraciu, späť do fľaše. Napokon, skutočnou príčinou zrodu sociálnych zmien sú vzrušujúce nové myšlienky. Tí, ktorí môžu ponúknuť víziu nádeje, ktorá im umožní dostať sa do povedomia ľudí - Švédi boli v minulosti v tomto mimoriadne dobrí, a vzhľadom k tomu plne dôverujem mojej bývalej kolegyni Cecilii Malmströmovej - môžu tiež vzbudiť ich záujem o sociálnopolitické záležitosti.
<P>
Takto som zámerne formuloval posledný odsek v mojej novej knihe na začiatku tejto poslednej volebnej kampane, ktorá priniesla veľké zmeny a ktorá sa spája s veľkými nádejami, že najmä vy zo Švédska s vašou veľkou tradíciou demokracie a transparentnosti teraz rozpoznáte znamenia doby. Nielenže čelíme hospodárskej kríze - a tu sa ukázala šikovnosť Švédov, lebo sa jej takmer úplne vyhli - ale musíme sa zaoberať aj dosť hrozivým posunom k pravici. Preto som silne presvedčený, že my demokrati sa musíme spolu postaviť za skutočnú transparentnosť a najmä musíme držať spolu v boji proti extrémnej pravici.
<SPEAKER ID="071" NAME="Corien Wortmann-Kool" AFFILIATION="PPE">
(NL) Úprimne ďakujem za ambiciózne plány, ktoré ste stanovili na obdobie nasledujúcich šesť mesiacov. Môžem vám povedať, že vkladáme do vás veľké nádeje, pretože už od začiatku je o vás známe, že podporujete a presadzujete proces európskej integrácie a naše európske hodnoty. Je dôležité, aby riešenia, ktoré predkladáme, na ktorých vy pracujete a ktoré by nás mali vyviesť z hospodárskej krízy, posilnili naše sociálne trhové hospodárstvo.
<P>
Je tiež dôležité, aby tieto rozhodnutia neboli prospešné iba pre našich občanov dnes a zajtra, ale aby zabezpečili budúcnosť našim deťom. Je preto veľmi dôležité pokračovať vo vývoji smerom k trvalo udržateľnému hospodárstvu a odvráteniu klimatických zmien. Je veľmi pozitívne, že tomu vo svojom programe prikladáte takú vysokú prioritu. Úprimne dúfam, že vaše snahy v týchto oblastiach pomôžu zblížiť členské štáty a že počas príprav na konferenciu v Kodani sa vám podarí presvedčiť najväčších hráčov na svetovej scéne, aby skutočne zohrali svoju úlohu pri hľadaní riešenia súvisiaceho so zmenou klímy.
<P>
Vážený pán predsedajúci, sociálne trhové hospodárstvo je tiež veľmi dôležité pre udržateľný vývoj verejných financií, pretože deficit verejných prostriedkov vedie k zaťaženiu budúcich generácií. Je preto veľmi dôležité rešpektovať Pakt stability a rastu a je tiež dobré, že ste to povedali tak dôrazne.
<P>
Vážený pán predsedajúci, je to ironické, ale finančná kríza priblížila Island k Európskej únii. Verím, že švédske predsedníctvo je ústretové k ambíciám Islandu, ale zároveň dôsledné, a zabezpečí, aby Island splnil prístupové požiadavky a záväzky týkajúce sa európskych právnych predpisov a voči členským štátom.
<SPEAKER ID="072" NAME="Hannes Swoboda" AFFILIATION="S&amp;D">
(DE) Vážený pán predsedajúci, pán premiér, dúfam, že mi v tejto súvislosti dovolíte hovoriť predovšetkým s pánom Bildtom, lebo na začiatku by som sa chcel dotknúť otázky rozšírenia, hlavne smerom na Balkán.
<P>
Spomenuli ste, že tento proces rozširovania bude pomalší, ako by si želela väčšina ľudí na oboch stranách. Je však veľmi dôležité, aby sme vyslali jasné signály. Očakávam, že švédske predsedníctvo pomôže hlavne občanom juhovýchodnej Európy prekonať problémy, ktorým v súčasnosti čelia, vrátane medzivládnych problémov, aby mohli veriť, že cesta do Európy nebude zablokovaná, ale že pokrok pri uskutočňovaní tohto cieľa bude pokračovať, aj keď to bude trvať trochu dlhšie. Tieto štáty však musia prirodzene zabezpečiť primerané prípravy.
<P>
Po druhé, rád by som sa vyjadril k ďalšej problematike, ktorú ste spomenuli. Ide predovšetkým o otázku reštrukturalizácie hospodárstva a spojenie hospodárskej politiky a životného prostredia. Ako sme už povedali, máte v tomto našu plnú podporu. Domnievam sa, že je to dôležitá úloha pre Európu. Je pravdou, že v tejto oblasti stojíme na čele, máme však stále pred sebou ešte veľa práce. Súčasne však rastie nezamestnanosť. Úroveň nezamestnanosti, ktorá je momentálne v Európe, ešte nedosiahla maximum. Nanešťastie, ešte bude rásť.
<P>
Je preto mimoriadne dôležité spomenúť aj iný rozmer, sociálny rozmer. Lebo iba ak ľudia budú cítiť, že ich sociálne potreby a požiadavky sa berú vážne, dostaneme širokú podporu pre ekologickú reštrukturalizáciu hospodárstva.
<P>
Hlavne v škandinávskych krajinách je veľa dobrých príkladov aktívnej politiky pracovného trhu. Európska únia ani jednotlivé členské štáty nedokážu vytvoriť pracovné miesta, môžu však ľudom, ktorí stratili prácu, pomôcť nájsť si novú čo najskôr. To je naša predstava sociálnej Európy, toto je aktívna politika pracovného trhu, ktorú potrebujeme v každom členskom štáte. Európska únia a hlavne Rada musí o tom vyslať jasný odkaz. Ekologická reštrukturalizácia hospodárstva jednoznačne povedie k zníženiu nezamestnanosti a nie k jej zvýšeniu. To je presne to, o čo žiadame.
<SPEAKER ID="073" NAME="Olle Schmidt" AFFILIATION="ALDE">
(SV) Vážený pán predsedajúci, pán úradujúci predseda Rady, som rád, že vás tu vidím! V tomto turbulentnom období stojí pred nami veľa náročných úloh: vážna hospodárska kríza, neistota v súvislosti s Lisabonskou zmluvou a rokovania pred klimatickou konferenciou v Kodani. Máte pred sebou obrovské množstvo práce.
<P>
Vážený pán premiér, dovoľte mi spomenúť niekoľko dôležitých bodov. Aj vy musíte presvedčiť svojich kolegov v Rade, že protekcionizmus je odsúdeniahodný. Sila EÚ spočíva v otvorených hraniciach a voľnom obchode. Štátne dotácie na záchranu automobilového priemyslu nie sú riešením. Finančná kríza volá po novom svetovom poriadku. Nariadenia však musia byť vyvážené, ale nie nadmerné. Na jeseň tohto roku, ako už niektorí z vás spomenuli, sa EÚ musí priblížiť o ďalší krok k dôveryhodnej azylovej politike. Politika v oblasti energetiky, presne ako už niektorí povedali, si vyžaduje realizmus aj solidaritu. Už žiadne nové plynové krízy, žiadna jednostranná závislosť. Dôležitou otázkou vo volebnej kampani bol internet. Švédsko nesie veľkú zodpovednosť za úspešné zrealizovanie projektu známeho ako balík Telecom. Právne pravidlá sa musia uplatňovať aj vo virtuálnom svete.
<P>
Veril som, že počas tohto zasadania Parlamentu schválime menovanie Josého Manuela Barrosa do funkcie predsedu Komisie na obdobie ďalších piatich rokov. Je mi veľmi ľúto, ale teraz sa tak nestane. EÚ si teraz nemôže dovoliť strácať čas na inštitucionálne mocenské zápasy. Teraz je čas na politické vodcovstvo a razanciu.
<P>
Euro potvrdilo svoju silu. Kedy bude podľa pána premiéra Švédsko pripravené stať sa plnoprávnym členom EÚ a mať tiež euro vo svojich peňaženkách? Ďakujem a ako hovoríme v našej strane: veľa šťastia!
<SPEAKER ID="074" NAME="Satu Hassi" AFFILIATION="Verts/ALE">
(FI) Vážený pán predsedajúci, dámy a páni, Švédsko má teraz vo svojich rukách obrovskú zodpovednosť za budúcnosť ľudstva. Pán premiér Reinfeldt, hovorili ste celkom správne o klimatickej kríze.
<P>
Vieme, že technológia, ktorú budeme potrebovať v priebehu nasledujúcich desaťročí, existuje a že je dostupná za primerané ceny. Najväčším problémom však je, že ochrana klímy predstavuje mimoriadne náročnú úlohu pre spoluprácu ľudí. Nanešťastie, prebiehajúce rokovania skôr pripomínajú kombináciu hry na skrývačku a pretekov v blahoželaní si k vlastným výsledkom.
<P>
Európska únia musí byť odvážna pri predkladaní návrhov týkajúcich sa nielen zníženia emisií EÚ, ale aj pri presadzovaní princípu rozdelenia nákladov, na základe ktorého všetky priemyselné krajiny uskutočňujú znižovanie emisií v súlade s usmerneniami Medzivládneho panelu pre klimatické zmeny. Najdôležitejšie je, že dosahujeme ciele pre zníženie emisií stanovené na rok 2020. Po druhé, musíme si uvedomiť, že rozvojové krajiny nebudú schopné prispôsobiť sa systému zodpovedajúcich emisných limitov, pokiaľ im nebudeme poskytovať finančnú pomoc na novej úrovni. EÚ by mala byť v pozícii, kedy bude môcť dávať takéto návrhy.
<SPEAKER ID="075" NAME="Ryszard Antoni Legutko" AFFILIATION="ECR">
(PL) Vážený pán premiér, pozorne sme si vypočuli váš prejav a radi by sme vyjadrili nádej, že najdôležitejšie body programu budú úspešne uvedené do platnosti.
<P>
Rád by som však upriamil pozornosť na tri dôležité úlohy. Prvou z nich je európska solidarita, ktorá je mimoriadne dôležitá v období finančnej krízy. Nemôžeme dovoliť, aby vznikli situácie, v ktorých sa s jednotlivými európskymi krajinami nebude rovnako zaobchádzať. Nemôžeme pripustiť situáciu, v ktorej majú niektorí možnosť dotovať svoj bankový sektor a iní sú odsudzovaní za snahu posilniť svoj lodiarsky priemysel. To nie je solidarita, to je pokrytectvo.
<P>
Po druhé, sme radi, že Stratégia pre Baltské more je jednou z priorít švédskeho predsedníctva. Je to dôležitá oblasť spolupráce na makroregionálnej úrovni. Baltský ekosystém by sa mal chrániť pred škodlivými zásahmi, akým je napríklad veľmi nebezpečný a finančne absurdný projekt Nord Stream. Mali by sme tiež spomenúť potrebu diverzifikácie energetických zdrojov.
<P>
Po tretie, pamätajme na to, že Moskva sa neobmedzuje iba na zatváranie kohútika, ako to už zistilo Gruzínsko. Dúfam, že keď Švédsko prevezme vedenie Európskej únie na obdobie nasledujúcich šesť mesiacov, bude také rozhodné ako pán minister Bildt, ktorý odsúdil ruskú agresiu voči Gruzínsku. Som presvedčený, že švédske predsedníctvo tieto úlohy zvládne. Môže počítať s našou podporou.
<SPEAKER ID="076" NAME="Morten Messerschmidt" AFFILIATION="EFD">
(DA) Vážený pán predsedajúci, pri čítaní pracovného programu švédskeho predsedníctva ma zarazili dve veci. Prvou sú všetky sľuby o tom, ako sa EÚ použije na vytvorenie lepšie fungujúceho hospodárstva s cieľom vyriešiť problémy klímy a iné problémy. Nie je tam však ani slovo o problémoch, ktoré EÚ vytvára - problémy, ktoré EÚ vytvorila na našich pracovných trhoch, problémy, ktoré EÚ vytvorila v oblasti rybolovu, v našom hospodárstve, v súvislosti s bojom proti trestnej činnosti a mohol by som pokračovať ďalej. Prvá zásadná vec, ktorú spozorujete pri čítaní pracovného programu švédskeho predsedníctva je, že EÚ predstavuje iba riešenia a že EÚ nie je problém. Hovorí to viac o švédskom predsedníctve ako o EÚ. Druhou vecou je, že tam nie je ani zmienka o skutočnosti, že 2. október bude jedným z najvýznamnejších dní v celej histórii EÚ a že tento deň bude počas švédskeho predsedníctva. Hovorím, samozrejme, o druhom referende. V programe nie je ani zmienka o tom, ako švédske predsedníctvo zabezpečí, aby takzvané záruky, ktoré boli poskytnuté írskym občanom, boli aj za také považované. Niekoľkokrát sme už videli, ako boli ľudia oklamaní. v súvislosti s referendami alebo demokraciou. Čo mieni urobiť švédske predsedníctvo, aby zaistilo, že sa to už nebude opakovať?
<SPEAKER ID="077" NAME="Werner Langen" AFFILIATION="PPE">
Vážený pán predsedajúci, pán úradujúci predseda Rady, pán predseda Komisie, rád by som privítal predstaviteľov Švédska a zároveň im zablahoželal k tomu, že si po dlhej dobe napokon našli cestu do Európy, ako to spomenul ministerský predseda. S veľkým potešením zisťujeme, že obyvatelia Švédska patria v súčasnosti medzi najlepších Európanov.
<P>
Predstavili ste svoj program a je veľmi ambiciózny. Rád by som sa vás však opýtal, či Švédsko bude mať odvahu podniknúť kroky na zavedenie eura, predovšetkým po skúsenostiach s krízou na finančnom trhu. Obzvlášť, ako ste sami uviedli, musí byť v súlade s Paktom stability a rastu (PSR). Samozrejme, nemáte žiadnu výnimku typu opt-out, ako napríklad Spojené kráľovstvo a Dánsko, a už teraz spĺňate všetky podmienky. Budete mať počas vášho predsedníctva odvahu ďalej stabilizovať Európu a stať sa členom eurozóny?
<P>
Pán premiér, súhlasím s tým, že preferuje politiku v oblasti klímy a stratégiu pre oblasť Baltského mora, ale pokiaľ ide o váš program v písomnej podobe, mám jednu prosbu. Prosím, venujte viac pozornosti, ako uvádzate, boju proti finančnej kríze. Žiadny z ostatných projektov nebude mať šancu, ak sa kríza na finančných trhoch a v hospodárstve čo najskôr nevyrieši. Na tento účel potrebujeme jasné pravidlá. Nie je postačujúce, ak mesto Londýn opäť raz určí smer. V oblasti sociálneho trhového hospodárstva potrebujeme jasné pravidlá, pretože trhové hospodárstvo nemôže fungovať bez pravidiel a nedočká sa väčšinovej podpory. Hoci váš program plne podporujeme, myslíme si, že by ste mali ešte raz zvážiť návrh, či by ste nemali priradiť vyššiu prioritu záležitosti prekonávania krízy na finančnom trhu ako doteraz. Veľmi pekne vám ďakujem a prajem veľa šťastia v neľahkom období veľkých zmien.
<P>
(potlesk)
<SPEAKER ID="078" NAME="Juan Fernando López Aguilar" AFFILIATION="S&amp;D">
Vážený pán predsedajúci, pán úradujúci predseda Rady, všetci sme si s veľkým záujmom a uznaním vypočuli program švédskeho predsedníctva. Jeho jasnými prioritami sú hospodárstvo a energetika, pretože prioritou Európskej únie je pomôcť znovu naštartovať hospodárstvo a vytvoriť nové pracovné príležitosti, znížiť nezamestnanosť a uistiť sa, že stretnutie, ktoré sa má konať v decembri tohto roku v Kodani, bude úspechom.
<P>
Rád by som však upozornil na politický, občiansky a demokratický cieľ, ktorým je nahradiť Haagsky program programom, ktorý bude pomenovaný podľa hlavného mesta Švédska: Štokholm. Program v sebe spája úspechy posledných piatich rokov v oblasti slobody, bezpečnosti a spravodlivosti, ktoré boli významné z hľadiska harmonizácie, vzájomného uznania a zásady dôvery vo vzťahu k základným právam a právnej ochrane, ale takisto vo vzťahu k aktívnej spolupráci.
<P>
Vyzývam vás, aby ste boli v tejto oblasti ambiciózny: v prvom rade, z vecného hľadiska, ako aj vo všetkých oblastiach súvisiacich s riadením vonkajších hraníc, prisťahovalectvom, azylom, utečencami a bojom proti nelegálnemu obchodovaniu, organizovanému zločinu a terorizmu. Je jednoduché smerovať k reakcionárskym pozíciám, ktoré sú v rozpore so základnými právami, ktoré by mali Európsku úniu odlišovať, a s ktorými sa Švédsko tak často spája ako krajina rešpektujúca transparentnosť a demokratické zásady.
<P>
Po druhé vás vyzývam, aby ste boli ambiciózni aj z formálneho hľadiska, pretože švédske predsedníctvo s najväčšou pravdepodobnosťou uvoľní cestu pre Lisabon. To v prvom rade znamená, že už sa neobjaví dvojitý procedurálny rámec tretieho a prvého piliera, ktorý je často zavádzajúci. Avšak najpodstatnejším prínosom bude, že Parlament bude mať väčšiu pôsobnosť v oblasti monitorovania legislatívnych iniciatív, ktoré švédske predsedníctvo zavádza ako súčasť Štokholmského programu.
<P>
Znamená to, že čo sa doteraz považovalo za nedostatok Bruselu alebo Rady, bude aj zodpovednosťou Parlamentu.
<SPEAKER ID="079" NAME="Lena Ek" AFFILIATION="ALDE">
(SV) Vážený pán predsedajúci, prirodzene, som spokojná a hrdá, keď vidím svoju vládu vo švédskom predsedníctve a taktiež si myslím, že program obsahuje mnoho z toho, čo sa považuje za dobré riešenie pre klímu, pracovné miesta, finančnú krízu, konferenciu v Kodani, stratégiu v oblasti Baltského mora, politiku Spoločenstva, rozšírenie, Island, Chorvátsko, Turecko atď. Avšak vidím ďalšiu záležitosť, ktorá je dôležitá pre budúcnosť: a to otvorenú Európu, súkromie a slobodu prejavu.
<P>
Dnes sa ministri stretli v Štokholme, aby prediskutovali Štokholmský program. Pozitívnym bodom je stratégia pre právne predpisy, ktoré majú byť teraz vypracované. Na niektoré časti návrhu sa dlho čakalo: Konečne sa uskutoční ratifikácia Európskeho dohovoru o ľudských právach (EDĽP), a dúfam, že takisto o právach detí a obetí zločinu. Môžeme dosiahnuť niečo skutočne dobré, ale takisto existujú určité nevýhody, konkrétne hrozba pre otvorenú spoločnosť, ktorú Štokholmský program obsahuje.
<P>
Hrozby pre našu otvorenú spoločnosť musia byť zažehnané prostredníctvom metód otvorenej spoločnosti. Niektoré body Štokholmského programu nie sú liberálne, ale ani humánne, ani prezieravé. Všímajúc si našu dopravu, hromadné uchovávanie osobných údajov a systematické zaznamenávanie ekonomických transakcií taktiež nie je liberálne, ani tolerantné alebo prezieravé. Dovoľme Štokholmu, aby sa postavil za otvorenosť, slobodu a toleranciu, nie registráciu, dozor a neznášanlivosť. Okrem toho som presvedčená, že naša práca v Štrasburgu sa musí ukončiť.
<SPEAKER ID="080" NAME="Predsedajúci">
Predtým ako odovzdám slovo pánovi Stolojanovi, rád by som privítal nášho hosťa, dieťa, ktoré sedí v kresle 505. Obzvlášť ma teší, keď vidím, že aj deti sa zaujímajú o európske záležitosti a prichádzajú do našich inštitúcií, pretože je dôležité už od útleho veku vyrastať ako Európan.
<SPEAKER ID="081" NAME="Theodor Dumitru Stolojan" AFFILIATION="PPE">
(RO) Prajem švédskemu predsedníctvu veľa úspechov a som presvedčený, že stanovené priority sú tým, na čo sme čakali. Nasledujúcich šesť mesiacov bude pre občanov Európy a Európsku úniu rozhodujúcich. Sú rozhodujúce s ohľadom na skutočnosť, či sa naše krajiny spamätajú z hospodárskej krízy na budúci rok alebo na druhej strane, či bude nad naším hospodárstvom aj naďalej visieť veľký otáznik.
<P>
Predkladá sa mnoho návrhov a nových programov. Ja si však myslím, že nastal čas, aby sme posúdili, aký vplyv má program na oživenie ekonomiky, ktorý na začiatku roka spustila Európska komisia, ak vôbec nejaký má; a takisto, aby sme sa bližšie oboznámili s rozpočtom Európskej únie na tento rok a zistili, ktoré činnosti boli pozastavené a aké zdroje môžeme naďalej využívať na zavedenie nových opatrení.
<P>
Naplánovali sme taktiež investičné projekty pre sektor energetiky, na ktoré nám už bola schválená suma v hodnote okolo 3 miliárd EUR. Budeme musieť prijať špecifické opatrenia na zrealizovanie týchto projektov. Rád by som poďakoval pánovi predsedovi Barrosovi za to, že mimoriadne prispel k spusteniu projektu Nabucco.
<P>
Na záver by som bol rád, keby ste si pamätali politický záväzok Európskej únie voči ostatným krajinám, ktoré úspešne vstúpili do Európskej únie.
<SPEAKER ID="082" NAME="Proinsias De Rossa" AFFILIATION="S&amp;D">
Vážený pán predsedajúci, neprekonáme hlbokú finančnú a ekonomickú krízu, ani krízu v oblasti zamestnanosti alebo klímy ako nezávislé protekcionistické národné štáty. Bez Európy a eura sme stratení, a nebudeme schopní pokračovať ako únia, aj keď nič nebolo vykonané nesprávne, až na pár nenásytných bankárov: rozpočtová disciplína problém nevyrieši.
<P>
Systém je narušený a musí byť dôkladne zreformovaný. Finančné inštitúcie už odmietajú prijať nariadenia, ktoré sú potrebné, aby sme predišli náhlemu zrúteniu systému. Potrebujeme viac integrácie našej sociálnej a hospodárskej politiky a politiky v oblasti energie a ochrany klímy s cieľom podpory zotrvania v pracovnom pomere a vytvárania dôstojných pracovných a životných podmienok. Potrebujeme, aby na decembrovom samite o klimatických zmenách nastal významný prelom. Viac ako inokedy teraz potrebujeme opätovné a bezprostrednejšie zverenie rozvojových cieľov tisícročia. Pán úradujúci predseda Rady, ľutujem, že ste nepožadovali okamžité zrušenie obkľúčenia Gazy alebo že ste nevyslovili prianie obnoviť nastolenie mieru spoločne s prezidentom Obamom.
<P>
Ako poslanec z Írska by som rád pripomenul Parlamentu, že politická irónia je črtou, ktorá je viac hodnotená v Írsku. Jonathan Swift, autor Guliverových ciest, raz navrhol britskej vláde spôsob vyriešenia problému chudoby v Írsku, ktorým bolo povzbudenie, aby sme jedli svoje deti. No, nemyslím si, že obyvatelia Írska by sa od srdca nezasmiali na historickej irónii Strany za nezávislosť Spojeného kráľovstva, ktorá navrhla prísť do Írska a viesť volebný boj za nezávislosť Spojeného kráľovstva od Európskej únie. To by bolo teda niečo, vidieť pána Nigela Faragea oblečeného vo vlajke Veľkej Británie a v klobúku škriatka, ruka v ruke s Gerrym Adamsom, bývalým vodcom IRA, a s Joeom Higginsom, mojím kolegom tu hore za mnou, každý so svojím vlastným navzájom si odporujúcim programom, ako požadujú nehlasovať za Lisabonskú zmluvu. Som presvedčený, že občania Írska by zareagovali rovnako, ako keď povedali predstaviteľom politickej strany Libertas: straťte sa!
<P>
(potlesk)
<SPEAKER ID="083" NAME="Marietta Giannakou" AFFILIATION="PPE">
(EL) Vážený pán predsedajúci, program švédskeho predsedníctva v skutočnosti nezahrňuje všetky dôležité otázky, ktoré súvisia s našou dobou, súčasnou aj budúcou.
<P>
Začnem s recesiou. Predpokladám, že švédske predsedníctvo sa bude musieť touto otázkou zaoberať hlbšie. Sociálne trhové hospodárstvo potrebuje investície do reálnej ekonomiky a nie iba do finančných produktov, ako sú tie, ktoré nás dostali do situácie, v akej sa dnes nachádzame.
<P>
Problematika klímy a trvalo udržateľného rozvoja, ktorá zahŕňa aj sociálny rozvoj, ako aj otázky týkajúce sa práce sú, samozrejme, mimoriadne dôležité. Aj v tomto prípade sú však potrebné skutočné investície do hospodárstva spolu s lepšou kontrolou. V Európe nepotrebujeme trhové hospodárstvo, ktoré sa snaží prikloniť k zásade nezasahovania štátu v rámci hospodárskeho liberalizmu.
<P>
Problematika kriminality, vnútorných vecí a spravodlivosti nás všetkých skutočne zaujíma. Organizovaný zločin už určite nie je tým, čím býval kedysi, a určite súvisí s terorizmom a každou formou nezákonnej činnosti. Preto si vyžaduje odlišný prístup.
<P>
Podľa mňa je najdôležitejšie, aby sme v súvislosti s veľkým počtom prisťahovalcov z tretích krajín preskúmali aj to, či bola rozvojová politika Európskej únie skutočne úspešná a v ktorej oblasti, inými slovami musíme reálne zhodnotiť a preskúmať, čo sa mohlo alebo malo zmeniť s cieľom riešiť nezákonné prisťahovalectvo správnym spôsobom, pretože v skutočnosti riešime problémy ľudí a nie iba politické alebo správne akty.
<P>
Program švédskeho predsedníctva je skutočne veľmi ambiciózny, najmä pokiaľ sa okrem iného týka transatlantického dialógu. Pokiaľ však ide o túto problematiku, je potrebné preskúmať aj to, či je výhodné zaoberať sa v prípade Európskej únie touto otázkou výlučne z hľadiska rozvoja a v prípade Spojených štátov výlučne z hľadiska bezpečnosti.
<SPEAKER ID="084" NAME="Ivari Padar" AFFILIATION="S&amp;D">
(ET) Dámy a páni, ako zástupca Estónska, jedného zo susedov Švédska, s ktorým ho spája Baltské more, by som rád upozornil na jednu z priorít predsedníctva, konkrétne na stratégiu pre oblasť Baltského mora. Táto stratégia, ktorá začala s aktívnou účasťou môjho kolegu Toomasa Hendrika Ilvesa, sociálneho demokrata z predchádzajúceho parlamentného obdobia, ktorý je v súčasnosti estónskym prezidentom, je veľmi dôležitá pre celú Európu a rád by som poďakoval predsedníctvu za to, že túto stratégiu zaradilo medzi svoje priority.
<P>
Tiež je dobrým príkladom toho, ako môžu iniciatívy navrhnuté poslancami dosiahnuť konkrétne výsledky. Chcel by som vyzvať švédske predsedníctvo na implementáciu stratégie pre oblasť Baltského mora, na čo sa teraz vyskytla veľmi dobrá príležitosť. Na to, aby sme túto stratégiu mohli uskutočniť, musíme zabezpečiť finančné prostriedky do rozpočtového riadku, ktorý je v súčasnosti v rozpočte EÚ prázdny. Dúfam, že počas švédskeho predsedníctva bude táto stratégia v Európskej rade prijatá. Pre mňa sú však dôležité dve ďalšie oblasti: ako bývalý minister financií považujem za veľmi dôležité riešenie hospodárskej krízy a zavedenie transparentnosti do finančného odvetvia... (Prejav bol prerušený.)
<SPEAKER ID="086" NAME="Arturs Krišjānis Kariņš" AFFILIATION="PPE">
(LV) Vážený pán predseda, pán Barroso, pán Reinfeldt, predovšetkým by som chcel švédskej vláde zablahoželať k cieľom, ktoré si určila pre svoje predsedníctvo. Toto nie je ľahká doba pre Európu; je plná problémov. Chcel by som upozorniť na jednu z mnohých priorít, ktoré si Švédsko určilo pre svoje predsedníctvo, na Európsku stratégiu pre oblasť Baltského mora a konkrétne na časť, ktorá sa týka energetickej bezpečnosti. Spoločná bezpečnosť európskeho trhu s energiou nebude možná, pokiaľ budú v Európe existovať rozdelené a navzájom izolované trhy s elektrickou energiou aj s plynom. Z historických dôvodov je tento problém zreteľný najmä v oblasti Baltského mora. V Európskej únii potrebujeme spoločnú energetickú politiku, aby sme mohli vyriešiť tento problém a rozložiť riziko súvisiace s dodávkami energie. Základnými kameňmi tejto politiky nesmú byť len energetická účinnosť a obnoviteľné zdroje, ale aj vytvorenie spoločného trhu s elektrickou energiou a plynom vrátane prevádzkových prepojení. Stratégia Európskej únie pre oblasť Baltského mora je krok správnym smerom. Cieľom tejto stratégie je postupne spojiť trhy s energiami v regióne, vyriešiť nedostatky v prepojeniach a vytvoriť mechanizmy spoločného trhu. V dôsledku sovietskej okupácie zostal v oblasti Baltského mora rozdelený a čiastočne izolovaný trh, čo zvyšuje riziko našich dodávok energie. Našou úlohou do budúcnosti je zmeniť túto situáciu, a tým posilniť našu spoločnú energetickú bezpečnosť. Švédskemu predsedníctvu želám veľa šťastia pri účinnom začatí riešenia tejto dôležitej úlohy. Ďakujem vám za pozornosť.
<SPEAKER ID="087" NAME="Åsa Westlund" AFFILIATION="S&amp;D">
(SV) Vážený pán predseda, pán premiér, ak chceme dosiahnuť dobrú dohodu o medzinárodnej klíme, musíme počúvať aj ostatné krajiny. Ak ich budeme počúvať, zistíme, že je potrebné predovšetkým to, aby EÚ a ostatné krajiny prijali väčšiu zodpovednosť za zníženie úrovne emisií vo svojich krajinách, a po druhé, aby EÚ a iné priemyselne vyspelé krajiny konkrétne stanovili, ako budú ekonomicky prispievať na prácu v oblasti klímy v chudobnejších krajinách.
<P>
Skutočnosť, že švédska vláda doteraz pracovala proti tomu, bohužiaľ, znížila možnosť dosiahnuť v Kodani dobrú dohodu. Rada ministrov si to tiež musí uvedomiť, a preto by som chcela položiť dve otázky. Je švédske predsedníctvo pripravené prispieť k dobrej dohode o medzinárodnej klíme výrazným znížením úrovne emisií EÚ na domácej pôde? Kedy plánuje predložiť konkrétne návrhy na financovanie práce v oblasti klímy v chudobných krajinách?
<SPEAKER ID="088" NAME="Tunne Kelam" AFFILIATION="PPE">
Vážený pán predseda, chcel by som zablahoželať švédskemu predsedníctvu k tejto historickej príležitosti viesť EÚ k vykonávaniu ustanovení Lisabonskej zmluvy.
<P>
Chcel by som vysloviť tri poznámky. Po prvé je mimoriadne dôležité, aby bola nová Komisia čo najskôr funkčná. Neistota inštitúcií sa nemôže použiť ako ospravedlnenie za oneskorené vytvorenie novej Komisie. Tieto dôvody sú naozaj pokrytecké. Teraz viac ako kedykoľvek predtým potrebujeme silnú, nezávislú a inovatívnu Komisiu, aby sme sa dostali z tejto hospodárskej krízy a vytvorili nové pracovné miesta.
<P>
Po druhé by som chcel švédskemu predsedníctvu odporučiť, aby prevzalo vedenie pri implementácii stratégie pre oblasť Baltského mora, ktorá začala z podnetu Európskeho parlamentu. Rozpočtový riadok osobitne určený v rozpočte EÚ na túto stratégiu je však stále prázdny. Nemôžeme očakávať, že ekologická situácia v oblasti Baltského mora sa pozitívne zmení len na základe toho, že sa budeme spoliehať na projekty určené konkrétne na tento účel. Určite je potrebná aj koordinovaná podpora z rozpočtu EÚ.
<P>
Po tretie, pre Estónsko je dôležitý Štokholmský program. Mal by tiež obsahovať program na využívanie moderných informačných technológií. Zaujímalo by ma, či by zriadenie agentúry na prevádzkové riadenie rozsiahlych informačných systémov v priestore slobody, bezpečnosti a spravodlivosti pomohlo pri implementácii tejto stratégie.
<SPEAKER ID="089" NAME="Alf Svensson" AFFILIATION="PPE">
(SV) Vážený pán predseda, blahoželám vám k vymenovaniu. Chcel by som tiež poďakovať Fredrikovi Reinfeldtovi za vynikajúce zhodnotenie a výnimočnú správu. Všetci teraz očakávame dosiahnutie veľkých úspechov v Kodani, hoci je tiež potrebné zdôrazniť, že to bude konferencia na medzinárodnej úrovni. Očakávania sú skutočne veľké, trúfam si však povedať, že ak nebudú všetky skupiny spokojné s výsledkom, nebude to koniec sveta.
<P>
Prirodzene, dôraz sa tu kladie na hospodársku krízu. Pozornosť vždy získajú veľké skupiny, veľké spoločnosti. Chcel by som zdôrazniť, že pokiaľ sa diskutuje o finančných otázkach, nemalo by sa zabúdať ani na malých, verných subdodávateľov. Rád by som tiež zdôraznil špecifické hodnoty stratégie pre oblasť Baltského mora. Domnievam sa, že stratégia pre oblasť Baltského mora by mohla zvýšiť oprávnenosť celej EÚ. Najväčšie vnútrozemské more Európy sa môže a musí zachrániť. Stratégia pre oblasť Baltského mora tiež môže pomôcť kontrolovať vývoj v oblasti kriminality a nezákonného obchodovania. Toto je tiež dôležitá problematika v oblasti životného prostredia, o ktorej by ste mohli povedať, že si vyžaduje vlastnú konferenciu v Kodani.
<P>
Som rád, že do programu je zahrnutá práca týkajúca sa riešenia otázky hraníc medzi Chorvátskom a Slovinskom a že sa rieši aj otázka Cypru. Všetci ich netrpezlivo očakávame. Verím, že všetci sa v EÚ postupne dočkáme rozšírenia severskej oblasti o Island a v pomerne blízkej budúcnosti si viem predstaviť aj pristúpenie Nórska.
<P>
Prezident Barack Obama mal nedávno v Afrike pozoruhodný prejav o Afrike. Mám dôvod tvrdiť, že Švédsko môže byť hrdé na svoju prácu, a dúfam, že aj v budúcnosti budeme môcť kráčať so vztýčenou vlajkou solidarity.
<SPEAKER ID="090" NAME="Ivo Belet" AFFILIATION="PPE">
(NL) Domnievam sa, že my a európsky projekt stojíme na skutočnej križovatke. Lisabonská zmluva, konferencia o zmene klímy v Kodani a energický prístup k riešeniu finančnej a hospodárskej krízy sú tri dôležité otázky, ktorými sa budete musieť v najbližších šiestich mesiacoch zaoberať. Ak sa nám podarí dopracovať sa v nich k úspešným záverom, pre Európu by to mohlo znamenať skutočne výrazný pokrok.
<P>
Nepochybne si uvedomujete, že veľká väčšina poslancov je pripravená podporiť túto cestu a chcel by som vás naliehavo a vtipne vyzvať, aby ste nechali kritikov a nespokojencov, nech sa realizujú na maličkostiach. Nedovoľte im, aby vás odviedli od vášho cieľa, vášho úmyslu. Myslím si, že je potrebné sústrediť sa na podstatné veci.
<P>
Dovoľte mi, aby som zdôraznil ešte jednu vec, pán premiér Reinfeldt. Veľmi dôležité je, aby sme sa sústredili na jednu z hlavných priorít, konkrétne na iniciatívny plán zameraný na budúcnosť automobilového priemyslu v Európskej únii. Domnievam sa, že sme doteraz nemali taký iniciatívny plán alebo aspoň že nebol dostatočne iniciatívny, a myslím, že v tom budete s nami súhlasiť. Určite nie je príliš neskoro. Plán záchrany firmy Opel beží na plné obrátky a svet ani Európa sa nezbavili démonov protekcionizmu. Tí driemu pod povrchom a švédska spoločnosť je nimi ovplyvnená tak ako my v Belgicku alebo ľudia vo Francúzsku, Nemecku či na Slovensku. Sme všetci na jednej lodi.
<P>
K tomuto problému je potrebné pristupovať skôr koordinovane, než prístupom každý za seba, so vzájomnou solidaritou a bez toho, aby sme si chceli navzájom pristrihnúť krídelká. Vážený pán predseda, myslím si, že máte jedinečnú príležitosť spolupracovať na tejto veci s predsedom Komisie - to tiež vysiela jasný signál Komisii - na vypracovaní spoločného plánu, spoločného plánu týkajúceho sa, pán Barroso, budúcnosti našich automobilových závodov, ktorý by ich usmerňoval v 21. storočí.
<P>
Veríme, že výroba energeticky účinných a ekologických automobilov sa môže realizovať v existujúcich montážnych závodoch automobilov, a spoliehame sa na vás, pán Barroso a pán Reinfeldt, že ste v tom na našej strane.
<SPEAKER ID="091" NAME="Csaba Sógor" AFFILIATION="PPE">
(HU) Podľa nás je Švédsko synonymom Európy. Táto krajina je domovom prosperity, bezpečnosti a slobody. Otázky ľudských práv a slobôd sú tu rovnako dôležité ako obavy týkajúce sa hospodárstva či zmeny klímy. Máme tu ale aj parlament jedného členského štátu EÚ, ktorý 30. júna 2009 prijal jazykový zákon, ktorý stanovuje, že ak niekto, a týka sa to aj vás všetkých, nazve hlavné mesto tohto štátu iným názvom ako jeho názvom v úradnom jazyku tohto štátu, teda Bratislava, a použije jeho nemecký názov, Pressburg, alebo maďarský názov, Pozsony, mohol by skončiť aj tak, že bude musieť zaplatiť pokutu 5 000 EUR. V dôvodovej správe k pozmeňujúcemu a doplňujúcemu návrhu k tomuto jazykovému zákonu sa uvádza, že ochrana národného jazyka stojí v určitých prípadoch nad slobodou slova a právom na súkromie. Európska únia, ktorá prijíma takéto zákony, už nie je Európou slobody. Žiadam švédske predsedníctvo, aby urobilo všetko, čo je v jeho silách, pre to, aby sa tento zákon zrušil a aby ho hlava štátu Slovenska nepodpísala.
<SPEAKER ID="092" NAME="Kinga Göncz" AFFILIATION="S&amp;D">
(HU) Rada by som upriamila vašu pozornosť na dve z priorít švédskeho predsedníctva, ktoré som s radosťou uvidela na tomto zozname. Prvou z týchto priorít je jasný odmietavý postoj voči diskriminácii, rasizmu, antisemitizmu, xenofóbii a homofóbii. Myslím si, že dôležitosť tejto otázky zvýrazňuje hlavne skutočnosť, že sme videli, akú jasnú podporu mala extrémna pravica v niekoľkých európskych krajinách počas volieb do Európskeho parlamentu. Z tohto dôvodu je každý z nás, vrátane Parlamentu a súčasného predsedníctva, zodpovedný za to, aby tí najzraniteľnejší neskončili v nebezpečnej situácii. Musíme hlavne urobiť všetko pre to, aby sme zabránili akejkoľvek spolupráci medzi stranami, ktoré sa vyhlasujú za demokratické, a extrémistickými stranami. Slovenský jazykový zákon, ktorý už bol dnes spomenutý pri niekoľkých príležitostiach, je toho veľmi dobrým príkladom. Ako už bolo uvedené, je extrémne diskriminačný. Druhou prioritou, ktorú by som chcela s radosťou privítať, je séria európskych opatrení, ktoré sa majú prijať a ktorých cieľom je integrácia rómskych spoločenstiev.
<SPEAKER ID="093" NAME="Mirosław Piotrowski" AFFILIATION="ECR">
(PL) Vážený pán predseda, medzi cieľmi švédskeho predsedníctva je pokračovanie v rozširovaní Európskej únie a budúcnosť Lisabonskej zmluvy. Spolkový ústavný súd Nemecka nedávno rozhodol, že Lisabonská zmluva môže byť prijatá iba vtedy, ak bude zabezpečená nadradenosť spolkového snemu (Bundestag) a spolkovej rady (Bundesrat), čo spochybňuje myšlienku európskeho federalizmu. Ukázalo sa preto, že Lisabonská zmluva je právne strašidlo, ktoré si všimli nielen Nemci, ale tiež Íri v referende a prezidenti Českej republiky a Poľska. V tejto súvislosti by malo švédske predsedníctvo začať celoeurópsku diskusiu o úlohe národných parlamentov všetkých 27 členských štátov a malo by vytvoriť nový model spolupráce medzi zvrchovanými európskymi národmi.
<P>
Musíme preto dúfať, že švédske predsedníctvo, ktorému prajem veľa úspechov, bude pozornejšie počúvať hlas občanov.
<SPEAKER ID="094" NAME="Simon Busuttil" AFFILIATION="PPE">
(MT) Rád by som vyjadril uznanie pánovi premiérovi Reinfeldovi za to, že s nami zostal až do konca tejto diskusie. Spoliehame sa na predsedníctvo, že zrealizuje tri dôležité priority. Prvou je Štokholmský program o priestore spravodlivosti, slobody a bezpečnosti. Musíme sa postarať o to, aby sme čo najskôr dosiahli dohodu v súvislosti s týmto programom. Druhá priorita sa týka implementácie paktu o prisťahovalectve a azyle. Od vás, pán premiér, očakávame, že zaistíte uplatňovanie tohto paktu, ktorý bol schválený minulý rok. Po tretie, počas zasadnutia Európskej rady minulý mesiac bola dosiahnutá dohoda týkajúca sa pilotného programu s cieľom rozdelenia záťaže v oblasti prisťahovalectva. Máte pred sebou veľa práce, pán premiér. Spolu s naším predsedom vás budeme pozorne sledovať, aby sme zaručili, že sa táto práca vykoná.
<SPEAKER ID="095" NAME="Ana Gomes" AFFILIATION="S&amp;D">
(PT) Od tých čias, čo bol Dag Hammarskjöld generálnym tajomníkom OSN, sa Švédsko preslávilo ako člen tejto organizácie. Vie preto, že bez orgánov so všeobecne uznávanou legitímnosťou a reprezentatívnosťou nebude mať žiadnu politickú silu na zahrnutie Kjótskeho protokolu 2, kola rokovaní v Dauhe, rozvojových cieľov tisícročia ani na reguláciu svetového hospodárstva, nehovoriac o ochrane ľudských práv.
<P>
Je poľutovaniahodné, že sa Švédsko podvoľuje neformálnemu a spornému rámcu G20. Je smutné, že EÚ, ktorú nazval pán Barroso lokomotívou sveta, keď citoval generálneho tajomníka OSN, nemá žiadnu vedúcu osobnosť a v tejto oblasti jej chýba akákoľvek strategická predstava, a to v čase, keď prezident Obama vyhlasuje svoj záväzok riadiť svet. Namiesto toho sme na našej strane len počuli, ako pápež trvá na tom, že je nutné, aby sa reorganizovala Bezpečnostná rada OSN a inštitúcie Bretton Woods.
<P>
Pán predseda, prečo švédske predsedníctvo odmieta viesť Európu a nedožaduje sa reformy Bezpečnostnej rady OSN prostredníctvom žiadosti o kreslo pre Európsku úniu s nadobudnutím platnosti Lisabonskej zmluvy?
<SPEAKER ID="096" NAME="Pat the Cope Gallagher" AFFILIATION="ALDE">
(GA) Vážený pán predseda, referendum o Lisabonskej zmluve, ktoré sa bude konať v Írsku 2. októbra tohto roku, bude jednou z najdôležitejších udalostí, ktoré sa udejú počas švédskeho predsedníctva.
<P>
Írsko dostalo právne záruky v niekoľkých oblastiach politiky, čo veľmi pomáha zmenšovať obavy, ktoré mali obyvatelia Írska v referende minulý rok. Tí z nás, ktorí veria, že hlasovanie za Zmluvu bude pre Írsko prospešné, sa teraz musia usilovať o napredovanie tohto nového opatrenia v mojej krajine.
<P>
Ak Lisabonská zmluva uspeje - a ja dúfam, že referendum bude úspešné - budú môcť rôzne krajiny nominovať člena do Komisie. Tí, ktorí Zmluvu podporujú, sa nesmú za žiadnych okolností s touto situáciou uspokojiť. Musíme urobiť, čo je v našich silách, aby sme zaistili úspech tejto zmluvy.
<P>
(Predseda prerušil rečníka.)
<SPEAKER ID="097" NAME="Jacek Protasiewicz" AFFILIATION="PPE">
(PL) Vážený pán predseda, chcel by som pánovi premiérovi Reinfeldovi úprimne poďakovať za to, že medzi svoje priority zahrnul potrebu rozvíjať spoluprácu s našimi východnými susedmi. Tiež by som mu chcel poďakovať za angažovanosť Švédska pri rozvíjaní Východného partnerstva.
<P>
Rád by som v tejto súvislosti poukázal na skutočnosť, že v nasledujúcich šiestich mesiacoch budeme musieť, my ako Európska únia a Švédsko ako predsedníctvo, čeliť problémom súvisiacim so zanedbávaním ľudských práv v Bielorusku. Traja podnikatelia, páni Avtuchovič, Leonov a Osipenko, sú už šesť mesiacov vo väzení a nemôžu dostať spravodlivý rozsudok. Jedenásti z dvanástich aktivistov, ktorí sa zúčastnili na demonštrácii v januári v roku 2008, dostali trest odňatia slobody. Jeden z aktivistov bol pred pár dňami odsúdený na rok väzenia. Pán premiér, v nasledujúcich šiestich mesiacoch, prosím, venujte pozornosť otázke porušovania ľudských práv v Bielorusku.
<SPEAKER ID="098" NAME="Fredrik Reinfeldt">
úradujúci predseda Rady. - (SV) Vážený pán predseda, dúfam, že môžem vrátiť tú trochu času, ktorú som si predtým požičal.
<P>
(Predseda prerušil na krátku chvíľu rečníka.)
<P>
Viem, že čakáte na hlasovanie. Dovoľte mi, aby som vám poďakoval za dobré zastupovanie svojich príslušných skupín strán. Vidím vaše túžby a očakávania, ktoré máte smerom k švédskemu predsedníctvu. Túžite, aby sme sa stali hnacou silou v rokovaniach o klíme a podnikli kroky s cieľom bojovať proti finančnej kríze a hospodárskej recesii. Poukázali ste na našu stratégiu pre oblasť Baltského mora, na náš Štokholmský program a neprestajné úsilie poháňať vpred otázku rozširovania. Rád by som vám poďakoval za všetku podporu, ktorú v tejto záležitosti dostávame.
<P>
Viem aj to, že prechod na Lisabonskú zmluvu bude znamenať, že sa znovu stretneme a že túto jeseň nás čaká ešte veľa spoločnej práce. Niekoľko ministrov z môjho kabinetu je tu dnes so mnou. Berieme na vedomie a pozorne sledujeme vaše otázky a názory. Dúfam, že budeme úzko spolupracovať a že sa v jeseni znovu uvidíme.
<SPEAKER ID="099" NAME="Predseda">
Tiež počítame s nepretržitými diskusiami a s tým, že zostaneme s predsedníctvom v kontakte. Pre Európsky parlament je to veľmi dôležité. Naše funkčné obdobie sa už začalo a musíme urobiť veľa vecí. Švédske predsedníctvo je veľmi dobrým východiskovým bodom. Ďakujem vám pekne, pán premiér.
<P>
Rád by som tiež poďakoval predsedovi Európskej komisie.
<P>
(potlesk)
<P>
Rozprava sa skončila.
<P>
Písomné vyhlásenia (článok 149)
<SPEAKER ID="100" NAME="Bairbre de Brún  " LANGUAGE="GA">
Vítam návrh švédskeho predsedníctva, aby sme sa počas jeho predsedníctva zamerali na otázky jednotlivých politík namiesto ústavných otázok.
<P>
Rada sa však rozhodla ignorovať demokraticky vyjadrenú vôľu Írov a zaumienila si, že Lisabonskú zmluvu presadí.
<P>
Politický rámec, o ktorý sa usiluje, je, bohužiaľ, rovnako neúspešným programom deregulácie a liberalizácie. Toto nie je vhodná reakcia na hospodársku krízu. Presný opak je pravda, teda že ide o pokračovanie tých istých politík, ktoré vyvolali krízu. V Lisabonskej zmluve sa tieto isté politiky ďalej posilňujú.
<P>
Bolo nám povedané, že potrebujeme Lisabonskú zmluvu, pretože sa tvorila dlhé roky. Lisabonská zmluva však bola vypracovaná pred hospodárskou krízou a je založená na politikách, ktoré túto krízu pomohli vyvolať. Bola by to pohroma, keby sme teraz presadili tieto zastarané politiky, pretože by sa tým kríza iba zhoršila.
<P>
Pre novú éru potrebujeme nové politiky. Pre novú éru potrebujeme novú Zmluvu.
<P>
Čo sa týka zmeny klímy, je dôležité, aby sa švédske predsedníctvo čo najviac usilovalo o dosiahnutie silnej dohody v Kodani.
<SPEAKER ID="101" NAME="Diane Dodds  " AFFILIATION="NI">
písomne. - Pred nadchádzajúcim švédskym predsedníctvom stojí niekoľko úloh, avšak najdôležitejšou z nich je potreba zabezpečiť, aby EÚ rešpektovala suverenitu členských štátov a nešliapala po demokratických právach národov Európy.
<P>
Starosti a záujmy našich národov sú až príliš často ignorované pre prenáhlenú snahu o presadenie federalistickej agendy Lisabonskej zmluvy.
<P>
Vzhľadom na očakávané zmeny bude počas tohto predsedníctva dôležitou témou príprava reformy spoločnej poľnohospodárskej politiky v roku 2013. Názory regiónov, ktoré sú do veľkej miery závislé od poľnohospodárstva, ako napríklad Severné Írsko, musia byť vypočuté v rámci diskusií a rozpravy o reforme rybného hospodárstva.
<P>
Našou obrovskou povinnosťou je pomáhať svojim voličom a chrániť ich v súčasnom období poznačenom veľkými finančnými turbulenciami. EÚ nesmie klásť ďalšie prekážky v ceste za dosiahnutím hospodárskeho rastu a stability.
<SPEAKER ID="103" NAME="Ilda Figueiredo  " LANGUAGE="PT">
Antisociálny program švédskeho predsedníctva Rady Európskej únie predstavuje nebezpečný krok smerujúci k expanzii neoliberálnych politík. Napriek všetkým známym faktom program odzrkadľuje vytrvalé uplatňovanie týchto politík vedúcimi predstaviteľmi kapitalizmu v Európskej únii, ktorí zabúdajú, že práve ich politiky sú hlavnou príčinou hospodárskej a sociálnej krízy.
<P>
Napriek tomu, že švédske predsedníctvo pri predstavení svojho programu spomenulo ľudí a problém nezamestnanosti, neuviedlo v ňom ani jedno opatrenie na zmenu súčasných politík, ktoré dané problémy spôsobili. Práve naopak. Predsedníctvo v ňom vyzdvihovalo predovšetkým voľnú hospodársku súťaž v širokom spektre oblastí vrátane služieb a zahraničného obchodu. Všetko stavilo na oživenie finančných trhov, obnovu paradigiem Paktu stability a na obhajovanie neoliberalizmu, čo určite vyústi do nových útokov na sociálne a pracovné práva.
<P>
Predsedníctvo nezabudlo naliehať ani na uskutočnenie nového referenda v Írsku o návrhu Lisabonskej zmluvy, ktoré je už naplánované na 2. októbra, čím pokračuje vo vydieraní občanov Írska s cieľom napredovať rýchlejšie pri ničení verejných služieb a obmedzovaní sociálnych práv i v oblastiach, akými sú sociálne zabezpečenie, zdravotníctvo, vodné hospodárstvo, sociálna ochrana či práva zamestnancov. Nie je ťažké predpokladať, že v budúcnosti predloží nové návrhy smerníc a ich prostredníctvom sa bude snažiť presadiť myšlienky, ktoré boli zamietnuté počas predošlého legislatívneho obdobia.
<SPEAKER ID="104" NAME="Lívia Járóka  " LANGUAGE="HU">
Vítam nové predsedníctvo a chcela by som vyjadriť nádej, že tretí člen trojky Rady, Švédsko, bude pokračovať v práci, ktorú začalo české a francúzske predsedníctvo v oblasti sociálnej integrácie Rómov. Prácu odchádzajúceho českého predsedníctva narúšalo veľa faktorov, no aj napriek tomu je celkový dosiahnutý výsledok vo vzťahu k rómskej otázke pozitívny. V skutočnosti sa prvé stretnutie rómskej platformy konalo v apríli v Prahe, zatiaľ čo v júni Európska rada posilnila svoje všeobecné ciele, aby ponúkla Rómom rovnaké príležitosti a vyzvala Komisiu a členské štáty na boj proti chudobe a sociálnemu vylúčeniu Rómov.
<P>
V tom istom dokumente Rada prijala spoločné základné zásady, ktoré boli stanovené v Prahe s cieľom dosiahnuť sociálnu integráciu Rómov, a vyzvala verejných politických činiteľov, aby tieto zásady vzali na vedomie a dodržiavali ich. Na základe doposiaľ dosiahnutých výsledkov trojky dúfam, že švédske predsedníctvo bude rómskym otázkam venovať viac pozornosti než doteraz. Napríklad dúfam, že blížiaca sa konferencia o integrujúcom trhu práce, ktorá sa uskutoční v októbri, ako aj novembrový samit o rovnakých príležitostiach sa budú zaoberať otázkou tejto najväčšej európskej menšiny ako hlavnou prioritou. Z pohľadu počtu obyvateľstva ide totiž v skutočnosti o výrazne väčšiu skupinu, než tvorí populácia v pobaltskom regióne, ktorý je prioritou tohto predsedníctva. Rovnako dúfam, že švédske predsedníctvo prejde od už prijatých teoretických koncepcií a vyriešených organizačných otázok ku konkrétnym krokom, prostredníctvom ktorých presadí tieto rámce v praxi.
<SPEAKER ID="105" NAME="Marian-Jean Marinescu  " LANGUAGE="RO">
Štokholmský program, ktorý je prioritou švédskeho predsedníctva, musí podporovať upevňovanie priestoru slobody, bezpečnosti a spravodlivosti, ako aj napomáhať hospodársku činnosť počas súčasnej krízy najmä za predpokladu, že by do platnosti vstúpila Lisabonská zmluva.
<P>
Úspešnosť štokholmského programu pomôže sprístupniť Európu vlastným občanom. Zároveň pomôže posilniť právo na slobodu pohybu všetkých európskych občanov a zabezpečiť komplexné uplatňovanie zásady vzájomného uznávania v občianskych a trestných veciach na úrovni EÚ.
<P>
Švédske predsedníctvo musí naďalej rozvíjať snahy svojich francúzskych a českých predchodcov, ktorých prioritou bolo zabezpečiť všetkým pracujúcim v EÚ neobmedzený prístup na pracovný trh Spoločenstva, slobodu, ktorá najvýstižnejšie symbolizuje európske občianstvo.
<P>
Členské štáty musia preto aktívne, prostredníctvom konkrétnych opatrení spolupracovať na odstraňovaní virtuálnych vnútorných hraníc v rámci EÚ potláčajúcich slobodu pohybu občanov, ktorí v prípade, že žijú a pracujú v inom členskom štáte, narážajú na administratívne a právne prekážky.
<P>
Sloboda pohybu sa musí stať realitou pre všetkých občanov EÚ predovšetkým počas hospodárskej krízy, kedy sa neobmedzená mobilita pracovnej sily stáva o to dôležitejšou. Táto mobilita môže fungovať na samoregulačnom základe, zabezpečovať pružnosť a zároveň redukovať nelegálnu prácu i prirodzenú mieru nezamestnanosti.
<SPEAKER ID="999" NAME="Silvia-Adriana Ţicău  " LANGUAGE="RO">
EÚ v súčasnosti čelí obrovským výzvam: hospodárskej a finančnej kríze, alarmujúcemu rastu nezamestnanosti i zmene klímy. Miera nezamestnanosti v EÚ momentálne dosahuje 8,9 %, kým 19 % mladých ľudí vo veku do 16 rokov a 19 % starších ľudí je vystavených riziku chudoby. Ľudia strácajú zamestnanie, veľa podnikov vyhlasuje bankrot a národné rozpočty vykazujú značné deficity. Švédske predsedníctvo EÚ nesie za svojich občanov veľkú zodpovednosť. Musí im prinavrátiť nádej na slušnú životnú úroveň a zabezpečiť, aby všetci spoločnými silami položili základy hospodárskej obnovy. Medzi priority švédskeho predsedníctva patria aj také opatrenia, akými sú zvyšovanie energetickej účinnosti, využívanie energie z obnoviteľných zdrojov či posilňovanie energetickej bezpečnosti EÚ. Dúfam, že švédske predsedníctvo EÚ zaznamená začiatok éry prosperity a zabezpečí obdobie hospodárskeho rastu na ďalších 40 až 50 rokov. Verím, že práve teraz musíme viac než kedykoľvek predtým investovať do vzdelania, výskumu, energetickej účinnosti a predovšetkým do ľudí. Švédsko je známe svojou sociálnou politikou a vysokou životnou úrovňou. Preto by som vám spolu s kolegami poslancami Európskeho parlamentu a všetkými európskymi občanmi chcela zaželať veľa úspechov. Dúfame, že toto obdobie bude odrazovým mostíkom do novej budúcnosti.
<SPEAKER ID="106" NAME="Georgios Toussas  " LANGUAGE="EL">
Priority švédskeho predsedníctva vedú k eskalácii útokov EÚ namierených proti radovým občanom a ich cieľom je zabezpečiť ďalšiu ziskovosť eurounifikovaného kapitálu prenesením bremena kapitalistickej recesie na plecia pracujúcich a radových občanov. Švédske predsedníctvo sa snaží urýchliť kapitalistickú reštrukturalizáciu v rámci lisabonskej stratégie. Následkom tohto útoku namiereného proti pracujúcim bude znižovanie platov a dôchodkov, úplné zničenie pracovnoprávnych vzťahov, práv pracujúcich, sociálnej ochrany i systémov poistenia a ešte rozsiahlejšia komercializácia zdravotníctva a vzdelania.
<P>
"Ekologické hospodárstvo" má zabezpečiť, aby pod zámienkou boja proti zmene klímy mohli vznikať nové ziskové odvetvia činnosti.
<P>
Štokholmský program sa snaží v mene boja proti terorizmu a organizovanému zločinu stále viac posilňovať buržoázny politický systém, ktorý umožní zasahovať proti reakciám radových občanov a stupňovať represívne opatrenia voči prisťahovalcom.
<P>
Stratégia pre oblasť Baltského mora pripravila pôdu pre agresívnejší postoj eurounifikovaných monopolov v krajinách na východných hraniciach EÚ snažiacich sa o posilnenie svojej pozície v imperialistickej konkurencii.
<P>
Používaním "záruk" ako dymovej clony a očividného nátlaku sa snažia zmanipulovať írske referendum a prijať Lisabonskú zmluvu namierenú proti radovým občanom.
