<CHAPTER ID="009">
Vysvetlenia hlasovania
<SPEAKER ID="153" NAME="Sergio Paolo Francesco Silvestris" AFFILIATION="PPE">
(IT) Sudán je najväčšia krajina v subsaharskej Afrike, je križovatkou, na ktorej sa stretáva arabský a africký svet, ako aj mozaikou skutočne mnohých rôznorodých etnických skupín. Na základe komplexnej mierovej dohody sa v januári 2011 konalo referendum, ktoré predstavovalo poslednú etapu procesu vedúcemu k nezávislosti južného Sudánu od severného Sudánu.
<P>
Južný Sudán je oblasťou, v ktorej žije približne 10 milión obyvateľov, ktorá momentálne podľa vymedzenia tvorí takmer štvrtinu územia Sudánu a vlastní približne tri štvrtiny jeho ropných rezerv. Je to štát, ktorý bude musieť vyriešiť obrovské geografické a infraštrukturálne obmedzenia, ktorý nemá prístup k moru a nemá prakticky žiadnu existujúcu dopravnú sieť, ktorá by ho spájala so severným Sudánom, kde sa nachádzajú závody na spracovanie ropy a jej prepravu. Južný Sudán má pred sebou veľa úloh, počnúc vytvorením základov vlastných inštitúcií a zlepšením sociálno-hospodárskych a bezpečnostných rámcov.
<P>
Treba však poznamenať, že pre Európsku úniu je naďalej prioritou zasahovať v tejto krajine. V roku 2010 preto Rada poskytla Sudánu špeciálny príspevok vo výške 150 miliónov EUR na roky 2011 až 2013. Európska únia musí zmobilizovať celú paletu nástrojov, ktoré má k dispozícii, aby podporila južný Sudán v tejto chúlostivej etape po referende. Zároveň musíme zachovať vyvážený prístup pri komunikácii so severnou a južnou časťou krajiny, pričom osobitnú pozornosť musíme venovať juhu z hľadiska budovania inštitúcií a riadenia.
<P>
Pomoc Európskej únie Južnému Sudánu by mala zodpovedať tomu, čo dokáže tento nový štát účinne využiť. Musíme zabrániť tomu, aby sa budúce finančné toky do Džuby využili nesprávne a aby prispeli k existujúcej vysokej miere korupcii, čo by bol ešte horší prípad.
<SPEAKER ID="154" NAME="Lena Ek" AFFILIATION="ALDE">
(SV) Sudán momentálne prechádza veľmi citlivou etapou pred dňom nezávislosti 9. júla, keď sa rozdelí na dva štáty. Je mimoriadne dôležité, aby EÚ naďalej poskytovala pomoc a aby túto pomoc nasmerovala do budovania inštitúcií, ktoré sú pre dobre fungujúci nezávislý štát potrebné. Všetci vieme, že situácia okolo Afrického rohu je extrémne chúlostivá, vieme, že existujú problémy súvisiace s demokratickými tradíciami, vieme, že situácia žien je neuveriteľne ťažká, a vieme, že existujú problémy s pirátmi.
<P>
V tejto súvislosti by som tiež chcela zdôrazniť, aké je dôležité, aby ľudia mohli uplatňovať svoje ľudské práva a aby mohli hovoriť a prejavovať svoje názory slobodne. Platí to pre celý Africký roh a najmä pre švédskeho občana Dawita Isaaka, ktorý je uväznený v Eritrei. Celý tento región potrebuje demokratický vývoj a podporu od Európskej únie.
<SPEAKER ID="155" NAME="Hannu Takkula" AFFILIATION="ALDE">
(FI) Na tomto mieste by som chcel povedať, že je veľmi dôležité, aby Európska únia zabezpečila podporu mieru a nezávislosti týchto dvoch štátov. Skutočnosť je taká, že odkedy Sudán v roku 1956 získal svoju nezávislosť, Sudán a Južný Sudán sú po celý čas vo vojne - v občianskej vojne. Preto je teraz po referende - v ktorom viac než 98 % obyvateľov požadovalo nezávislosť pre Južný Sudán - veľmi dôležité, aby tento mierový proces a proces nezávislosti napredoval.
<P>
Našou úlohou ako Európanov je evidentne podporovať demokraciu, ľudské práva a slobodu názoru, teda naše základné hodnoty. V tejto súvislosti je dôležité, aby sme intenzívne pracovali na posilnení týchto demokracií a nezávislosti Južného Sudánu.
<SPEAKER ID="157" NAME="Salvatore Iacolino" AFFILIATION="PPE">
(IT) Niet pochýb o tom, že uznesenie, ktoré sme dnes prijali, je dôležitým znamením spolupráce a posilnených vzťahov medzi Európskou úniou a Ruskom. Týka sa hospodárskeho riadenia, spoločných priestorov spolupráce v oblasti bezpečnosti, spravodlivosti a slobody a boja proti organizovanému zločinu pri súčasnom zaistení nedotknuteľných práv.
<P>
Severná Afrika a Blízky východ si vyžadujú spoločný prístup a sme presvedčení, že v tejto súvislosti môže Rusko zohrávať rozhodujúcu úlohu.
<P>
Táto dohoda o partnerstve a spolupráci pripravená na samit v dňoch 9. až 10. júna bude môcť slúžiť ako dôležité politické usmernenie pri posilnení tejto spolupráce, pričom veríme, že to prinesie členstvo Ruska v Svetovej obchodnej organizácii a tiež podnieti liberalizáciu vízového režimu. Rusko musí medzitým naplno plniť svoje úlohy, a to najmä v oblasti ľudských práv.
<SPEAKER ID="158" NAME="Ville Itälä" AFFILIATION="PPE">
(FI) Prijali sme mimoriadne dôležitý dokument a považujem za rozhodujúce pokračovať v dialógu s Ruskom. Rusko je pre nás dôležitým susedom a čím lepšie budú naše vzťahy, tým lepšie to bude pre všetkých. Chcel by som sa zamerať na tému zrušenia vízovej povinnosti. Osobne to považujem za dôležitý cieľ, ale pravdepodobne by sme mali napredovať pomaly. Ako zástupca susediacej krajiny vám môžem povedať, že by sme sa nemali príliš ponáhľať, kým nebudeme mať readmisné dohody, ktoré budú fungovať. Je zrejmé, že v Rusku musia zaistiť, aby ľudia už nemohli viac získať dvojakú totožnosť, ktorú si predtým mohli zakúpiť. Namiesto toho musí Rusko tieto veci riadne vyriešiť, aby sme mohli pristúpiť k zrušeniu vízovej povinnosti. Preto nie je nutné tieto veci uponáhľať.
<SPEAKER ID="159" NAME="Sergio Paolo Francesco Silvestris" AFFILIATION="PPE">
(IT) Chcel by som zdôrazniť, že na dvojstrannom samite, ktorý sa koná dnes a zajtra, bude na programe dôležitá téma, ktorá však, zdá sa, nie je uvedená v našom spoločnom uznesení. Inými slovami, myslím si, že tento samit by mohol zatieniť rozpor týkajúci sa zákazu dovozu zeleniny z Európy v dôsledku baktérie E coli.
<P>
Podobne ako to predtým uviedla Komisia, tiež považujem za absurdné, že Rusko uvalí embargo na výrobky, ktoré konzumujeme každý deň a ktoré dôkladne kontrolujeme. Myslím si, že reakcia Ruska je skôr politickým ťahom podobným mnohým, ktoré sme zažili v minulosti. Domnievam sa, že s mojimi názormi na tento problém vrátane toho, že vystupujem ako člen Výboru pre poľnohospodárstvo a rozvoj vidieka, sa stotožnia aj kolegovia poslanci.
<P>
Preto si myslím, že by bolo dobré na samite riešiť aj tento problém a tiež požiadať Rusko, aby okamžite zrušilo tento neprimeraný a neoprávnený zákaz dovozu zeleniny z Európskej únie, ktorý navyše vôbec nie je v súlade so zásadami stanovenými Svetovou obchodnou organizáciou (WTO), najmä ak vezmeme do úvahy, že Rusko je kandidátom na vstup do WTO.
<P>
Ruský premiér Putin už oznámil, že Rusko zákaz nezruší, kým Európska únia neposkytne podrobnosti týkajúce sa zdroja nákazy E coli.
<SPEAKER ID="160" NAME="Marek Józef Gróbarczyk" AFFILIATION="ECR">
(PL) Normy platné v Rusku sa úplne odlišujú od tých, ktoré sa používajú v Európskej únii. Stačí spomenúť otázky ľudských práv a práva na združovanie a bezohľadné využívanie prírodných zdrojov na vyvíjanie politického tlaku na ďalšie krajiny, ako napríklad na štáty Európskej únie. Jasným príkladom je stavba plynovodu Nord Stream. Prebiehajúce rokovania sú skúškou pre Európsku úniu a pozície, ktorú zaujmeme v budúcnosti - pozície partnera alebo klienta.
<SPEAKER ID="161" NAME="RadvilMorkūnaitė-Mikulėnien" AFFILIATION="PPE">
(LT) Politiky prezidenta Lukašenka ho s celou jeho krajinou dotlačili do hlbokej izolácie vo vzťahu k Západu. Rusko sa to rýchlo chystá využiť a plánuje prevziať strategické a najziskovejšie bieloruské spoločnosti výmenou za úvery. Už teraz prebiehajú rozhovory o spoločnej mene (ruskom rubli).
<P>
Nadchádzajúci samit EÚ - Rusko by sa mal využiť na to, aby sa pozornosť venovala situácii v Bielorusku. Nehovorím pritom o rokovaniach s Ruskom o Bielorusku, pretože to by viedlo k záveru, že Rusko má nejaké špeciálne práva na túto krajinu. Musíme však Rusko na najvyššej úrovni varovať, že je neprípustné posilňovať svoj vplyv v susediacej krajine na základe využívania situácie a rokovania s autoritatívnym režimom, ktorý nezastupuje ľudí. Len bieloruský ľud sám môže dospieť k rozhodnutiu o integračných procesoch krajiny a len za podmienok demokratického sebaurčenia.
<SPEAKER ID="162" NAME="Peter Jahr" AFFILIATION="PPE">
(DE) Myslím si, že sa môžeme dlho naťahovať o tom, aký pokrok urobilo Rusko na ceste k demokracii. Z nášho hľadiska, samozrejme, vidíme mnoho problémov. Na druhej je však vždy lepšie rozvíjať našu spoluprácu s Ruskom, a to najmä keď vyzývame Rusko, aby dodržiavalo ľudské práva alebo zlepšilo environmentálne práva, už len pre jeho veľkosť. Ak sa nám podarí zaistiť, že spolupráca bude priateľská, ale tiež seriózna, a ak nezabudneme predložiť legitímne požiadavky a poukázať na legitímne nedostatky, urobíme krok správnym smerom, a to nielen z hľadiska spolupráce medzi Európu a Ruskom, ale aj z hľadiska ľudských práv, čo je najdôležitejšie. Veď napokon ide o zlepšenie situácie ľudí v Rusku.
<SPEAKER ID="163" NAME="Lena Ek" AFFILIATION="ALDE">
(SV) Uznesenia ako toto vždy využívajú mimoriadne diplomatický jazyk. Myslím si, že tentoraz sme boli v našom posúdení vzťahov s Ruskom príliš mierni. Vieme, že situácia v oblasti ľudských práv v Rusku vôbec nie je dôstojná, a vieme, že je takmer nemožné, aby ľudia slobodne vyjadrili svoje politické názory. Takisto vieme, že vo väzení je veľa ľudí presne preto, že sa pokúsili uplatňovať svoje ľudské práva. To je neprípustné.
<P>
Myslím si, že aj výber slov vo vzťahu k energetickej politike je až príliš chabý. Skutočnosť je taká, že kritériá, ktoré sme stanovili v oblasti klímy a životného prostredia, sa musia vzťahovať aj na ropu alebo plyn dovážaný z Ruska. Nórsku, ktoré dováža plyn do EÚ, sme stanovili mimoriadne náročné požiadavky a presne tie isté požiadavky by mali platiť aj pre Rusko.
<SPEAKER ID="164" NAME="Anneli Jäätteenmäki" AFFILIATION="ALDE">
(FI) Rusko je dôležitým partnerom EÚ a EÚ by mohla zo vzťahov s Ruskom získať ešte viac, ak by medzi samitmi prevládal skutočne strategický a dostatočne asertívny prístup. Až potom by sme dosiahli výsledky.
<P>
Treba zvážiť tri otázky. Po prvé je tu členstvo Ruska v Svetovej obchodnej organizácii. Vstup Ruska do WTO a voľný obchod sú v záujme EÚ aj Ruska. Podstatnými prvkami pokrokového rozvoja Ruska je vývoj v investičnej oblasti a právneho štátu.
<P>
Po druhé majú EÚ a Rusko spoločný záujem o arktický región a tento záujem je dôležitý. EÚ musí posilniť svoju politiku pre Arktídu. Po tretie je zrušenie vízovej povinnosti medzi EÚ a Ruskom správnym cieľom. Rusko by však malo výrazne zlepšiť svoje hraničné kontroly a postupy a v tejto súvislosti podporujem tento veľmi praktický prístup.
<P>
(potlesk)
<SPEAKER ID="166" NAME="Sergio Paolo Francesco Silvestris" AFFILIATION="PPE">
(IT) Pri hľadaní informácií o tejto téme som si uvedomil, že vzhľadom na veľkosť krajiny ide paradoxne o otázku osobitného záujmu v Švajčiarsku, kde je skutočne veľa informácií a veľmi veľa publikácií na túto tému, zatiaľ čo z Európy prichádza oveľa menej informácií.
<P>
Nie je to náhoda, že tento problém aj po vykonávaní smernice 2006/114/ES naďalej zasahuje mnoho podnikov, najmä malých a stredných, a spotrebiteľov v celej Európe. Ako sa uvádza v jednom z odsekov uznesenia, predložených bolo vyše 400 petícií, a preto v Parlamente znovu diskutujeme o tejto téme.
<P>
Problém spočíva v tom, že stále vznikajú prípady obchodníkov, ktorí nevedomky podpíšu zmluvy vo veľkej hodnote o zapísaní do obchodných adresárov. Tí, ktorí len zbežne preletia očami formuláre a podpíšu ich bez rozmýšľania a bez podrobného preskúmania, môžu byť nepríjemne prekvapení, ako draho ich to vyjde.
<P>
V posledných rokoch sa obchodné praktiky podobné tej, ktorú som práve opísal, výrazne rozšírili po celej Európe. Pri súčasnom stave práva je ťažké účinne proti nim bojovať. Toto ráno som hlasoval za najmä preto, aby som pomohol malým a stredným podnikom, ktoré výrazne prispievajú do nášho hospodárskeho systému.
<SPEAKER ID="167" NAME="Peter Jahr" AFFILIATION="PPE">
(DE) Som veľmi rád, že sme dnes hovorili o adresárových spoločnostiach a ich praktikách. Pre Európsku úniu je to veľmi dôležitá téma. Napriek tomu, že Výbor pre petície na tejto téme intenzívne pracuje od roku 2008, zatiaľ sme sa nedočkali žiadneho výrazného zlepšenia.
<P>
Rád by som vysvetlil, prečo je situácia v Nemecku taká ťažká. V Nemecku je povinným a bežným postupom, že právnická osoba pri svojom založení zaregistruje svoju adresu do online adresára. Každý, kto zaregistruje svoju spoločnosť, dostane v reakcii na to osem až 10 listov. Je pravdepodobné, že jeden z nich bude oprávnený a ostatné budú zbytočné. Ak v tomto období zakladania spoločnosti, keď máte veľa práce a musíte prekonať veľa byrokracie, odpoviete na nesprávny list a vyplníte nesprávny formulár, zistíte, že ste podpísali zmluvu a dostanete účet až na 1 000 EUR.
<P>
Preto by som chcel znovu vyzvať Komisiu, aby zvážila celoeurópsky zákaz týchto zavádzajúcich obchodných adresárov.
<SPEAKER ID="168" NAME="Lena Ek" AFFILIATION="ALDE">
(SV) Všeobecne v tomto Parlamente venujeme problémom malých podnikov až príliš málo času. Bol vymyslený nový typ podvodu, pri ktorom sú malé podniky vlákané do inzercie v rôznych typoch adresárov. Keď potom zistia, že šlo o podvod, dostanú žiadosť o zaplatenie. Faktúru potom dostane agentúra na vymáhanie dlhov a suma rastie a za veľmi krátky čas sa zvýši na trojnásobok a dokonca až desaťnásobok.
<P>
Posledný vývoj udalostí je taký, že tieto veľké podvodné spoločnosti teraz prevádzkujú svoju činnosť cez hranice a pre jednotlivé malé podniky je takmer nemožné dočkať sa spravodlivosti. Namiesto toho ich naháňajú agentúry vymáhajúce dlhy a oni nemajú možnosť zastaviť to, ohlásiť to ani nechať zadržať osobu zodpovednú za tento zločin.
<P>
V realite to znamená, že sa musí posilniť spolupráca medzi európskymi policajnými zbormi, pretože musíme byť schopní zachytiť tieto veľké cezhraničné modely. Nejde totiž o malé podvody, ale o veľké organizované kruhy podvodnej činnosti, ktorej objem dosahuje mimoriadne veľké sumy až do miliónov eur. Je to preto dobré uznesenie, aj keď je až príliš slabé a máme záujem o väčšie posilnenie európskej spolupráce.
<SPEAKER ID="170" NAME="Hannu Takkula" AFFILIATION="ALDE">
(FI) Vážený pán predsedajúci, žiadal som o vystúpenie v rozprave o Rusku a azda mi dovolíte povedať k nej niekoľko slov, aj keď sme už túto tému prešli. Myslím si, že je veľmi dôležité angažovať sa v dialógu s Ruskom. Potrebujeme stretnutia na vysokej úrovni, ale ako Európania si v tejto súvislosti musíme pamätať, aká je hlavná úloha Európskej únie. Našou úlohou je v rozhovoroch s Rusmi podporiť demokraciu, ľudské práva a slobodu názoru. Tieto základné hodnoty musíme zdôrazňovať.
<P>
Keď hovoríme o zrušení vízovej povinnosti, ide o budúci cieľ, pretože teraz je prioritou rozvoj demokracie v Rusku. Nechajme Rusko, aby sa rozvíjalo a vydalo sa na cestu za demokraciou, aby v dôsledku toho rešpektovalo ľudské práva a uplatňovalo zásady právneho štátu, a potom sa môžeme vrátiť k téme zrušenia vízovej povinnosti.
<SPEAKER ID="172" NAME="Martin Kastler" AFFILIATION="PPE">
(DE) Vážený pán predsedajúci, dámy a páni - tých niekoľko, čo vás tu zostalo -, vážení návštevníci Európskeho parlamentu, na záver by som chcel spomenúť niekoľko stručných poznámok na tému klamlivých adresárových spoločností.
<P>
Hlasoval som za toto uznesenie, pretože pre nás v Európskej únii je dôležité zaujať k tomu jasné stanovisko. Ide o súčasť organizovaného zločinu v Európe, do ktorého sú zapojené podvodné spoločnosti zarábajúce na ľuďoch a malých a stredných spoločnostiach prostredníctvom internetu. Musíme vynaložiť všetko úsilie a zabrániť tomu, aby sa to dialo. Komisia vystúpila s mnohými prejavmi, v ktorých vyzývala na skutočnú podporu pre malé a stredné podniky a na obmedzenie veľkej byrokracie. Jedným z dôležitých prvkov je zastaviť tento typ organizovaného zločinu. Toto uznesenie je krokom správnym smerom, ale len malým. Musíme konať, a preto vyzývam všetkých, aby pokračovali v tejto práci, a to nielen tých poslancov, ktorí tu nie sú prítomní, ale všetkých nás, ktorí zastupujeme občanov Európy v Parlamente.
<SPEAKER ID="173" NAME="Syed Kamall" AFFILIATION="ECR">
Chcel by som povedať, že súhlasím s predchádzajúcim rečníkom. Celkom často sa zdá, že bez ohľadu na problém je odpoveďou tohto miesta viac EÚ a viac regulácie. Harmonizácia verzus vzájomné uznávanie, stanovené zmluvné právo EÚ, ktoré pridáva administratívnu záťaž malým podnikom. No pritom by sme sa v skutočnosti mali sústrediť na to, aby EÚ fungovala lepšie. Bez ohľadu na vaše názory na EÚ, bez ohľadu na to, či sa staviate skepticky k ďalšej integrácii, alebo či chcete viac Európy, mali by sme sa zamerať na to, aby EÚ a vnútorný trh fungovali lepšie, ale tiež na riešenie cezhraničných podvodov.
<P>
Už celé roky, čo som poslancom EP, dostávam listy a e-maily od svojich voličov, ktorí boli nevedomky oklamaní, aby sa zaregistrovali v obchodnom adresári, a potom dostali faktúru na značne veľkú sumu peňazí. Namiesto zameriavania sa na všetko, čo sme riešili tento týždeň, by sme sa radšej mali uistiť, že EÚ funguje lepšie. Sústreďme sa na obmedzenie administratívnej záťaže pre malé a stredné podniky a pomôžme občanom EÚ, ktorých zasiahol tento cezhraničný podvod.
<P>
Písomné vysvetlenia hlasovania
<SPEAKER ID="175" NAME="Laima Liucija Andrikien" LANGUAGE="LT">
Hlasovala som za toto uznesenie o Sudáne a Južnom Sudáne: o situácii po referende v roku 2011. Referendum v južnej časti Sudánu sa konalo v dňoch 9. až 15. januára 2011 a drvivá väčšina občanov v ňom hlasovala za vytvorenie nezávislého štátu Južný Sudán, ktorý má oficiálne oznámiť svoju nezávislosť 9. júla 2011. Tento deň sa zhoduje s dátumom ukončenia platnosti komplexnej mierovej dohody (CPA). Pre Južný Sudán to bude veľmi dôležitý deň, pretože vytvorenie nového štátu povedie k vzniku mnohých náročných úloh. Vítam výzvu v uznesení, aby orgány Južného Sudánu podporovali rozvoj Južného Sudánu ako moderného, pluralistického, demokratického štátu založeného na zásadách právneho štátu a dodržiavajúceho ľudské práva, najmä práva žien a detí, a prednosť práva občanov zvoliť si vládu v riadnych slobodných voľbách. Aj keď má Južný Sudán zásoby prírodného bohatstva, akým sú ropa, meď, železo, ako i lesy a úrodná pôda, veľká väčšina jeho obyvateľstva žije v chudobe, krajina má v celosvetovom meradle jednu z najvyšších mier detskej úmrtnosti a ukazovatele v oblasti vzdelávania patria medzi najnižšie na svete. Vyzývam preto budúcu vládu Južného Sudánu, aby okamžite prijala potrebné opatrenia a pomohla zaručiť príjem aspoň na úrovni životného minima, sociálne zabezpečenie a predovšetkým bezpečnosť pre obyvateľov Južného Sudánu.
<SPEAKER ID="175" NAME="Sophie Auconie" LANGUAGE="FR">
Som si istá, že Európska únia bude musieť zohrávať dôležitú úlohu v boji proti chudobe a pri obnove sudánskeho hospodárstva. Chcela by som preto poukázať na význam zachovania humanitárnej pomoci Únie pre Sudán a Južný Sudán.
<SPEAKER ID="175" NAME="Zigmantas Balčytis" LANGUAGE="LT">
Hlasoval som za toto uznesenie. Referendum v južnej časti Sudánu sa konalo v dňoch 9. až 15. januára 2011, pričom drvivá väčšina hlasovala za vytvorenie nezávislého štátu Južný Sudán. Očakáva sa, že Južný Sudán formálne vyhlási svoju nezávislosť 9. júla 2011. Európsky parlament v plnej miere rešpektuje výsledky referenda ako prejav demokratickej vôle ľudí Južného Sudánu. Vítam výzvu Európskeho parlamentu, aby vláda Južného Sudánu v záujme obyvateľstva zaviedla politiky v oblasti zahraničných investícií tak, aby zahraničné investície do prírodných zdrojov prispievali k rozvoju národného hospodárstva s cieľom bojovať proti chudobe. Peniaze vyčlenené Európskou úniou na rozvojovú pomoc by sa mali využiť na podporu základných služieb, predovšetkým vzdelávania, zdravotníctva, poľnohospodárstva, potravinovej bezpečnosti a budovania inštitucionálnych kapacít, aby sa zaistil vývoj Južného Sudánu ako moderného, pluralistického a demokratického štátu založeného na zásadách právneho štátu a dodržiavajúceho ľudské práva.
<SPEAKER ID="175" NAME="Izaskun Bilbao Barandica" LANGUAGE="ES">
Hlasovala som za uznesenie, pretože podporujem Sudán a Južný Sudán a blahoželám im k vývoju po referende, ktoré pomôže vybudovať demokratický štát v mieri s prosperitou a bezpečnosťou a s dodržiavaním ľudských, sociálnych a hospodárskych práv v oboch krajinách. Preto žiadame obe strany, aby iniciovali konštruktívny dialóg s cieľom mierovo vyriešiť situáciu v oblasti Abyei, ako aj problémy, o ktorých stále treba rokovať, ako napríklad rozdelenie príjmov z ropy, určenie hraníc a prerozdelenie dlhu. Na tento účel musí EÚ sprístupniť potrebné prostriedky obom krajinám, aby podporila sociálne služby ako vzdelávanie, zdravotníctvo, poľnohospodárstvo, potravinová bezpečnosť a budovanie inštitucionálnych kapacít, a tiež by mala zachovať túto humanitárnu pomoc pre obe krajiny aj po 9. júli, teda po dni, keď Južný Sudán oficiálne získa svoju nezávislosť.
<SPEAKER ID="175" NAME="Mara Bizzotto" LANGUAGE="IT">
Úprimne vítam uznesenie Parlamentu o Sudáne a Južnom Sudáne, v ktorom EP opakuje, že v plnej miere rešpektuje referendum z januára 2011 potvrdzujúce nezávislosť Južného Sudánu. Toto uznesenie teda vyjadruje podporu zásady sebaurčenia ľudu a uznáva právo kresťanskej komunity v južnej časti Sudánu vytvoriť si samostatný štát bez vplyvu moslimskej väčšiny. Tento dokument zdôrazňuje, že je potrebné, aby dva nové štáty vytvorené rozdelením Sudánu vzájomne uznali svoju zvrchovanosť, a naliehavo vyzýva na prijatie opatrení, ktoré majú pomôcť konsolidovať a stabilizovať ich smerovanie k demokracii, dodržiavaniu ľudských práv a vzájomnému uznávaniu. Keďže obrana zásady sebaurčenia ľudu a ochrana kresťanských menšín na svete sú základnými prvkami politickej teórie strany Lega Nord, môžem jedine prejaviť svoju podporu tohto uznesenia.
<SPEAKER ID="176" NAME="John Bufton" AFFILIATION="EFD">
písomne. - Hlasoval som proti poskytnutiu vonkajšej pomoci Južnému Sudánu vo výške 200 miliónov EUR v rámci rozvojovej spolupráce s cieľom pomôcť tejto krajine riešiť mnohé humanitárne a sociálno-hospodárske problémy súvisiace s obmedzenou možnosťou riadenia a politickou krehkosťou. Samotná EÚ je nedemokratickou inštitúciou a skutočne si myslím, že by nemala mať program zahraničnej politiky. Preto nemôžem podporiť jej aktivity voči akejkoľvek tretej krajine. Spojené kráľovstvo patrí medzi najväčších darcov zahraničnej pomoci na svete.
<P>
Je rozhodujúce, aby zahraničná pomoc a zahraničná politika zostali v kompetencii jednotlivých členských štátov a aby neboli diktované na úrovni EÚ, aj keď príjemca túto pomoc skutočne potrebuje a je primeraná. Ak dovolíme EÚ, aby vytvárala program zahraničnej politiky, dostaneme sa do situácie týkajúcej sa tretej krajiny, ktorá bude rozdeľovať členské štáty a ku ktorej sa Únia ako celok nebude stavať jednomyseľne. Takáto činnosť na úrovni EÚ dláždi cestu k zvýšenej kompetencii v oblasti vonkajšej činnosti, s čím dôrazne nesúhlasím.
<SPEAKER ID="176" NAME="Maria Da Graça Carvalho" LANGUAGE="PT">
S ohľadom na reakciu Parlamentu na situáciu v Sudáne po referende v roku 2011, v ktorom sa obyvateľstvo rozhodlo pre nezávislosť Južného Sudánu od 9. júla, považujem návrh uznesenia predloženého Poslaneckým klubom Európskej ľudovej strany (kresťanských demokratov) za skutočne veľmi vhodný. Domnievam sa, že predstavuje lepší prístup k politickej situácii, ktorej čelíme, ako aj k vzťahom s inými africkými krajinami.
<SPEAKER ID="176" NAME="Diogo Feio" LANGUAGE="PT">
Referendum, ktoré sa konalo v Sudáne, malo za cieľ ukončiť všeobecné násilie, ktoré proti sebe stavalo obyvateľstvo severu a juhu krajiny. Vzhľadom na výsledky referenda obyvatelia Južného Sudánu jednoznačne podporujú nezávislosť, čo mnoho rokov opakovane vyhlasovali. Náš poslanecký klub tento problém a najmä situáciu v Darfúre monitoroval počas niekoľkých parlamentných schôdzí a úspešne podporil kandidatúru sudánskeho právnika Sáliha Mahmúda Usmána na Sacharovovu cenu za rok 2007. Udelením tejto ceny sa sledoval cieľ ešte väčšieho zviditeľnenia neskrývaných ukrutností páchaných v rámci genocídy v tejto krajine a uznania mierovej práce tých, ktorí napriek všetkému nevzdali svoj boj za mier, solidaritu a ľudské práva. Ocenenie pána Usmána, žiaľ, nestačilo na to, aby medzinárodné spoločenstvo podniklo žiaduce a naliehavé kroky na konfrontovanie opakovaného a závažného porušovania ľudských práv zaznamenaného v Sudáne. Dúfam, že pred rozdelením aj po ňom dokážu obe strany rešpektovať to, na čom sa dohodli, vybudovať dve mierové krajiny, dostať svoje obyvateľstvo z chudoby a podporiť dobré susedské vzťahy. A Európska únia k tomu možno bude môcť prispieť.
<SPEAKER ID="176" NAME="José Manuel Fernandes" LANGUAGE="PT">
Konečné výsledky referenda z 9. januára 2011 o sebaurčení Južného Sudánu potvrdili, že drvivá väčšina voličov je odhodlaná vytvoriť nezávislý štát. Podľa medzinárodných pozorovateľov EÚ toto referendum, ktorého výsledky oznámila komisia pre referendum v južnej časti Sudánu a potvrdila vláda Sudánu, prebehlo nestranne.
<P>
Obhajujem preto rešpektovanie výsledkov referenda ako prejavu demokratickej vôle ľudí južnej časti Sudánu a naliehavo vyzývam Sudán a Južný Sudán, aby sa zaviazali aktívne podporovať demokratické riadenie a zabezpečiť v oboch krajinách trvalý mier, bezpečnosť a prosperitu. Poskytnutie vonkajšej pomoci považujem za veľmi dôležité a vítam rozhodnutie Rady z 23. mája 2011 o vyčlenení sumy 200 miliónov EUR na rozvojovú spoluprácu v Južnom Sudáne so zámerom prispieť k nezávislosti miestnych komunít, zabezpečiť základné potreby ľudí a riešiť neexistujúce ľudské zdroje a infraštruktúru.
<SPEAKER ID="176" NAME="Ilda Figueiredo" LANGUAGE="PT">
Ako sme pred časom varovali, nezávislosť Kosova sa stala nebezpečným precedensom vo vzťahu k imperialistickým zásahom pri vytváraní umelých štátov v súlade s geostrategickými záujmami prístupu k trhom, prírodným zdrojom a pracovnej sile a ich kontrole.
<P>
Prípad Južného Sudánu je vo všetkom podobný prípadu Kosova. Konkrétne sa tu konalo referendum, financované a podporované rôznymi mocnosťami, ktoré čiastočne požadovalo nezávislosť tak, ako im to vyhovovalo, a bez toho, aby sa k tomu mohlo vyjadriť zvyšné obyvateľstvo tejto krajiny. V južnej časti Sudánu sú navyše veľké zásoby ropy, čo je pre veľký medzinárodný kapitál podstatné.
<P>
Súčasná situácia s novými konfliktmi v Sudáne a v celom regióne a so spormi týkajúcimi sa stanovenia hraníc ukazuje, že umelé vytvorenie tejto krajiny nevyrieši žiadne z existujúcich problémov ani nezlepší životnú úroveň miliónov Sudáncov, ale že skôr podnieti ďalšie rozpory a konflikty.
<P>
Po tom, čo veľké imperialistické mocnosti konečne rozkúskovali africký kontinent podľa svojich záujmov, všetko ukazuje na to, že sa proces opätovne začal v Južnom Sudáne, čo povedie k ďalším vojnám a utrpeniu už beztak ťažko skúšaného obyvateľstva Afriky.
<SPEAKER ID="176" NAME="Monika Flašíková Beňová" AFFILIATION="S&amp;D">
písomne. - (SK) Po osamostatnení, ktoré má nastať presne o mesiac, bude Južný Sudán musieť čeliť hneď niekoľkým humanitárnym a sociálno-ekonomickým problémom. Pomoc od okolitých krajín na podporu Južnému Sudánu bude v boji proti chudobe, na posilnenie miestnych spoločenstiev a na urýchlenie prínosu výhod mieru pre obyvateľstvo dlhý čas ešte dôležitejšia ako doteraz.
<P>
V období bezprostredne po referende, kým krajina bude mať prístup k viacstranným finančným zdrojom, hrozí, že vznikne medzera vo financovaní v dôsledku čoho bude Južný Sudán veľmi zraniteľný a do veľkej miery ohrozený štátnym kolapsom. Je preto podľa môjho názoru nevyhnutné, aby Európska únia spravila všetko, čo je v jej silách, v snahe pomôcť Sudáncom preklenúť toto kritické obdobie a zabrániť tak hroziacej humanitárnej katastrofe. Pretože iba ak v krajine zavládne dôvera v mierovú budúcnosť, môže sa v nej začať systematicky pracovať na dosahovaní rozvojových cieľov.
<SPEAKER ID="176" NAME="Juozas Imbrasas" LANGUAGE="LT">
Vítam tento dokument, pretože vyzýva orgány Južného Sudánu, aby podporovali rozvoj Južného Sudánu ako moderného, pluralistického, demokratického štátu založeného na zásadách právneho štátu a dodržiavajúceho ľudské práva, najmä práva žien a detí, a prednosť práva občanov zvoliť si vládu v riadnych slobodných voľbách, pričom bude v ústave a právnych predpisoch zakotvená ochrana slobody pohybu, sloboda združovania a sloboda vyjadrovania politických názorov.
<SPEAKER ID="176" NAME="David Martin" AFFILIATION="S&amp;D">
písomne. - Hlasoval som za toto uznesenie, ktoré vyzýva obe strany v Sudáne, aby počas obdobia do vyhlásenia nezávislosti 9. júla 2011 predstavili konkrétne plány vytvorenia alebo reformy svojich inštitúcií, aby tak od daného dátumu mohli oba štáty riadne existovať. Vyzýva tiež delegácie EÚ v Sudáne a Južnom Sudáne, aby aktívne rozšírili a vykonali odporúčania poslednej volebnej pozorovateľskej misie EÚ a pozorovateľskej misie EÚ na referende.
<SPEAKER ID="176" NAME="Clemente Mastella" LANGUAGE="IT">
Rešpektujeme výsledky referenda o nezávislosti južnej časti Sudánu, ktoré majú nadobudnúť platnosť 9. júla 2011, ako prejavu demokratickej vôle Sudáncov. Dúfame, že politické orgány podporia rozvoj moderného, pluralistického, demokratického štátu založeného na zásadách právneho štátu a dodržiavajúceho ľudské práva, že budú podporovať prednosť práva občanov zvoliť si vládu v riadnych slobodných voľbách a ochranu slobody pohybu, združovania a slobody vyjadriť svoje politické presvedčenie. Súhlasíme aj s tým, aby sa všetky strany zapojili do trvalého a konštruktívneho dialógu s cieľom riešiť problémy po referende vrátane spoločných hraníc, dohôd o občianstve pre občanov na severe i juhu a rozdelenia príjmov z ropy. Napokon súhlasíme aj s tým, že je potrebné vyčleniť nové európske finančné prostriedky na podporu základných služieb, predovšetkým vzdelávania, zdravotníctva, poľnohospodárstva, potravinovej bezpečnosti a budovania inštitucionálnych kapacít. EÚ musí zachovať svoju humanitárnu pomoc pre Sudán a Južný Sudán aj po 9. júli 2011, pričom všetky politické strany musia spolupracovať tak, aby v plnej miere zastupovali všetkých ľudí krajiny a aby pomohli vybudovať stabilné a demokratické politické inštitúcie.
<SPEAKER ID="176" NAME="Nuno Melo" LANGUAGE="PT">
Konflikty v Sudáne a najmä v regióne Dárfúr si za roky vyžiadali mnoho obetí, predovšetkým medzi najviac znevýhodnenými ľuďmi. Dúfajme, že toto referendum prinesie ukončenie konfliktu a že konečne začneme proces smerujúci k trvalému mieru. EÚ bude zohrávať dôležitú úlohu v budúcom rozvoji tohto regiónu a pri zabezpečovaní mieru v tomto regióne sa tejto dôležitej úlohy nemôže zrieknuť.
<SPEAKER ID="177" NAME="Louis Michel" LANGUAGE="FR">
Bezpečnostná situácia v oblasti Abyei je veľmi znepokojivá. Chcel by som nabádať zúčastnené strany, aby sa zapojili do mierového dialógu a znovu začali rokovať s Africkou úniou. Chcel by som tiež vyzvať na uskutočnenie referenda, ako to vymedzuje komplexná mierová dohoda (CPA). Sever aj juh budú musieť pracovať na vyriešení niekoľkých kritických otázok, o ktorých sa nijako nerozhodlo, ako napríklad vytýčenie hraníc medzi dvomi krajinami, rozdelenie príjmov z ropy, používanie ropovodov, téma občianstva a usporiadanie konzultácií s verejnosťou v Modrom Níle a Južnom Kordofáne. Podpora Južného Sudánu musí byť jednou z našich priorít. Chceli by sme vyzvať jeho predstaviteľov, aby podpísali a ratifikovali Dohodu z Cotonou, ktorá Južnému Sudánu otvorí dvere k novým možnostiam spolupráce. Takisto chceme Južný Sudán vyzvať, aby spoločne s Chartúmom zaviedli pluralistickú a multietnickú demokraciu a nezávislú občiansku spoločnosť, v ktorej bude popri zákonodarných a výkonných orgánoch zohrávať kľúčovú úlohu súdnictvo. Tešíme sa, že po podpísaní a ratifikácii Dohody z Cotonou v rámci spoločného parlamentného zhromaždenia budeme môcť uvítať predstaviteľov parlamentu Južného Sudánu. Musíme naďalej pozorne vnímať aj severnú časť, ktorú nesmieme ignorovať ani diplomaticky izolovať.
<SPEAKER ID="177" NAME="Alexander Mirsky" AFFILIATION="S&amp;D">
písomne. - Referendum v južnej časti Sudánu sa konalo v dňoch 9. až 15. januára 2011, pričom drvivá väčšina hlasovala za vytvorenie nezávislého štátu Južný Sudán. Dohodu o uskutočnení referenda uzavreli vláda Sudánu a separatisti z juhu krajiny v roku 2005 po 20 rokoch občianskej vojny.
<P>
Vládne orgány zastupujúce sever podpísali komplexnú mierovú dohodu s podmienkou, že otázku sebaurčenia južnej časti Sudánu vyrieši referendum. Keďže sa situácia v tomto regióne nedávno výrazne zhoršila, pomocou tohto uznesenia vyzývame vládu Južného Sudánu, aby zaistila demokraciu v krajine a demilitarizovala svoje územia.
<P>
Takisto znovu opakujeme význam zabezpečenia humanitárnej pomoci pre Sudán aj Južný Sudán a vyzývame medzinárodných veriteľov, aby zmiernili dlh Sudánu a Južného Sudánu. Chcel by som tiež dodať, že je potrebné posilniť monitorovanie, nasadiť viac odborníkov, poskytnúť regiónu finančnú pomoc a zabezpečiť bezplatné vysokoškolské vzdelávanie pre talentovaných mladých ľudí na univerzitách EÚ. Hlasoval som za prijatie tohto uznesenia.
<SPEAKER ID="177" NAME="Andreas Mölzer" LANGUAGE="DE">
V referende, ktoré sa konalo v januári tohto roka, ľudia z južnej časti Sudánu hlasovali drvivou väčšinou za nezávislosť a odčlenenie od severnej časti Sudánu. Je dôležité, aby EÚ bez akýchkoľvek obmedzení rešpektovala toto právo ľudí na sebaurčenie a aby uznala výsledok referenda ako prejav demokratickej vôle ľudí južnej časti Sudánu. Keďže tento návrh uznesenia jasne spĺňa tieto požiadavky, hlasoval som zaň. Teraz je dôležité, aby sa strany komplexnej mierovej dohody zapojili do sústavného a konštruktívneho dialógu a riešili problémy, ktoré po referende zostali nedoriešené. Patria medzi ne napríklad vytýčenie spoločných hraníc, dohody o občianstve pre obyvateľov na severe i juhu, spravodlivé rozdelenie príjmov z ropy a používanie ropovodov.
<SPEAKER ID="177" NAME="Rolandas Paksas" LANGUAGE="LT">
Vítam toto uznesenie, pretože je veľmi dôležité vyriešiť ozbrojené konflikty a nezhody medzi obomi krajinami, zastaviť šírenie nepokojov a dosiahnuť a riadne vykonávať komplexnú mierovú dohodu. Sever aj juh Sudánu sa musia riadiť zásadami demokracie a právneho štátu a musia dodržiavať ľudské, sociálne a hospodárske práva. V tomto regióne musí zavládnuť dlhodobý mier a bezpečnosť. Medzi priority preto musí naďalej patriť ochrana a bezpečnosť Sudáncov. Predovšetkým treba naliehavo riešiť problém štatútu oblasti Abyei, a to na základe ustanovení komplexnej mierovej dohody. Je veľmi dôležité, ak je to možné, aby EÚ poskytla potrebnú rozvojovú pomoc: Musíme vynaložiť všetko úsilie a zabezpečiť, aby sa peniaze vyčlenené na túto pomoc použili zacieleným spôsobom na základné a podstatné služby. Vláda Južného Sudánu by mala navyše začať zavádzať politiky v oblasti zahraničných investícií, ktoré by pritiahli zahraničné investície do prírodných zdrojoch, čím by prispievali k politike obmedzovania chudoby.
<SPEAKER ID="177" NAME="Justas Vincas Paleckis" LANGUAGE="LT">
Hlasoval som za toto uznesenie o Sudáne a Južnom Sudáne, pretože referendum, ktoré sa konalo v južnej časti Sudánu a v ktorom väčšina občanov hlasovala za vytvorenie nezávislého štátu Južný Sudán, je dôkazom demokratickej vôle jeho občanov. Po siedmich rokoch vojny žije väčšina obyvateľstva južnej časti Sudánu v chudobe a ukazovatele v oblasti vzdelávania patria medzi najnižšie na svete. Preto vítam rozhodnutie EÚ vyčleniť na pomoc Južnému Sudánu sumu 200 miliónov EUR s cieľom pomôcť najzraniteľnejším skupinám obyvateľstva. Tieto finančné prostriedky musia byť určené na vzdelávanie, zdravotníctvo, poľnohospodárstvo a budovanie inštitucionálnych kapacít. Vítam rozšírenie misie OSN v Sudáne a nasadenie ďalších mierových síl, pretože teraz je veľmi dôležité zaistiť mierový vývoj Sudánu a Južného Sudánu. Vytvorenie nového štátu je zložitý proces, pri ktorom je potrebné veľmi rýchlo vyriešiť otázky vytýčenia spoločných hraníc, udelenia občianstva obyvateľom z južných a severných regiónov a rozdelenia príjmov získaných z ropy a podobne. Keďže krajiny podpísali komplexnú mierovú dohodu, mali by sa konštruktívne zapojiť do politického dialógu. Dôležité je uskutočniť v Južnom Sudáne revíziu ústavy, aby všetky politické strany spolupracovali pri zastupovaní všetkých ľudí tejto novej krajiny a aby pomáhali vybudovať stabilné a demokratické politické inštitúcie.
<SPEAKER ID="177" NAME="Maria do Céu Patrão Neves" LANGUAGE="PT">
Výsledky referenda v Sudáne sú jednoznačným prejavom túžby ľudí južnej časti Sudánu po nezávislosti, o ktorú žiadajú už mnoho rokov. Poslanecký klub Európskej ľudovej strany (kresťanských demokratov) tento problém a najmä situáciu v Dárfúre monitoroval počas niekoľkých parlamentných schôdzí a úspešne podporil kandidatúru sudánskeho právnika Sáliha Mahmúda Usmána na Sacharovovu cenu za rok 2007. Referendum malo za cieľ zastaviť násilie medzi obyvateľstvom severu a juhu krajiny. Je tu nádej, že sa v tejto etape otvorí nová kapitola a že vzniknú dve mierové krajiny. EÚ môže a mala by v tomto smere aktívne konať, konkrétne pomôcť krajinám, aby dostali svoje obyvateľstvo z chudoby, a pri podpore dobrých susedských vzťahov.
<SPEAKER ID="177" NAME="Vincent Peillon" LANGUAGE="FR">
Toto uznesenie, na vypracovaní ktorého som sa podieľal, prichádza v kritickej chvíli, a teda v kľúčovom momente riešenia konfliktu v Južnom Sudáne. V januári obyvatelia Južného Sudánu v prevažujúcej miere hlasovali v referende za svoju nezávislosť. O mesiac vznikne nový štát. Stále však existujú určité obavy, najmä po nedávnych násilných udalostiach v problematickej oblasti Abyei. Parlament v tomto kľúčovom období chce viac než kedykoľvek predtým znovu potvrdiť svoju maximálnu podporu mierového procesu a chce vyzvať obyvateľov Sudánu a Južného Sudánu, ako aj medzinárodné spoločenstvo, aby naďalej s odhodlaním plnili komplexnú mierovú dohodu z roku 2005. Európsky parlament predovšetkým vyzýva Sudáncov aj obyvateľov Južného Sudánu, aby navrhli konkrétne plány zohľadňujúce chúlostivé témy, a to občianstvo, spoločné znášanie dlhu a rozdelenie príjmov z ropy. Tieto plány sa tiež budú musieť zaoberať náročnou problematikou hraníc, aby sa zaistilo zachovanie mierového a uskutočniteľného spolužitia dvoch štátov.
<SPEAKER ID="177" NAME="Paulo Rangel" LANGUAGE="PT">
V čase od 9. do 15. januára 2011 sa väčšina obyvateľov južnej časti Sudánu vyjadrila v prospech vytvorenia nezávislého štátu. Všetci vieme, že touto časťou sveta neustále otriasajú konflikty, ktoré ohrozujú možnosť veľkých častí obyvateľstva žiť v dôstojných životných podmienkach. Vzhľadom na tieto nové informácie Parlament vyzýva orgány Južného Sudánu, ktorého nezávislosť bude vyhlásená 9. júla 2011, aby sa usilovali o položenie nevyhnutných základov pre zriadenie demokratického štátu postaveného na ľudskej dôstojnosti. Na tento účel bude potrebná medzinárodná podpora. Preto vítam podporu, ktorú EÚ prisľúbila s cieľom pomôcť vybudovať tento nový štát. Z týchto dôvodov som hlasoval za toto uznesenie.
<SPEAKER ID="178" NAME="Raül Romeva i Rueda" AFFILIATION="Verts/ALE">
písomne. - Teší ma, že EP víta mierové a dôveryhodné vystupovanie Sudánu a Južného Sudánu počas referenda o južnom Sudáne v roku 2011, úsilie, ktoré vyvinuli, a angažovanosť, ktorú prejavili strany komplexnej mierovej dohody. EP to považuje za zásadný krok pri plnení komplexnej mierovej dohody (CPA) a za pozitívny signál mierového spolunažívania oboch krajín. EP opätovne zdôrazňuje, že v plnej miere uznáva výsledky referenda ako vyjadrenie demokratickej vôle ľudu Južného Sudánu, a žiada Sudán i Južný Sudán, aby aktívne presadzovali demokratickú správu vecí verejných a nastolenie dlhodobého mieru, bezpečnosti a prosperity v oboch krajinách a aby dodržiavali ľudské, sociálne a hospodárske práva. EP tiež vyzýva orgány Južného Sudánu, aby podporovali rozvoj Južného Sudánu ako moderného, pluralistického, demokratického štátu založeného na zásadách právneho štátu a dodržiavajúceho ľudské práva, najmä práva žien a detí, a prednosť práva občanov zvoliť si vládu v riadnych slobodných voľbách, pričom bude v ústave a právnych predpisoch zakotvená ochrana slobody pohybu, sloboda združovania a sloboda vyjadrovania politických názorov.
<SPEAKER ID="178" NAME="Nikolaos Salavrakos" LANGUAGE="EL">
V problematickej oblasti Abyei medzi severnou a južnou časťou Sudánu boli zabité stovky ľudí. OSN nedávno oznámila, že mesto Abyei opustilo minimálne 20 tisíc ľudí, ktorí utiekli na juh po tom, čo severný Sudán stiahol z tejto oblasti svoje vojská. Ako sa celkom správne uvádza v spoločnom návrhu uznesenia, obe strany musia predstaviť konkrétne plány vytvorenia alebo reformy svojich inštitúcií, aby mohli byť oba štáty úplne nezávislé, aby sa zastavilo nepriateľstvo a podporilo sa demokratické riadenie s cieľom nastoliť v oblasti dlhodobý mier a bezpečnosť.
<SPEAKER ID="178" NAME="Niki Tzavela" LANGUAGE="EL">
Hlasovala som za tento spoločný návrh uznesenia o Sudáne a Južnom Sudáne, pretože podporujem všetky rozvojové snahy EÚ v záujme obnovenia mieru a rekonštrukcie tejto oblasti, ktorá dlho trpela. Posledný vývoj v tejto oblasti zvyšuje obavy, čo sa týka dodržania podmienok nedávneho referenda o nezávislosti Južného Sudánu, pričom negatívnym javom je aj vystupňovanie násilia v oblasti Abyei, kde hrozí celková destabilizácia regiónu. Dôležitú úlohu tu bude zohrávať Africká únia, ktorá s pomocou EÚ a OSN musí v tejto kritickej chvíli na situáciu dohliadať, aby sa zabránilo opätovnému prepuknutiu vojny. Vítam oznámenie Rady týkajúce sa ďalšej hospodárskej pomoci pre Južný Sudán a podporujem odporúčanie zachovať humanitárnu pomoc EÚ pre túto oblasť aj po 9. júli. Domnievam sa, že oba tieto návrhy sú potrebné a že pomôžu pri vytvorení Južného Sudánu ako nezávislého štátu a pri prípadnej krízovej situácii, ktorá môže nastať.
<SPEAKER ID="179" NAME="Sophie Auconie" LANGUAGE="FR">
Myslím si, že Európska únia a Rusko musia zintenzívniť svoje rokovania o vytvorení partnerstva a o zavedení komplexnej dohody týkajúcej sa politického, hospodárskeho a sociálneho systému a tiež zohľadňujúcej všetky otázky súvisiace s demokraciou, právnym štátom a dodržiavaním ľudských práv.
<SPEAKER ID="179" NAME="Zigmantas Balčytis" LANGUAGE="LT">
Hlasoval som za toto uznesenie. Posilnená spolupráca a dobré susedské vzťahy medzi EÚ a Ruskom sú mimoriadne dôležité pre stabilitu, bezpečnosť a prosperitu v Európe a mimo nej. EÚ a Rusko sú vzájomne hospodársky aj politicky závislé, a preto je uzatvorenie dohody o strategickom partnerstve medzi EÚ a Ruskou federáciou naďalej kľúčové pre ďalší vývoj a zintenzívnenie spolupráce medzi oboma partnermi. EÚ musí v rámci svojich vzťahov s Ruskou federáciou vystupovať jednotne a prejaviť solidaritu najmä v súvislosti so zaistením energetickej bezpečnosti. Energetická politika Ruska voči členských štátom a krajinám spoločného susedstva bude dôkazom skutočnej pripravenosti Ruska ísť cestou modernizácie a demokratizácie. Vítam požiadavku Európskeho parlamentu, aby sa dodávky prírodných zdrojov nepoužívali ako politický nástroj a aby boli zásady vzájomnej závislosti a transparentnosti základom spolupráce v oblasti energetickej bezpečnosti spolu s rovnakým prístupom k trhom, infraštruktúre a investíciám.
<SPEAKER ID="179" NAME="Izaskun Bilbao Barandica" LANGUAGE="ES">
Hlasovala som za, pretože si myslím, že Európska únia a Rusko musia využiť samit v Nižnom Novgorode na posilnenie strategickej spolupráce s cieľom uzavrieť globálnu dohodu o spolupráci o sociálnom, politickom a hospodárskom systéme a zahrnúť otázky týkajúce sa demokracie, právneho štátu a základných a ľudských práv. Samit musí slúžiť na preskúmanie bezpečnostnej a energetickej politiky, ktorá sa musí uplatňovať vzhľadom na kritériá vzájomnej závislosti, transparentnosti, bezpečnosti dodávok a boja proti zmene klímy, ako aj zlepšenej energetickej účinnosti. Bude potrebné podrobiť elektrárne záťažovým testom a v tejto súvislosti je poľutovaniahodné, že nebol prijatý pozmeňujúci a doplňujúci návrh, ktorý žiada okamžité uzavretie jadrových reaktorov černobyľského typu, ktoré sú naďalej v prevádzke.
<SPEAKER ID="179" NAME="Mara Bizzotto" LANGUAGE="IT">
Hlasujem za spoločné uznesenie o samite EÚ - Rusko. Uznesenie obsahuje správne odporúčania adresované európskym zástupcom, ktorí sa zúčastnia na samite, a pripomína im, že EÚ musí uplatniť svoju politickú moc, aby presvedčila Rusko, aby prevzalo svoj podiel zodpovednosti za riešenie problémov, ktoré dnes ovplyvňujú svet v politickej, hospodárskej, geopolitickej sfére a sfére životného prostredia. Rusko je jedným z najdôležitejších hospodárskych partnerov Európy, nehovoriac o tom, že je susediacou krajinou, od ktorej okrem iného závisí európska energetická politika. Hlasovala som za, a preto sa pridávam k výzve tohto Parlamentu k zástupcom EÚ na samite, aby na tomto podujatí pracovali s cieľom vytvoriť výhodný a užitočný dialóg pre obe strany, ktorý povedie k spoločným a účinným riešeniam zameraným na riešenie najdôležitejších problémov európskeho a globálneho politického programu.
<SPEAKER ID="179" NAME="Maria Da Graça Carvalho" LANGUAGE="PT">
Vítam všetko úsilie vynaložené na posilnenie a prehĺbenie dobrých vzťahov medzi EÚ a ostatnými hospodárskymi mocnosťami. V prípade vzťahov medzi EÚ a Ruskom vítam úspechy, ktoré už boli dosiahnuté nielen v súvislosti so spoločným hospodárskym priestorom a priestorom spolupráce, ale aj so spoločnými hodnotami. Návrh uznesenia o samite EÚ - Rusko, ktorý predložil Poslanecký klub Európskej ľudovej strany (kresťanských demokratov), považujem za najvhodnejší vzhľadom na súčasnú situáciu, ktorá bola predstavená.
<SPEAKER ID="179" NAME="George Sabin Cutaş" LANGUAGE="RO">
Hlasoval som za spoločný návrh uznesenia o samite EÚ - Rusko, pretože si myslím, že je potrebné posilniť vzťahy s Ruskom najmä v oblasti energetickej bezpečnosti.
<P>
Nová dohoda o partnerstve a spolupráci musí byť komplexná a právne záväzná a musí tiež obsahovať ustanovenia o dodržiavaní ľudských práv a zásad právneho štátu. Myslím si, že partnerstvo pre modernizáciu je vhodným nástrojom na povzbudenie Ruska, aby vykonalo reformy.
<P>
Tiež si myslím, že vstup Ruska do Svetovej obchodnej organizácie zvýši investície a zlepší obchodné vzťahy v EÚ. Je v našom záujme podporiť Rusko v jeho úsilí stať sa členom Svetovej obchodnej organizácie. Na druhej strane Rusko musí preukázať ochotu vzdať sa protekcionistických opatrení, akým je colná únia s Kazachstanom a Bieloruskom.
<SPEAKER ID="179" NAME="Marielle De Sarnez" LANGUAGE="FR">
Počas prípravy na nasledujúci samit EÚ - Rusko, ktorý sa uskutoční 9. - 10. júna v Nižnom Novgorode, vysielame jasné posolstvo členským štátom: musíme uprednostniť záruky dodržiavania ľudských práv pred ambicióznejšími dohodami o obchode, vízach a spolupráci. Európska únia musí Rusku lepšie dať najavo, že by malo dodržiavať svoje medzinárodné povinnosti a záväzky. Od roku 1994 sa v našich vzťahoch s Moskvou nič nezmenilo, aj keď očividne musíme aktualizovať našu dohodu o partnerstve a spolupráci. To by malo ísť ruka v ruke so skutočným pokrokom v oblasti demokracie a právneho štátu. Nakoniec chcem povedať, že je neprijateľné, aby sa zabezpečovanie prírodných zdrojov využívalo ako politický nástroj.
<SPEAKER ID="179" NAME="Christine De Veyrac" LANGUAGE="FR">
Medzi Ruskou federáciou a Európskou úniou sa vyvinulo úzke partnerstvo a jedným z mnohých prípadov toho je spoločný boj proti medzinárodnému terorizmu. V tomto kontexte som podporila uznesenie o vzťahoch medzi EÚ a Ruskom prijaté dnes pred samitom, ktorý sa koná 9. a 10. júna a ktorého cieľom je uzavretie novej strategickej dohody. Týmto uznesením vysielajú poslanci EP Rusku silný politický signál: hoci je potrebná väčšia hospodárska, energetická, strategická a medzinárodná spolupráca medzi EÚ a Ruskom, mala by však byť podmienená úsilím zameraným na ochranu ľudských práv a občianskych slobôd.
<SPEAKER ID="179" NAME="Diogo Feio" LANGUAGE="PT">
Pohľady, ktoré si Európa a Rusko vymieňali, boli vždy charakterizované vzájomným obdivom a zároveň vzájomným strachom. Na európskej strane bolo bežné cítiť rešpekt voči veľkosti, obyvateľstvu a vojenskej sile Ruska a strach z ruského expanzionizmu. Rusko napodobňovalo európsky vedecký a technický pokrok od čias Petra Veľkého, ale zároveň z neho malo strach ako z niečoho, čo by mohlo potenciálne zničiť ruského ducha a spôsob života, a bol považovaný za hrozbu pre jeho územnú celistvosť. Počas studenej vojny tieto trendy nezmizli, skôr sa zintenzívnili. Rusko sa vydalo na cestu smerom k zásadne liberálnej, pluralistickej demokracii, na ktorej zažilo pokroky, ale aj neúspechy, ale je nepochybné, že krajina prešla dlhú cestu od obdobia železnej opony. Z tohto hľadiska však niet pochýb o tom, že treba veľa urobiť a že Európska únia a Ruská federácia nemajú len spoločné historické, kultúrne a náboženské dedičstvo, ale že majú aj spoločné záujmy a problémy, ktoré sú zárukou užšieho vzťahu na mnohých úrovniach. Európska únia by mala naďalej pracovať s cieľom umožniť toto zbližovanie a jeho výnosnosť.
<SPEAKER ID="179" NAME="José Manuel Fernandes" LANGUAGE="PT">
Rusko je stálym členom Bezpečnostnej rady Organizácie Spojených národov a spolu s EÚ je zodpovedné za udržiavanie stability vo svete. Problémy súvisiace s Blízkym východom, Líbyou, Iránom, terorizmom, energetickou bezpečnosťou, zmenou klímy a finančnou krízou sa dajú prekonať účinnejšie, ak budú naše vzťahy s Ruskom založené na spolupráci. Tri roky po konflikte v Gruzínsku však Rusko stále nedodržiava dohody z 12. augusta a 8. septembra 2008 týkajúce sa stiahnutia svojich síl z okupovaných gruzínskych provincií Južného Osetska a Abcházska a neposkytuje monitorovacej misii Európskej únie voľný a úplný prístup na svoje územia.
<P>
Preto som zástancom toho, aby EÚ a Rusko zintenzívnili rokovania o novej dohode o partnerstve a spolupráci založenej na vzájomnej závislosti oboch krajín. Táto dohoda by mala byť právne záväzná a komplexná a mala by obsahovať všetky oblasti týkajúce sa demokracie, právneho štátu a dodržiavania ľudských a základných práv.
<SPEAKER ID="179" NAME="João Ferreira" LANGUAGE="PT">
Záujmy veľkých hospodárskych a finančných skupín v Európe sú ako zvyčajne v popredí tohto uznesenia. Práve v tomto kontexte musíme vnímať tlak, ktorý vyvíjame na Rusko (ktorý sa vyskytuje aj pri niekoľkých iných krajinách), aby vstúpilo do Svetovej obchodnej organizácie s cieľom podporiť "vytvorenie spravodlivých podmienok pre podnikateľskú obec na obidvoch stranách" a "liberalizovať obchod v rámci celosvetového hospodárstva" a zároveň uľahčiť zahraničné investície a vzdať sa akýchkoľvek "protekcionistických opatrení". Uznesenie tak opakovane rozvíja starý základ EÚ pozostávajúci z neoliberálnych politík a politík zasahovania.
<P>
V tomto prípade však okrem prístupu k investíciám a trhom predstavuje ústredný problém prístup k zdrojom a tokom energie, ako aj iných surovín, najmä vzácnych zemín, ktorých je v EÚ vážny nedostatok, a ich kontrola. Preto sa žiada "užšia spolupráca v oblasti dodávok nerastných surovín a vzácnych zemín", najmä tých, ktoré sa považujú za rozhodujúce. Mala by sa zohľadňovať aj takzvaná otázka "bezpečnosti" vrátane "vytvorenia raketového obranného štítu". Nesmieme zabudnúť, že Rumunsko ako člen EÚ a NATO prejavilo ochotu poskytnúť priestor pre tento systém, ktorý predstavuje hrozbu pre ruskú bezpečnosť a mier v Európe.
<SPEAKER ID="179" NAME="Ilda Figueiredo" LANGUAGE="PT">
Väčšina Európskeho parlamentu znova dáva najavo svoju štandardnú neoliberálnu pozíciu a pozíciu zasahovania v súvislosti so vzťahmi medzi EÚ a Ruskom.
<P>
Uprednostňujú sa záujmy hospodárskych a finančných skupín, čím sa vyvíja tlak na Rusko, aby vstúpilo do Svetovej obchodnej organizácie s cieľom podporiť "vytvorenie spravodlivých podmienok pre podnikateľskú obec na obidvoch stranách a liberalizovať obchod v rámci celosvetového hospodárstva", pričom musí uľahčiť zahraničné investície a vzdať sa akýchkoľvek "protekcionistických opatrení".
<P>
Prístup k energii a jej kontrola sú v tejto súvislosti kľúčové, a preto si vyžadujú prístup k trhom, infraštruktúre a investíciám. Je tu aj určitý pocit zúfalstva, keď sa žiada, aby Rusko užšie spolupracovalo v oblasti dodávok nerastných surovín a vzácnych zemín, najmä tých, ktoré sa považujú za "rozhodujúce".
<P>
A napokon je tu pokrytectvo. Od Ruska sa vyžaduje, aby sa zapojilo do "pokračovania komplexného dialógu o bezpečnostných otázkach vrátane vytvorenia raketového obranného štítu”, keď členský štát EÚ a člen NATO Rumunsko už vyjadrilo svoju ochotu poskytnúť priestor pre tento systém, ktorý očividne predstavuje hrozbu pre ruskú bezpečnosť a mier v celej Európe. Dokonca ani Spojené štáty neposkytli žiadnu záruku, že to tak nie je.
<SPEAKER ID="179" NAME="Monika Flašíková Beňová" AFFILIATION="S&amp;D">
písomne. - (SK) Uznesenie sa zaoberá prípravami summitu EÚ-Rusko, ktorý sa bude konať v dňoch 9. - 10. júna 2011 v Nižnom Novgorode. Summit bude zameraný na spoločné výzvy, ako sú hospodárska a finančná kríza, pristúpenie k WTO, energetika a otázky súvisiace s energetickou bezpečnosťou, dlhodobá snaha o bezvízový styk medzi EÚ a Ruskom a iné medzinárodné a regionálne otázky.
<P>
Rusko samozrejme predstavuje obrovský trh pre tovar z EÚ a je zároveň významným dodávateľom ropy a zemného plynu do členských krajín Únie. Vzťahy Ruska a EÚ sa v poslednom období stále zlepšujú, no i napriek tomu si zúčastnené strany zachovávajú určitú rezervovanosť či odstup. Domnievam sa, že ak sa nepodniknú vhodné kroky pre nápravu, postupne sa môže vplyv EÚ znížiť nielen v Rusku, ale i v jeho susedných krajinách a hrozí, že vzťah s Úniou by bol obmedzený výlučne len na pozíciu obchodného partnera.
<SPEAKER ID="179" NAME="Juozas Imbrasas" LANGUAGE="LT">
Uvítal som tento dokument, pretože Rusko, ktoré je stálym členom Bezpečnostnej rady OSN, je spolu s EÚ zodpovedné za udržiavanie celosvetovej stability a pretože posilnená spolupráca a dobré susedské vzťahy medzi EÚ a Ruskom majú zásadný význam pre stabilitu, bezpečnosť a prosperitu Európy a krajín mimo nej. Uzatvorenie Dohody o strategickom partnerstve medzi EÚ a Ruskou federáciou je naďalej mimoriadne dôležité pre ďalší rozvoj a zintenzívnenie spolupráce medzi obomi partnermi. Pretrváva však znepokojenie týkajúce sa dodržiavania a ochrany základných a ľudských práv v Rusku, zásad právneho štátu, politickej kontroly médií, represívnych opatrení voči novinárom a zástupcom opozície a spravodlivosti volieb. Dokument zdôrazňuje význam energetickej bezpečnosti a energetická politika Ruska voči členských štátom a krajinám spoločného susedstva bude dôkazom skutočnej pripravenosti Ruska ísť cestou modernizácie a demokratizácie. Dodávky prírodných zdrojov by se nemali využívať ako politický nástroj. Zásady vzájomnej závislosti a transparentnosti by mali byť základom spolupráce spolu s rovnakým prístupom na trhy, k infraštruktúre a investíciám.
<SPEAKER ID="179" NAME="Sandra Kalniete" LANGUAGE="LV">
Hlasovala som za toto uznesenie a chcela by som zdôrazniť, že energetická politika Ruska voči členským štátom EÚ a krajinám východnej Európy bude lakmusovým testom toho, či a ako je Rusko naozaj schopné ísť cestou modernizácie a demokracie. Ak sa dodávky zdrojov energie nezneužijú ako politický nástroj, ak sa uplatnia rovnaké, transparentné a nediskriminačné pravidlá pre všetkých účastníkov trhu, ak sa Rusko skutočne rozhodne využiť našu existujúcu vzájomnú závislosť v oblasti energie v rámci spolupráce na základe osobitných, spravodlivých a právne záväzných zásad, budeme môcť hovoriť o novej ére v rozvoji zjednotenej Európy. Samozrejme, nesmieme zabudnúť a nesmieme ignorovať rôzne dôležité otázky, ktoré naďalej bránia rozvoju hodnotných vzťahov medzi EÚ a Ruskom, a najmä skutočnosť, že takmer tri roky po vojne v Gruzínsku Rusko naďalej okupuje veľkú časť zvrchovaného územia Gruzínska, naďalej ignoruje dohodu uzavretú v roku 2008 a nedokáže zabezpečiť pozorovateľskej misii Európskej únie riadny prístup na tieto územia.
<SPEAKER ID="180" NAME="Tunne Kelam" AFFILIATION="PPE">
písomne. - Hlasoval som za uznesenie o samite EÚ - Rusko, ale nevidím žiadny pokrok zo strany Ruska v oblasti boja proti korupcii, uplatňovania zásad právneho štátu a medzinárodného práva. Vyhlásenia prezidenta Medvedeva nie sú ani dôkazom, ani zárukou skutočného pokroku. Chcel by som vám pripomenúť, že zatiaľ čo sa Rusko snaží vstúpiť do Svetovej obchodnej organizácie, podľa potreby prehliada rôzne medzinárodné povinnosti, najmä pokiaľ ide o ľudské práva. Môže EÚ skutočne dôverovať štátu, ktorý selektívne uplatňuje medzinárodné právne predpisy? Žiadam EÚ, aby veľmi podrobne monitorovala obdobie pred voľbami, samotné voľby a obdobie po voľbách a uistila sa, že každý priestupok bude zachytený a zdôraznený. Nezávislé a transparentné voľby sú základným kameňom demokratických štátov, a ak medzi ne Rusko chce patriť, musí spĺňať požiadavky. Napriek tomu, že EÚ a Rusko sú vzájomne závislé, väčšinou sme svedkom toho, ako sa EÚ prispôsobuje želaniam Ruska. EÚ musí byť neoblomná a požadovať úplné a dôrazné vykonávanie zásad právneho štátu, demokracie, dodržiavanie ľudských práv a nezávislé súdnictvo. Hocičo iné znamená nedodržanie našich vlastných zásad. Navyše by sme sklamali ľudí v Rusku, ktorí si želajú slobodu, prosperitu a bezpečnosť.
<SPEAKER ID="180" NAME="Jacek Olgierd Kurski" LANGUAGE="PL">
Únia potrebuje novú otvorenosť vo vzťahoch s Ruskom, pretože od posledného samitu EÚ - Rusko vzniklo mnoho nových problémov, ktoré nemôžeme prekonať bez lepšej spolupráce. Dnes je Európska únia jednomyseľne proti ruskej politike rozvírenia zmrazených konfliktov a úsiliu Moskvy zasahovať do politiky nezávislých štátov, ktoré boli predtým súčasťou ZSSR, ako Gruzínsko. S čoraz väčším znepokojením sledujeme úspešné prípady útokov na slobodu tlače a nezávislých novinárov. Na stretnutiach s Rusmi musíme veľmi dôrazne hovoriť o slobode tlače v Rusku. Musí byť našou prioritou zaručiť, aby Moskva povolila slobodu tlače. Nesúhlasím však s časťou, ktorá odsudzuje Rusov za blokovanie pochodu homosexuálov v Moskve a za to, že neposkytla párom rovnakého pohlavia právo sobášiť sa alebo adoptovať si deti. Myslím si, že z hľadiska nášho prístupu k homosexuálnym a lesbickým hnutiam je každá krajina oprávnená vykonávať svoju vlastnú nezávislú politiku. Európska únia rešpektuje kultúru svojich susedov a nemala by zasahovať do otázok morálky alebo axiológie.
<SPEAKER ID="180" NAME="Giovanni La Via" LANGUAGE="IT">
Posilnená spolupráca a dobré susedské vzťahy medzi Európskou úniou a Ruskom sú mimoriadne dôležité pre stabilitu, bezpečnosť a prosperitu v Európe a mimo nej. Dúfam, že dnešné hlasovanie povedie k prijatiu rozhodujúcich opatrení na vydanie sa spoločnou cestou založenej na transparentnosti a dokončení spoločných misií pre spoločné dobro. Mám na mysli tie opatrenia, ktoré sú potrebné na zabránenie akémukoľvek narušeniu bezpečnosti v Európe vrátane ďalšej spolupráce v oblasti nelegálneho prisťahovalectva, zlepšenia kontrol na hraničných priechodoch a účinnejšej výmeny informácií o terorizme a organizovanom zločine.
<SPEAKER ID="181" NAME="David Martin" AFFILIATION="S&amp;D">
písomne. - Hlasoval som za toto uznesenie, ktoré znova potvrdzuje, že Rusko musí nevyhnutne realizovať základné zásady demokracie, právneho štátu, ľudských práv a slobody médií ako základ spolupráce, a žiada Rusko, aby vykonalo konkrétne kroky na zlepšenie svojej situácie v oblasti ľudských práv a chránilo novinárov, aktivistov v oblasti ľudských práv, menšiny a zástupcov opozície pred násilím a zastrašovaním.
<SPEAKER ID="181" NAME="Clemente Mastella" LANGUAGE="IT">
Posilnená spolupráca a dobré susedské vzťahy medzi Európskou úniou a Ruskom sú mimoriadne dôležité pre stabilitu, bezpečnosť a prosperitu v Európe a mimo nej. Myslíme si, že je potrebná komplexná, právne záväzná dohoda, ktorá sa zaoberá politickým, hospodárskym a sociálnym systémom, a preto zahŕňa všetky oblasti týkajúce sa demokracie, právneho štátu, dodržiavania ľudských práv a najmä základných práv. Čo sa týka energetickej bezpečnosti, sme presvedčení, že dodávky prírodných zdrojov by sa nemali používať ako prostriedok na vyvíjanie politického tlaku, ale musia byť založené na zásadách vzájomnej závislosti a transparentnosti, spolu s rovným prístupom k trhom, infraštruktúre a investíciám s cieľom vytvoriť právne záväzný energetický rámec. Okrem toho očakávame ďalšiu spoluprácu v oblasti nelegálneho prisťahovalectva, zlepšenia kontrol na hraničných priechodoch a výmeny informácií o terorizme a organizovanom zločine.
<SPEAKER ID="182" NAME="Jean-Luc Mélenchon" LANGUAGE="FR">
Táto správa žiada, aby sa Rusko "vzdalo všetkých protekcionistických opatrení" a hrozí odplatou, ak Rusko nevyhovie tejto požiadavke. Len uvažuje o recipročnom voľnom pohybe ruských a európskych občanov z dlhodobého hľadiska, no pritom podporuje prebiehajúci proces voľného obchodu. Nekritizuje plán NATO vybudovať európsky protiraketový štít. To je arogantný imperializmus. Na druhej strane nežiada Rusko, aby ihneď zastavilo jadrové reaktory černobyľského typu, ktoré nás všetkých ohrozujú. Hlasujem proti tejto správe napriek tomu, že žiada, aby sa dodržiavali demokratické práva ruských občanov, čo podporujem.
<SPEAKER ID="182" NAME="Nuno Melo" LANGUAGE="PT">
Toto uznesenie o samite EÚ - Rusko predpokladá ambicióznejšie obchodné vzťahy, novú dohodu o partnerstve a spolupráci a liberalizáciu vízového systému, ale Moskva musí poskytnúť záruky týkajúce sa zlepšenia situácie v oblasti ľudských práv v krajine a skoncovať s politicky motivovanými súdnymi rozhodnutiami, nedostatkom slobody tlače a okupáciou gruzínskych provincií.
<P>
V tejto chvíli žiadame EÚ a Rusko, aby v plnej miere využili tento samit na posilnenie rokovaní o novej dohode o partnerstve a spolupráci a riešenie najnovších problémov týkajúcich sa členstva Ruska v Svetovej obchodnej organizácii. Ďalší dôležitý aspekt, ktorý treba zohľadniť, je dialóg o ďalšej liberalizácii vízového systému vzhľadom na záväzok v dlhodobom horizonte zrušiť víza na cestovanie medzi EÚ a Ruskom.
<SPEAKER ID="182" NAME="Alexander Mirsky" AFFILIATION="S&amp;D">
písomne. - 9. júna sa otvoril 27. samit EÚ - Rusko v Nižnom Novgorode. Európsku delegáciu viedol predseda Európskej rady Herman Van Rompuy a predseda Európskej komisie José Manuel Barroso. Ruskú delegáciu viedol Dmitrij Medvedev.
<P>
Jednou z hlavných tém dvojdňovej diskusie bolo ruské embargo na dovoz zeleniny z EÚ v dôsledku nedávneho vypuknutia nebezpečnej črevnej infekcie v Európe. Kroky Ruska vyvolali negatívnu reakciu v EÚ.
<P>
Stotožňujem sa s obavami ruskej vlády a bol by som rád, keby lotyšská vláda zakázala dovoz zeleniny dovtedy, kým sa nebezpečná infekcia úplne neodstráni.
<P>
Prostredníctvom tohto uznesenie žiada Európsky parlament EÚ a Rusko, aby zintenzívnili rokovania o novej dohode o partnerstve a spolupráci, a žiada Rusko, aby vykonávalo všetky predchádzajúce uzatvorené dohody a riešilo problém neobčanov v Rusku. Myslím si, že Európa by mala v prvom rade vyriešiť problém neobčanov v Lotyšskej republike a až potom predkladať odporúčania na túto tému.
<P>
Celkovo podporujem uznesenie a hlasoval som za.
<SPEAKER ID="182" NAME="Wojciech Michał Olejniczak" LANGUAGE="PL">
V súvislosti s blížiacim sa samitom EÚ - Rusko dnes Parlament prijal uznesenie obsahujúce návrh tém, o ktorých by sa malo diskutovať na samite. Dokument tiež venuje pozornosť dôležitým problémom, ktoré by mali byť predmetom spolupráce medzi Ruskom a Európskou úniou.
<P>
Mala by sa predovšetkým zdôrazniť skutočnosť, že EÚ a Ruská federácia udržiavajú trvalé vzťahy a že ich dobré susedské vzťahy majú vplyv na stabilitu a bezpečnosť nielen v rámci európskeho kontinentu. Okrem toho sú obe krajiny navzájom závislé z hospodárskeho, ako aj politického hľadiska. V prijatom uznesení Európsky parlament vyjadruje nádej, že počas samitu EÚ - Rusko bude možné dosiahnuť pokrok v oblasti bezvízového styku a energetickej bezpečnosti. Parlament tiež žiada Ruskú federáciu, aby prejavila väčšie odhodlanie v úsilí bojovať proti zmene klímy najmä znížením emisií skleníkových plynov. Vzhľadom na blížiace sa voľby v ruskom parlamente je rovnako dôležité, aby sa voľby uskutočnili v súlade so zásadami, ktoré ustanovila Rada Európy a OBSE. Je tiež potrebné predložiť otázku porušovania ľudských práv a základných slobôd v Rusku, ktoré je, koniec koncov, členským štátom Rady Európy.
<SPEAKER ID="182" NAME="Rolandas Paksas" LANGUAGE="LT">
Rusko a EÚ sú hospodársky aj politicky prepojené. Obe krajiny sú zodpovedné za udržiavanie globálnej stability. Následne, Rusko a EÚ musia naďalej posilňovať spoluprácu a rozvíjať dobré susedské vzťahy. Len prostredníctvom takýchto opatrení budeme môcť zaručiť stabilitu, bezpečnosť a prosperitu v Európe a mimo nej. Dohoda o strategickom partnerstve je jedným z hlavných nástrojov na realizáciu navrhnutých cieľov. Aby sa zabezpečilo riadne vykonávanie dohody, obe strany musia bez výnimky dodržiavať svoje podmienky a plniť prijaté záväzky a zohľadňovať pritom ochranu ľudských práv a zásady demokracie a právneho štátu. Myslím si, že samit odstráni prekážky týkajúce sa vstupu Ruska do Svetovej obchodnej organizácie (WTO). Rusko v úlohe stáleho člena WTO je dôležitý krok, ktorý vytvorí priaznivé podnikateľské prostredie pre prevádzkovateľov podnikov na oboch stranách a uľahčí a liberalizuje obchod v globálnom hospodárstve. Pozornosť sa upriamuje na skutočnosť, že je veľmi dôležité zaoberať sa otázkami týkajúcimi sa liberalizácie vízového režimu a postupného zavádzania bezvízového styku medzi EÚ a Ruskom. Energetická a jadrová bezpečnosť sú ďalším základom silnej a stabilnej spolupráce. Dodávky prírodných zdrojov sa nesmú využívať ako politický nástroj. Navyše aby sa zabránilo jadrovej katastrofe, musia byť nevyhnutne vyradené reaktory černobyľského typu a musí sa uzatvoriť bilaterálna dohoda o dodržiavaní najvyšších noriem bezpečnosti.
<SPEAKER ID="182" NAME="Maria do Céu Patrão Neves" LANGUAGE="PT">
Hlasovala som za toto uznesenie a chcela by som zdôrazniť, že Rusko bude vždy veľmi dôležitým partnerom Európskej únie. Preto je potrebné vybudovať strategickú spoluprácu, aby sme nemali len spoločné hospodárske a obchodné záujmy, ale tiež spoločný cieľ úzkej spolupráce v Európe a na medzinárodnej úrovni. Dúfam, že sa táto spolupráca vyvinie v súlade so zásadami úcty, dôvery a solidarity.
<SPEAKER ID="182" NAME="Paulo Rangel" LANGUAGE="PT">
Európa zahŕňa mnoho štátov, ktoré vznikli z rovnakej pôdy, a to by sa malo vziať do úvahy pri skúmaní vzťahov medzi EÚ a Ruskom. Tieto vzťahy medzi najdôležitejšou európskou politickou úniou a najväčším európskym štátom stagnujú. Skrátka, Rusko je nenahraditeľným partnerom Únie nielen z hospodárskeho, ale aj z politického hľadiska. Únia musí preto posilniť putá, ktoré ju viažu k jej najsilnejšiemu susedovi, podporou zjednodušenia obchodu medzi týmito štátmi (čo samo osebe vedie k politickej konvergencii) a posilnením presadzovania ich základných hodnôt.
<SPEAKER ID="183" NAME="Crescenzio Rivellini" LANGUAGE="IT">
Rusko a Európska únia majú spoločnú zodpovednosť za udržiavanie globálnej stability. Posilnená spolupráca a dobré susedské vzťahy medzi Európskou úniou a Ruskom sú mimoriadne dôležité pre stabilitu, bezpečnosť a prosperitu v Európe a mimo nej. Mnohé problémy na medzinárodnej úrovni, najmä v súvislosti s Blízkym východom, Líbyou, Iránom, terorizmom, energetickou bezpečnosťou, zmenou klímy a finančnými krízami, sa nedajú prekonať účinnejšie bez zodpovedných vzťahov s Ruskom založených na spolupráci. Všimol som si, že pretrváva znepokojenie týkajúce sa dodržiavania a ochrany ľudských a základných práv v Rusku, zásad právneho štátu, nezávislého súdnictva, politickej kontroly médií, represívnych opatrení voči novinárom a zástupcom opozície a spravodlivosti volieb. Preto žiadam ruských kolegov, aby sa otvorene a konštruktívnym spôsobom zaoberali týmito otázkami.
<SPEAKER ID="183" NAME="Raül Romeva i Rueda" AFFILIATION="Verts/ALE">
písomne. - Európsky parlament: vyjadruje poľutovanie nad tým, že napriek záväzkom Ruska ako člena Rady Európy v otázke dodržiavania slobody zhromažďovania sú pokojné zhromaždenia občanov naďalej zakazované a násilne rozpúšťané vrátane pochodu za práva homosexuálov, ktorý sa v Moskve zakazuje už šesť rokov po sebe, čo je v rozpore s právoplatným rozsudkom Európskeho súdu pre ľudské práva z apríla 2011, a očakáva, že delegácie a diplomati EÚ budú aktívne uplatňovať súbor nástrojov na presadzovanie a ochranu všetkých ľudských práv lesieb, homosexuálov, bisexuálov a transrodových osôb v budúcnosti.
<SPEAKER ID="183" NAME="Nikolaos Salavrakos" LANGUAGE="EL">
Rusko je sused a dôležitý partner. Dialóg medzi Ruskom a EÚ by sa mal rozšíriť na všetky sektory a mali by sme vykonať kroky smerom k strategickému partnerstvu pre našu spoločnú budúcnosť. Domnievam sa, že máme s Ruskom spoločné záujmy, ktoré by sme mali konštruktívne využívať na dosiahnutie konkrétnych dohôd o obchode, o energii, aby sme vykonali kroky smerom k transparentnej a spoľahlivej energetickej politike, a o umožnení pohybu ľudí medzi Ruskom a EÚ uľahčením získania víz. Otázky týkajúce sa znižovania korupcie a konsolidácie právneho štátu v Rusku v súlade s medzinárodnými pravidlami pomôžu vybudovať silnejšie obchodné a politické väzby a očakávame pokroky v týchto sektoroch. Veríme, že aj Rusko sa bude správať ako moderná, demokratická krajina.
<SPEAKER ID="184" NAME="Horst Schnellhardt" LANGUAGE="DE">
V hlasovaní po častiach o odseku 17 tohto uznesenia som hlasoval proti druhej časti. Myslím si, že je neprimerané zameriavať sa na jednotlivé znevýhodnené skupiny v spoločnosti, ako je to v tomto odseku. Porušujú sa ľudské práva ostatných skupín, ako napríklad tých s odlišnými politickými názormi, a my to nesmieme tolerovať. Prvá časť odseku pre mňa znamená, že práva lesbičiek, gejov, bisexuálov a transrodových osôb je možné chrániť bez toho, aby sme zabudli na ostatné skupiny, s cieľom zabezpečiť rovnaké zaobchádzanie.
<SPEAKER ID="184" NAME="Zbigniew Ziobro" LANGUAGE="PL">
Podporujem zásady uznesenia o samite EÚ - Rusko. Mali by sme hovoriť o otázkach týkajúcich sa nevyriešených konfliktov v Moldavsku, Gruzínsku a Náhornom Karabachu. Ruské pôsobenie v týchto regiónoch znemožňuje stabilizáciu situácie a mierové riešenie konfliktu. Ďalšou veľmi dôležitou otázkou je záležitosť zdrojov energie a náklady, ktoré budú znášať členské štátu EÚ, keď za ne budú platiť Rusku. Uznesenie k otázke zákazu dovozu zeleniny z EÚ na ruský trh je naliehavé. Počas leta sú jeho finančné následky na pestovateľov obrovské.
<P>
Nesúhlasím však s odsekom 17 uznesenia, ktorý napáda Rusko za to, že neudelilo gejom a lesbičkám právo sobášiť sa alebo adoptovať deti, a nesúhlasím ani s odsúdením Ruska za blokovanie pochodu homosexuálov. Udeľovanie takýchto práv by malo byť zvrchovanou záležitosťou každej krajiny. Spôsoby života, tradície a modely, ktoré sú spoločensky prijateľné v niektorých členských štátoch EÚ, sú v Rusku cudzie. Preto by Európska únia, ktorá rešpektuje kultúrne tradície Rusov, nemala vyvíjať tlak na Moskvu v tejto otázke a mala by nechať otázky týkajúce sa práv sexuálnych menšín sobášiť sa a adoptovať deti v kompetencii vnútroštátnych právnych predpisov.
<SPEAKER ID="185" NAME="Sophie Auconie" LANGUAGE="FR">
Európsky parlament za posledných pár rokov dostal viac ako 400 petícií týkajúcich sa praktiky zavádzania podnikov niektorými adresárovými spoločnosťami. Tieto petície poslali nezávislí obchodníci, dobrovoľnícke organizácie a rodinné podniky, ktoré sa stali obeťami zavádzajúcich adresárových spoločností. Keďže sa ukázalo, že súčasná smernica o zavádzajúcich praktikách je nedostatočná, hlasovala som za toto uznesenie, v ktorom vyzývame Európsku komisiu, aby urýchlila revíziu tejto smernice, a ukončila tak tieto zavádzajúce praktiky.
<SPEAKER ID="185" NAME="Liam Aylward" LANGUAGE="GA">
Nie je to prvýkrát, čo Európsky parlament diskutuje o zavádzajúcich adresárových spoločnostiach, a Komisia a členské štáty problém adresárových spoločností často predkladajú. O tejto záležitosti som v Parlamente často hovoril a nedávno som kontaktoval Komisiu, aby prediskutovala všetky sťažnosti z môjho volebného obvodu o podvodných systémoch internetových adresárových spoločností so sídlom v iných krajinách. Osoby, ktoré stoja za týmito podvodnými systémami, predstierajú, že zastupujú pravé adresárové spoločnosti, a potom účtujú poplatky podnikom, ktoré si ich služby vôbec neobjednali, alebo podnikom, ktoré si neboli vedomé žiadnych poplatkov.
<P>
Aj keď je smernica 2006/114/ES v platnosti, Komisia alebo členské štáty neurobili dosť, aby pomohli podnikom, ktoré sa stali obeťou podvodných systémov, alebo aby tieto podvodné systémy úplne odstránili. Podporujem uznesenie Parlamentu, ktoré na túto otázku upozorňuje, a znovu žiadam Komisiu, aby prijala rýchle opatrenia, a odstránila tak tieto zavádzajúce a zničujúce praktiky. EÚ musí chrániť občanov a podniky Únie pred týmito podvodnými systémami, ktoré sú príliš prebujnené.
<SPEAKER ID="185" NAME="Zigmantas Balčytis" LANGUAGE="LT">
Hlasoval som za toto uznesenie. Európsky parlament dostal viac ako 400 petícií týkajúcich sa rozšírenej praktiky zavádzania podnikov adresárovými spoločnosťami, ktorá má značný finančný dosah na tisíce väčšinou malých podnikov v Európskej únii. Tieto praktiky zvyčajne spočívajú v navádzaní podnikov, ako aj profesionálov a neziskových subjektov, aby sa bezplatne nechali zapísať do obchodného adresára; no tí, ktorí takúto ponuku podpísali, neskôr zistia, že podpísali zmluvu zahŕňajúcu poplatky. Keďže adresárové spoločnosti majú často sídlo v inom členskom štáte EÚ, ako je štát, v ktorom sa nachádza sídlo ich obete, obetiam sa sťažuje možnosť dožadovať sa ochrany alebo náhrady u vnútroštátnych orgánov. Hoci Komisia nemôže žiadať, aby fyzická osoba alebo podnik vykonávali ustanovenia tejto smernice o klamlivej a porovnávacej reklame, ako ochrankyňa zmlúv je povinná zabezpečiť, aby členské štáty smernicu riadne vykonávali. Vítam výzvu, aby Komisia aktívne overila transpozíciu ustanovení smernice do vnútroštátnych právnych predpisov členských štátov a ich riadne vykonávanie a aby v prípade potreby prijala nápravné opatrenia a ukončila tak zavádzajúce aktivity.
<SPEAKER ID="185" NAME="Izaskun Bilbao Barandica" LANGUAGE="ES">
Túto iniciatívu som podporila, keďže Komisia je povinná zabezpečiť, aby členské štáty dodržiavali smernicu 2006/114/ES o klamlivej a porovnávacej reklame, ktorá sa vzťahuje na transakcie medzi podnikmi. Smernica je však buď neprimeraná, alebo ju členské štáty nepresadzujú správne. Komisia musí preto okamžite preskúmať a vylepšiť smernice, aby týmto praktikám zamedzila.
<SPEAKER ID="185" NAME="Mara Bizzotto" LANGUAGE="IT">
Môj hlas za toto uznesenie o zavádzajúcich praktikách adresárových spoločností predstavuje novú etapu v dlhodobej kampani, ktorú vedie strana Lega Nord v záujme ochrany našich podnikateľov. Uznesenie odsudzuje nadmerne vysoký počet podvodov, ktoré sa vyskytujú na úkor tisícov malých podnikov v rámci celej Európskej únie, a poukazuje na chybnú transpozíciu smernice z roku 2006 o zavádzajúcej reklame členskými štátmi. Mojím hlasom plne podporujem výzvu, aby toto uznesenie prinútilo Komisiu prevziať svoju zodpovednosť a povinnosť preskúmať kroky jednotlivých členských štátov a zlepšiť tak existujúce právne predpisy o ochrane podnikov.
<SPEAKER ID="186" NAME="Jan Březina" LANGUAGE="CS">
Viac ako 400 petícií, ktoré boli doručené Európskemu parlamentu, upozorňuje na rozšírené zavádzajúce obchodné praktiky uplatňované niektorými "adresárovými spoločnosťami”, ktoré spočívajú v navádzaní podnikov a tiež neziskových subjektov na to, aby sa bezplatne nechali zapísať do adresára, pričom tieto podniky neskôr zistia, že podpísali zmluvu, ktorá zahŕňa poplatok. Adresárové spoločnosti majú často sídlo v inom členskom štáte EÚ, ako je štát, v ktorom sa nachádza sídlo ich obete, čím sa obetiam sťažuje možnosť dožadovať sa ochrany alebo náhrady u vnútroštátnych orgánov.
<P>
Smernica 2006/114/ES týkajúca sa klamlivej a porovnávacej reklamy, ktorá sa vzťahuje na transakcie medzi podnikmi, bohužiaľ, nezabezpečuje dostatočne účinnú nápravu alebo ju členské štáty nepresadzujú náležite. Keďže Komisia je povinná zabezpečiť, aby členské štáty túto smernicu riadne vykonávali, mala by túto situáciu preskúmať a v prípade potreby prijať príslušné nápravné opatrenia. Jej povinnosťou a zodpovednosťou je predovšetkým zastaviť zavádzajúce obchodné praktiky, ktoré "adresárové spoločnosti" uplatňujú. Tomu by mohlo aspoň trochu pomôcť vypracovanie akejsi čiernej listiny zavádzajúcich praktík týchto spoločností.
<SPEAKER ID="187" NAME="John Bufton" AFFILIATION="EFD">
písomne. - Keďže sa Spojené kráľovstvo riadi vlastnými nariadeniami o zavádzajúcom obchodovaní prostredníctvom úradu pre spravodlivý obchod, ktorý kontroluje nariadenie o otvorenom a korektnom obchode a zmluvách v rámci Spojeného kráľovstva, hlasoval som proti tomuto návrhu uznesenia o zavádzajúcich adresárových spoločnostiach. Tieto nariadenia však nezahŕňajú zavádzajúce zmluvy v ostatných členských štátoch. Napriek tomu by homogenizácia právnych predpisov EÚ narušila právomoci Británie v tejto oblasti, ako aj otvorila ďalšie možnosti podnikov EÚ využiť britský trh, keďže by mohli obísť právne predpisy EÚ. Obchodné komory a organizácia Obchod a investície Spojeného kráľovstva poskytujú v Spojenom kráľovstve prístup k databázam bezpečných adresárových spoločností a možnostiam vytvárania sietí prostredníctvom programov ako Overseas Market Introduction Service, Passport to Export a dokonca aj prostredníctvom siete European Enterprise Network. Je rozhodujúce, aby tieto adresárové spoločnosti mali výsostné postavenie na trhu v Spojenom kráľovstve a neboli vytláčané tým, že v rámci právnych predpisov EÚ o obchode dovolíme podnikom EÚ zaplaviť britský trh.
<SPEAKER ID="187" NAME="Maria Da Graça Carvalho" LANGUAGE="PT">
Zavádzajúce obchodné praktiky poskytovateľov obchodných adresárov majú výrazný vplyv na malé podniky, a tým prinášajú podstatné negatívne následky na trvalú udržateľnosť a rozvoj hospodárstva. Preto a vzhľadom na to, že tento problém sa neustále opakovane vyskytuje celej Európe, vítam návrh uznesenia, ktorý chce riešiť túto činnosť.
<SPEAKER ID="187" NAME="Proinsias De Rossa" AFFILIATION="S&amp;D">
písomne. - Poslanci Európskeho parlamentu dostali viac ako 400 petícií týkajúcich sa rozšírenej praktiky zavádzania podnikov adresárovými spoločnosťami, ktorá sa dotýka tisícov väčšinou malých podnikov. Tieto zavádzajúce obchodné praktiky zvyčajne spočívajú v navádzaní podnikov, ako aj profesionálov a neziskových subjektov, aby sa bezplatne nechali zapísať do obchodného adresára; no tí, ktorí takúto ponuku podpísali, neskôr zistia, že podpísali zmluvu zahŕňajúcu poplatky. Adresárové spoločnosti majú navyše často sídlo v inom členskom štáte EÚ, čím sa obetiam sťažuje možnosť dožadovať sa ochrany alebo náhrady u vnútroštátnych orgánov.
<P>
Podporujem toto uznesenie. Smernica o klamlivej a porovnávacej reklame (2006/114/ES), ktorá sa vzťahuje na transakcie medzi podnikmi, nezabezpečuje dostatočne účinnú nápravu a členské štáty ju tiež nepresadzujú náležite. Uznesenie naliehavo vyzýva Komisiu, aby overila, či členské štáty správne transponujú, vykonávajú a na celoštátnej úrovni presadzujú smernicu, a aby urýchlila svoju činnosť, pokiaľ ide o revíziu a zdokonalenie smernice a ďalších príslušných právnych predpisov, a čo najskôr tak ukončila zavádzajúce praktiky adresárových spoločností, a to predovšetkým zaradením adresárových spoločností uplatňujúcich zavádzajúce praktiky na čiernu listinu.
<SPEAKER ID="187" NAME="Diogo Feio" LANGUAGE="PT">
Klamlivá reklama a nečestné obchodné praktiky narúšajú dôveru spotrebiteľov, a tak poškodzujú vnútorný trh. Je preto nevyhnutné, aby európske právne predpisy chránili spotrebiteľov a podniky pred týmito praktikami. Čo sa týka zavádzajúcich praktík adresárových spoločností, ktoré sa bežne vyskytujú a majú zničujúci vplyv na podniky, považujem za dobré znamenie to, že sa príslušné právne predpisy prepracúvajú, aby sa zastavili zavádzajúce praktiky poskytovateľov obchodných adresárov, konkrétne prostredníctvom vypracovania čiernej listiny zavádzajúcich praktík adresárových spoločností.
<SPEAKER ID="187" NAME="José Manuel Fernandes" LANGUAGE="PT">
Súčasný návrh uznesenia analyzuje neprijateľné správanie niektorých adresárových spoločností, ktoré zavádzajú tisíce občanov a spoločností v Európskej únii. Bohužiaľ, smernica 2006/114/ES o klamlivej a porovnávacej reklame nielenže nedokáže dosiahnuť očakávané výsledky, ale obete tejto reklamy sú predovšetkým starší občania, malé a stredné podniky a dokonca charitatívne organizácie.
<P>
Ide tu o spoločnosti s veľmi agresívnou stratégiou, skutočných predátorov bez škrupúľ, ktorých činnosť musíme okamžite zastaviť. Keďže spoločnosti vykonávajú tieto praktiky cezhranične, je veľmi náročné vydať vinníkov do rúk spravodlivosti. Okrem toho neexistuje čierna listina týchto podvodných spoločností, ktorá by napomohla zabrániť týmto praktikám, ktoré sa v súčasnosti naďalej vyskytujú s vedomím vnútroštátnych orgánov.
<P>
Európske právne predpisy musia chrániť európskych občanov. Nemôžeme dovoliť, aby sa tieto spoločnosti beztrestne pohybovali z jedného členského štátu do druhého a dokonca mimo EÚ a zneužívali zásadu voľného pohybu osôb a tovaru v rámci schengenského priestoru. Máme pred sebou veľmi aktuálny návrh, ktorý si zasluhuje moju plnú podporu. Obete očakávajú praktické výsledky a dúfam, že Komisia prijme nevyhnutné opatrenia na ukončenie tejto situácie.
<SPEAKER ID="187" NAME="Ilda Figueiredo" LANGUAGE="PT">
Tak ako sa spomína v uznesení, Európsky parlament dostal viac ako 400 petícií týkajúcich sa otázky rozšírených zavádzajúcich obchodných praktík poskytovateľov obchodných adresárov, ktoré sa dotýkajú tisícov väčšinou malých podnikov. Tieto praktiky majú vo všeobecnosti značný finančný dosah.
<P>
Celkovo tieto zavádzajúce obchodné praktiky spočívajú v pozývaní spoločností, profesionálov jednotlivcov a neziskových organizácií, aby sa bezplatne zaregistrovali do obchodného adresára. Tí, čo sa prihlásia, len neskôr zistia, že svoje údaje uviedli v zmluve, ktorá zahŕňa poplatky. Okrem toho poskytovatelia obchodných adresárov majú často sídlo v inom členskom štáte EÚ, ako je štát, v ktorom sa nachádza sídlo ich obete, čím sa obetiam sťažuje možnosť dožadovať sa ochrany alebo spravodlivosti u vnútroštátnych orgánov.
<P>
Výbor pre petície ľutuje skutočnosť, že smernica 2006/114/ES o klamlivej a porovnávacej reklame, ktorá sa uplatňuje na transakcie medzi podnikmi, zjavne buď nie je schopná poskytnúť účinné protiopatrenia, alebo ju členské štáty nepresadzujú primerane.
<P>
Európsky parlament v uznesení, ktoré bolo práve prijaté, vyzýva Európsku komisiu, aby tento problém analyzovala a snažila sa nájsť riešenie. Táto žiadosť si získala našu podporu.
<SPEAKER ID="187" NAME="Monika Flašíková Beňová" AFFILIATION="S&amp;D">
písomne. - (SK) Nepochybne predmetné adresárové spoločnosti nie sú iba klamlivé či zavádzajúce. Sú to taktiež spoločnosti podvodnícke. Pretože ak niekto naláka živnostníkov a firmy do svojho zoznamu iba za účelom vlastného prospechu a obohatenia sa, jednoznačne sa dopúšťa protizákonného konania. Takéto praktiky adresárových spoločností sú i podľa Smernice o klamlivej a porovnávacej reklame jednoznačne mimo zákona. Myslím si však, že nie je potrebné vymýšľať novú legislatívu. Je žiaduce snažiť sa o čo najrýchlejšiu a najúčinnejšiu realizáciu práva v praxi a pokúsiť sa vytvoriť podmienky, aby sa často malé rodinné firmy vedeli účinne právne brániť.
<SPEAKER ID="187" NAME="Pat the Cope Gallagher" LANGUAGE="GA">
Viem, že Európsky parlament prijal viac ako 400 petícií týkajúcich sa zneužívania obchodných adresárov. Zvyčajne sa stáva, že podnik do adresára zapíše svoj názov s vedomím, že táto služba nezahŕňa žiadny poplatok. Len neskôr zistí, že musí zaplatiť poplatok. Plne podporujem toto uznesenie, ktoré vyzýva Európsku komisiu, aby riadne vykonávala smernicu o klamlivej a porovnávacej reklame.
<SPEAKER ID="187" NAME="Louis Grech" AFFILIATION="S&amp;D">
písomne. - Na ochranu malých a zraniteľných organizácií a podnikov pred nečestnými, zavádzajúcimi alebo agresívnymi obchodnými praktikami je nevyhnutné riadne vykonávať a presadzovať smernicu o klamlivej a porovnávacej reklame. Aj keď smernica pokrýva klamlivú reklamu medzi podnikmi, vo svojom širšom rozsahu má chrániť záujem spotrebiteľov, zaručiť hladké fungovanie jednotného trhu a vo výraznej miere zlepšiť životy občanov. Videl som isté zlepšenie, no stále sa domnievam, že sa musí urobiť ešte veľa, aby sa zastavili nečestné zavádzajúce praktiky. Podniky v Európe sa naďalej stávajú obeťami protiprávneho a zavádzajúceho správania, ktoré vedie k výrazným finančným stratám najmä v malých a začínajúcich podnikoch. Obávam sa, že v dôsledku nedostatočnej transpozície tejto smernice je nedostatočná súdržnosť medzi členskými štátmi v spôsobe, akým tieto nečestné praktiky regulujú. Ak sa situácia nezlepší, musíme podniknúť ďalšie kroky. Je potrebná užšia spolupráca a koordinácia medzi Komisiou a členskými štátmi, aby sa mohla smernica lepšie vykonávať a presadzovať. Potrebujeme tiež účinnejšie šírenie informácií a odbornú prípravu určenú najmä malým podnikom a štátnym zamestnancom. Nevyhnutne musíme stanoviť pružné pravidlá sankčných a kompenzačných mechanizmov a mechanizmov sťažností, aby sme sa mohli prispôsobiť meniacim sa trhovým podmienkam a novým obchodným praktikám.
<SPEAKER ID="187" NAME="Małgorzata Handzlik" LANGUAGE="PL">
Prijatím dnešného uznesenia Európsky parlament znovu vyzýva na ochranu malých a stredných podnikov. Praktiky, pri ktorých spoločnosti firmám ponúkajú zapísanie v obchodných adresároch a zároveň vytvárajú klamlivý dojem, že táto služba je bezplatná, sú čoraz bežnejšie. Pri odhalení skutočností sa, bohužiaľ, ukáže, že podnik sa zaviazal platiť pevne stanovenú sumu počas určitého obdobia. Táto praktika je predmetom sťažností podnikov Európskemu parlamentu. Preto tiež chceme, aby Európska komisia skontrolovala, akým spôsobom členské štáty vykonávajú ustanovenia smernice 2006/114/ES o klamlivej a porovnávacej reklame. Európsky parlament tiež žiada, aby otázka zavádzajúcich obchodných adresárov bola zahrnutá do revízie tejto smernice. V uznesení, ktoré sme dnes prijali, sa tiež vraciame k návrhu, ktorý bol už uvedený v uznesení prijatom Parlamentom v roku 2008 o tej istej otázke, konkrétne k myšlienke vytvorenia čiernej listiny nečestných praktík uplatňovaných spoločnosťami, ktoré spravujú obchodné adresáre. Dúfam, že Európska komisia nebude otáľať a prijme príslušné kroky na ochranu malých a stredných podnikov pred týmito nečestnými praktikami.
<SPEAKER ID="187" NAME="Juozas Imbrasas" AFFILIATION="EFD">
písomne. - (LT) Tento dokument som uvítal, pretože Parlament dostal viac ako 400 petícií týkajúcich sa rozšírenej praktiky zavádzania podnikov adresárovými spoločnosťami, ktorá ma značný finančný dosah na tisíce väčšinou malých podnikov v Európskej únii, a Parlament naďalej dostáva petície a sťažnosti týkajúce sa adresárových spoločností. Tieto zavádzajúce obchodné praktiky zvyčajne spočívajú v navádzaní podnikov, ako aj profesionálov a neziskových subjektov, aby sa bezplatne nechali zapísať do obchodného adresára; no tí, ktorí takúto ponuku podpísali, neskôr zistia, že podpísali zmluvu zahŕňajúcu poplatky. Adresárové spoločnosti majú často sídlo v inom členskom štáte EÚ, ako je štát, v ktorom sa nachádza sídlo ich obete, čím sa obetiam sťažuje možnosť dožadovať sa ochrany alebo náhrady u vnútroštátnych orgánov. Komisiu naliehavo žiadame, aby urýchlila svoju činnosť, pokiaľ ide o revíziu a zdokonalenie smernice 2006/114/ES a ďalších príslušných právnych predpisov, a čo najskôr tak ukončila zavádzajúce praktiky adresárových spoločností, a to predovšetkým zaradením adresárových spoločností uplatňujúcich zavádzajúce praktiky na čiernu listinu.
<SPEAKER ID="188" NAME="David Martin" AFFILIATION="S&amp;D">
písomne. - Hlasoval som za toto uznesenie, ktoré naliehavo žiada Komisiu, aby urýchlila svoju činnosť, pokiaľ ide o revíziu a zdokonalenie smernice a ďalších príslušných právnych predpisov, a čo najskôr tak ukončila zavádzajúce praktiky adresárových spoločností, a to predovšetkým zaradením adresárových spoločností uplatňujúcich zavádzajúce praktiky na čiernu listinu.
<SPEAKER ID="189" NAME="Jiří Maštálka" AFFILIATION="GUE/NGL">
písomne. - (CS) Návrh uznesenia predložený na základe otázky na ústne zodpovedanie B7-0315/2011 o zavádzajúcich adresárových spoločnostiach je stručný, týka sa však dvoch oblastí, ktoré si vyžadujú neustálu pozornosť. Prvou oblasťou je podpora malých a stredných podnikov zo strany orgánov a inštitúcií EÚ, v tomto prípade v kontexte ochrany pred zavádzajúcimi obchodnými praktikami. Druhou oblasťou je ochrana hospodárskej súťaže zamedzovaním rozšírenej nespravodlivej hospodárskej súťaže, ktorá zahŕňa práve klamlivú a porovnávaciu reklamu. Mali by sme uvítať predpokladané úsilie Komisie, ktorú v tomto uznesení vyzývame nielen k revízii a zdokonaleniu smernice 2006/114/ES o klamlivej a porovnávacej reklame, ale aj k prijatiu nápravných opatrení proti nedôslednému presadzovaniu tejto smernice členskými štátmi EÚ.
<SPEAKER ID="189" NAME="Nuno Melo" LANGUAGE="PT">
Klamlivá reklama a nečestné obchodné praktiky škodia vnútornému trhu. Musíme preto vytvoriť také právne predpisy, ktoré ochránia spotrebiteľov a podniky pred týmito praktikami.
<SPEAKER ID="189" NAME="Alexander Mirsky" AFFILIATION="S&amp;D">
písomne. - Parlament dostal viac ako 400 petícií týkajúcich sa rozšírenej praktiky zavádzania podnikov adresárovými spoločnosťami, ktorá sa dotýka tisícov väčšinou malých podnikov v Európskej únii a má na nich značný finančný dosah. Parlament naďalej dostáva petície a sťažnosti týkajúce sa adresárových spoločností. Tieto zavádzajúce obchodné praktiky zvyčajne spočívajú v navádzaní podnikov, ako aj profesionálov a neziskových subjektov, aby sa bezplatne nechali zapísať do obchodného adresára. Tí, čo podpísali zmluvu, neskôr zistia, že podpísali zmluvu, ktorá zahŕňa poplatok. Adresárové spoločnosti majú často sídlo v inom členskom štáte EÚ, ako je štát, v ktorom sa nachádza sídlo ich obete, čím sa obetiam sťažuje možnosť dožadovať sa ochrany alebo náhrady u vnútroštátnych orgánov. Európsky parlament naliehavo žiada Komisiu, aby urýchlila svoju činnosť, pokiaľ ide o revíziu a zdokonalenie smernice 2006/114/ES a ďalších príslušných právnych predpisov, a čo najskôr tak ukončila zavádzajúce praktiky adresárových spoločností, a to predovšetkým zaradením adresárových spoločností uplatňujúcich zavádzajúce praktiky na čiernu listinu. Úplne s tým súhlasím a hlasoval som za toto uznesenie.
<SPEAKER ID="189" NAME="Andreas Mölzer" LANGUAGE="DE">
V posledných rokoch narástol trend uplatňovania nečestných obchodných praktík a klamlivej reklamy. V minulosti boli vo všeobecnosti cieľom týchto podvodov spotrebitelia, no v súčasnosti sa tieto podvodné praktiky rozširujú do podnikateľskej sféry. Problém spočíva v tom, že tieto podvodné aktivity zvyčajne prebiehajú cez štátne hranice, čo sťažuje zatýkanie a trestné stíhanie vinníkov. Niektoré spoločnosti neustále menia svoje názvy a adresy poštovej priehradky, čím sa tiež sťažuje zatýkanie zodpovedných osôb. Je preto dôležité, aby sme odstránili nedostatky v tejto oblasti a mohli sme tak účinnejšie konať proti podvodom. Opatrenia by sme však nemali zacieliť len na podnikateľský svet a v súvislosti s týmto konkrétnym prípadom na zavádzajúce obchodné praktiky adresárových spoločností. Musia sa tiež podniknúť rozhodné kroky proti rozličným formám podvodov zameraných na spotrebiteľov. Túto petíciu vnímam ako krok správnym smerom, po ktorom by mali nasledovať ďalšie opatrenia, a preto som ju v hlasovaní podporil.
<SPEAKER ID="189" NAME="Rolandas Paksas" AFFILIATION="EFD">
písomne. - (LT) Toto uznesenie vítam, pretože je našou povinnosťou podporovať čestné obchodné praktiky a zastaviť rozširovanie zavádzajúcich obchodných praktík. A preto musíme určiť účinné prostriedky na odškodňovanie. V súčasnosti väčšina spoločností, predovšetkým malé a stredné podniky, nesie v dôsledku týchto zavádzajúcich aktivít značné finančné straty. Podnikom sú ponúkané nejasné obchodné návrhy, a tak nechtiac uviaznu v zmluvách o reklamách v obchodných adresároch. V tomto prípade nie sú vnútroštátne orgány schopné poskytnúť primeranú ochranu alebo náhradu, pretože adresárové spoločnosti majú často sídlo v inom členskom štáte EÚ ako dotknuté podniky. Toto umožňuje adresárovým spoločnostiam zneužívať súčasnú situáciu bez postihnutia. Na čo najrýchlejšie zastavenie takýchto nečestných aktivít musí Komisia zostaviť čiernu listinu zavádzajúcich praktík adresárových spoločností a prijať príslušné právne predpisy zamerané predovšetkým na ustanovenia smernice o klamlivej a porovnávacej reklame a ich vykonávanie. Domnievam sa, že musíme vytvoriť správne podmienky pre spoluprácu medzi vnútroštátnymi orgánmi členských štátov, čím by sa uľahčilo uplatňovanie administratívnych alebo právnych opatrení cez hranice. Európska únia musí tieto opatrenia vykonávať, aby mohol vnútorný trh správne fungovať, aby boli spotrebitelia chránení a prevádzkovatelia podnikov mohli uplatňovať čestné obchodné praktiky.
<SPEAKER ID="189" NAME="Justas Vincas Paleckis" AFFILIATION="S&amp;D">
písomne. - Hlasoval som za tento návrh uznesenia, pretože jasne upozorňuje na súčasnú situáciu zavádzajúcich obchodných praktík, ktoré nie sú v súlade s právnymi predpismi EÚ, a medzinárodný rozmer týchto podvodov sťažuje obetiam hľadanie podvodníkov a boj proti nim. Domnievam sa, že je potrebné, aby sme chránili zraniteľné malé podniky a profesionálov pred zavádzajúcimi adresárovými spoločnosťami, a tak Európsky parlament a EÚ ako celok musia dokázať, že všetci sú povinní vykonávať a dodržiavať európske právne predpisy. Preto plne podporujem toto uznesenie, ktoré vyzýva Komisiu, aby aktívne overila, akým spôsobom členské štáty transponujú, vykonávajú a na celoštátnej úrovni presadzujú smernicu 2006/114/ES, a aby v prípade potreby prijala nápravné opatrenia. Komisia by tiež mala urýchliť revíziu a zdokonalenie smernice a ďalších príslušných právnych predpisov, a čo najskôr tak ukončiť zavádzajúce praktiky adresárových spoločností.
<SPEAKER ID="189" NAME="Maria do Céu Patrão Neves" LANGUAGE="PT">
Toto uznesenie Európskeho parlamentu z 9. júna 2011 o zavádzajúcich adresárových spoločnostiach upozorňuje Komisiu na potrebu zintenzívnenia jej činností v rámci revízie a zdokonalenia smernice a ďalších príslušných právnych predpisov, aby čo najskôr ukončila zavádzajúce praktiky poskytovateľov obchodných adresárov, a to predovšetkým zostavením osobitnej čiernej listiny zavádzajúcich praktík uplatňovaných v rámci obchodných adresárov.
<SPEAKER ID="189" NAME="Paulo Rangel" LANGUAGE="PT">
Podľa spravodajcu Parlament dostal viac ako 400 petícií týkajúcich sa zavádzajúcich obchodných praktík. Takéto praktiky ohrozujú zdravé fungovanie vnútorného trhu po prvé preto, lebo dôvera spotrebiteľov je nevyhnutná pre zdravé fungovanie hospodárstva, a čo je dôležitejšie, preto, lebo tieto praktiky by sa mali stať nezákonnými. Táto téma je taká dôležitá, že by sme už mali mať zaručený legislatívny zásah Únie. Vzhľadom na výsledky, ktoré sú už známe, však musíme Komisiu naliehavo požiadať, aby dohliadala na vykonávanie smernice 2006/114 ES a zároveň otestovala svoje obmedzenia v rámci zdokonaľovania tejto smernice.
<SPEAKER ID="189" NAME="Raül Romeva i Rueda" AFFILIATION="Verts/ALE">
písomne. - Európsky parlament: 1. ľutuje, že smernica 2006/114/ES(2) o klamlivej a porovnávacej reklame, ktorá sa vzťahuje na transakcie medzi podnikmi, buď zjavne neposkytuje dostatočne účinnú nápravu, alebo ju členské štáty nepresadzujú náležite; 2. pripomína, že napriek tomu, že Komisia nemá právomoc priamo uplatňovať smernicu proti jednotlivcom alebo spoločnostiam, je povinná zabezpečiť, aby členské štáty smernicu vykonávali náležite; 3. vyzýva Komisiu, aby aktívne overila, akým spôsobom členské štáty transponujú, vykonávajú a na celoštátnej úrovni presadzujú smernicu 2006/114/ES, a aby v prípade potreby prijala nápravné opatrenia.
<SPEAKER ID="190" NAME="Peter Skinner" AFFILIATION="S&amp;D">
písomne. - Tomuto uzneseniu som v hlasovaní vyjadril podporu ako súčasť rozumnej reakcie európskych politikov z 27 krajín na toto podvodnícke správanie. Spoločnosti, hlavne v našom regióne v juhovýchodnom Anglicku, boli príliš dlho cieľom týchto bezohľadných praktík. Voliči ma informovali o tom, že im bolo ponúkané, aby bezplatne propagovali svoje podniky, no onedlho im boli doručené vysoké faktúry spolu s právnymi hrozbami. Tieto praktiky pochádzajú zo Španielska, no mohli by sa prihodiť kdekoľvek. Španielske miestne orgány by mali vykonať oveľa viac pri nakladaní s týmito podvodníkmi a trestne stíhať osoby s podvodníckym správaním.
<SPEAKER ID="190" NAME="Rafał Trzaskowski" LANGUAGE="PL">
Počet sťažností týkajúcich sa zavádzajúcich adresárových spoločností, ktoré dostal Parlament, a skutočnosť, že tieto spoločnosti sú často vo svojej povahe cezhraničné, ukazuje, že je potrebné zlepšiť nariadenia EÚ v tejto oblasti.
<SPEAKER ID="190" NAME="Angelika Werthmann" LANGUAGE="DE">
Hlasovala som za návrh uznesenia a výzvu na zlepšenie právnej situácie, ktorú zahŕňa. Zatiaľ však treba konať, aby sme zabránili ďalšiemu zvyšovaniu počtu dotknutých podnikov. Je potrebné usporiadať kampaň strategických informácií, aby sme podrazili nohy týmto ziskuchtivcom. Dôležité je, aby ponuky na zapísanie sa do adresárov boli mimoriadne dôkladne a starostlivo preskúmané, najmä v tých prípadoch, ak tvrdia, že sú bezplatné.
