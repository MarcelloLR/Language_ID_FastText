<CHAPTER ID="017">
Revízia zmlúv - Prechodné opatrenia týkajúce sa zloženia Európskeho parlamentu - Rozhodnutie nezvolať konvent na revíziu zmlúv týkajúcu sa prechodných opatrení týkajúcich sa zloženia Európskeho parlamentu (rozprava)
<SPEAKER ID="361" NAME="Predseda">
Ďalším bodom programu je spoločná rozprava o nasledujúcich správach:
<P>
správa pána Méndeza de Viga v mene Výboru pre ústavné veci o návrhu protokolu, ktorým sa mení a dopĺňa protokol č. 36 o prechodných ustanoveniach a ktorý sa týka zloženia Európskeho parlamentu počas zostávajúceho volebného obdobia 2009 - 2014: stanovisko Európskeho parlamentu (článok 48 ods. 3 Zmluvy o EÚ) (17196/2009 - C7-0001/2010 - 2009/0813(NLE)), a
<P>
správa pána Méndeza de Viga v mene Výboru pre ústavné veci o odporúčaní, ktoré sa týka návrhu Európskej rady nezvolať konvent na účel revízie zmlúv, pokiaľ ide o prechodné opatrenia týkajúce sa zloženia Európskeho parlamentu (17196/2009 - C7-0002/2010 - 2009/0814(NLE)).
<SPEAKER ID="362" NAME="Íñigo Méndez de Vigo">
spravodajca. - (ES) Vážený pán predseda, dovoľte mi na úvod môjho prejavu verš od Rilkeho: "Herr, es ist Zeit. Der Sommer war sehr groß..." Rilke bol obľúbeným básnikom jedného z našich nedávno zosnulých kolegov Dimitrisa Tsatsosa. Dávnejšie, 19. novembra 1997, sme spolu s Dimitrisom Tsatsosom mali tú česť predložiť v tomto Parlamente správu o Amsterdamskej zmluve.
<P>
Práve v tejto správe o Amsterdamskej zmluve sme navrhli, aby konvent akékoľvek pozmeňujúce a doplňujúce návrhy k zmluvám pripravoval vopred.
<P>
Nazvali sme to metóda Spoločenstva. Je to vlastne metóda konventu, ktorá sa použila pri príprave Charty základných práv EÚ a predovšetkým pri ústavnej zmluve.
<P>
Chcem si pripomenúť pamiatku Dimitrisa Tsatsosa najmä dnes, keď sa začína vypracovávať prvá úprava Lisabonskej zmluvy, ktorá, pán predseda, predstavuje v poslednej analýze ústavnú zmluvu, o ktorú sme tak tvrdo bojovali.
<P>
Prvú úpravu, ktorá bude pozostávať z pozmeňujúceho a doplňujúceho návrhu k protokolu č. 36 Lisabonskej zmluvy, zapríčinila anomália, pretože v čase volieb do tohto Parlamentu v júni minulého roku nenadobudla Lisabonská zmluva platnosť pre prekážky, ktoré sú nám všetkým známe.
<P>
Následne sa posledné parlamentné voľby konali podľa Zmluvy z Nice, ktorá bola v tom čase platná, a táto zmluva ustanovuje existenciu 736 poslancov, zatiaľ čo v Lisabonskej zmluve je ustanovený počet 751 poslancov.
<P>
Vážený pán predseda, akoby to ešte nebolo dosť komplikované, akt z roku 1976 stanovuje, že mandát poslanca trvá päť rokov. To znamená, že teraz nemôžeme jednoducho používať počet ustanovený v Lisabonskej zmluve, a to 751 poslancov, ak zvážime, že podľa Lisabonskej zmluvy niektorá krajina stratí troch poslancov, ktorí boli zvolení, a preto nemôžu odísť z Parlamentu počas tohto volebného obdobia.
<P>
Práve preto, pán predseda, je potrebné zmeniť a doplniť protokol č. 36 s cieľom umožniť dohodám z Lisabonu nadobudnúť platnosť a počas tohto volebného obdobia, v rokoch 2009 - 2014, keď pozmeňujúci a doplňujúci návrh k protokolu č. 36 nadobudne platnosť, bude mať tento Parlament výnimočne 754 poslancov.
<P>
Práve preto, pán predseda, vás Európska rada písomne žiadala, aby Parlament v súlade s článkom 48 ods. 2 tejto zmluvy vyjadril svoje stanovisko k dvom otázkam.
<P>
Prvá otázka spočíva v tom, či je, alebo nie je potrebný konvent na prípravu pozmeňujúceho a doplňujúceho návrhu k protokolu č. 36. Druhá otázka sa zaoberá tým, či hlavy štátov alebo predsedovia vlád môžu zvolať medzivládnu konferenciu s cieľom zmeniť a doplniť protokol č. 36.
<P>
Jedna otázka súvisí s druhou, aj keď sa nimi zaoberajú dve osobitné správy. Začnem so zvolaním medzivládnej konferencie. Ako som už povedal, ide o politický výsledok uplatnenia Lisabonskej zmluvy, ako aj o prechodné a výnimočné riešenie, ktoré bude platné iba v tomto volebnom období. Preto sa táto medzivládna konferencia upriami len na to, čo už bolo dohodnuté: ako rozdeliť 18 poslaneckých miest medzi 12 krajín.
<P>
Z toho vyplýva, pán predseda, že sa neuskutoční rozprava. Som presvedčený, že medzivládna konferencia sa dá zvolať veľmi rýchlo a problém sa dá vyriešiť počas jedného dopoludnia, keďže už bolo prijaté politické rozhodnutie.
<P>
Z tohto dôvodu žiadam súhlas na zvolanie medzivládnej konferencie a som presvedčený, že konvent nie je potrebný, pretože problém už bol vyriešený. Sme za uskutočnenie medzivládnej konferencie; sme proti zvolaniu konventu.
<SPEAKER ID="363" NAME="Diego López Garrido" LANGUAGE="ES">
Vážený pán predseda, chcel by som vyjadriť svoju spokojnosť so skutočnosťou, že Európsky parlament pod záštitou môjho váženého kolegu a priateľa Íñiga Méndeza de Viga má rovnaké stanovisko ako Európska rada v tom zmysle, že na vykonanie navrhovanej zmeny v protokole č. 36 Lisabonskej zmluvy nie je potrebné zvolávať konvent, keďže ide o malú zmenu, aj keď je nevyhnutná na to, aby pred ďalšími voľbami umožnila prítomnosť v Parlamente toľkým poslancom, koľkí tu mali byť, ak by bola platná Lisabonská zmluva.
<P>
Tento osobitný prípad je dosť paradoxný, pretože spolu s pánom Méndezom de Vigom sme boli súčasťou konventu, ktorý vypracoval Ústavu pre Európu. V tomto prípade je cieľom pokúsiť sa vyhnúť tomuto postupu, keďže ide o veľmi nepatrnú zmenu - vskutku len formálnu - v Lisabonskej zmluve.
<P>
Som rád, že touto cestou, ak Parlament prijme návrh, ktorý predložil pán Méndez de Vigo, a po uskutočnení medzivládnej konferencie a po ukončení príslušných ratifikačných postupov v 27 parlamentoch členských štátov Európskej únie môže čím skôr prísť ďalších 18 poslancov z 12 krajín - Spojeného kráľovstva, Slovinska, Poľska, Holandska, Malty, Lotyšska, Talianska, Bulharska, Švédska, Francúzska, Rakúska a Španielska.
<P>
Zlepší sa tak zastúpenie občanov týchto krajín v Európskom parlamente. Preto som rád, že pán Méndez de Vigo vypracoval túto správu a že ju Výbor pre ústavné veci prijal v navrhovanom znení. Tiež dúfam, že na tomto plenárnom zasadnutí sa dočkáme širokej podpory, že čo najskôr uvidíme týchto 18 chýbajúcich poslancov tu v Parlamente a že to zabezpečí Lisabonská zmluva.
<SPEAKER ID="364" NAME="Maroš Šefčovič">
člen Komisie. - Vážený pán predseda, chcel by som pánovi Méndezovi de Vigovi poďakovať za vynikajúcu správu. Tiež môžem s radosťou oznámiť Európskemu parlamentu, že Komisia prijala kladné stanovisko k zahájeniu medzivládnej konferencie s cieľom preskúmať potrebné zmeny v tejto zmluve, ktoré schvália 18 dodatočných poslancov.
<P>
Európska rada žiadala stanovisko Komisie k návrhu španielskej vlády, a keďže tento návrh vyjadruje dlhodobý politický súhlas s bezodkladným prijatím 18 dodatočných poslancov, Komisia odporučila, aby sa medzivládna konferencia uskutočnila čo najskôr.
<P>
Komisia v súlade so španielskym návrhom vo svojom stanovisku tiež zdôraznila, že medzivládna konferencia by sa mala obmedziť len na riešenie otázky dodatočných poslancov. Veľmi ma potešilo, že správa pána Méndeza de Viga získala silnú väčšinovú podporu vo Výbore pre ústavné veci, a dúfame, že na zajtrajšom zasadnutí Parlamentu sa dočkáme rovnakého výsledku.
<P>
Chcel by som ešte v mene Komisie vyjadriť nádej, že malé zmeny v tejto zmluve, o ktorých sa bude diskutovať na medzivládnej konferencii, budú rýchlo schválené a že ratifikácia členskými štátmi umožní dodatočným 18 poslancom, aby sa čo najskôr ujali svojho mandátu.
<SPEAKER ID="365" NAME="Carlo Casini" LANGUAGE="IT">
Vážený pán predseda, dámy a páni, budem veľmi stručný, keďže výbor, ktorému predsedám, dospel k všeobecnej dohode, ktorá je v súlade s tým, čo už bolo povedané, a preto nie je potrebné rozpravu príliš naťahovať.
<P>
Vyskytol sa problém, o ktorom sme vo výbore diskutovali, a týka sa hlavne tohoto: podľa volebného aktu z roku 1976, ako aj podľa Lisabonskej zmluvy sú poslanci tohto Parlamentu priamo volení občanmi rôznych krajín. To predstavuje problém pre prípady, v ktorých volebný systém používaný na zvolenie poslancov na toto volebné obdobie nedovoľuje, aby sa do Parlamentu dostali kandidáti, ktorí nedostali dosť hlasov na zabezpečenie mandátu, no majú dosť hlasov na to, aby vstúpili neskôr.
<P>
Niektoré volebné systémy to povoľujú, no zdá sa, že ostatné nie. Preto, ak nechceme, aby sa výrazne oneskorilo začlenenie poslancov do Parlamentu, mali by sme sa uchýliť k mimoriadnym, prechodným systémom vymenovania, o ktorých uvažovala Rada.
<P>
Po zdĺhavých diskusiách dospel náš výbor k záveru, že toto je spravodlivé stanovisko. Preto súhlasíme s tým, čo už bolo povedané. Musím dodať, že som osobne predložil pozmeňujúci a doplňujúci návrh s cieľom vymenovať pozorovateľov na prechodné obdobie pred zvolením nových poslancov tohto Parlamentu. Aj keď sa o tomto pozmeňujúcom a doplňujúcom návrhu stále diskutuje, budeme musieť hlasovať proti - aj keď ide o môj návrh -, keďže kompromisný pozmeňujúci a doplňujúci návrh umožňuje rýchle, okamžité začlenenie poslancov do Parlamentu.
<SPEAKER ID="366" NAME="Ramón Jáuregui Atondo" LANGUAGE="ES">
Vážený pán predseda, rád by som na úvod povedal, že rozhodnutie, ktoré pri tejto príležitosti prijímame, nie je jednoduché. Po prvé, revidujeme túto zmluvu. Krátko po nadobudnutí platnosti je to prvý návrh na revíziu tejto zmluvy. Nesmieme to brať na ľahkú váhu.
<P>
Po druhé, obnovujeme, potvrdzujeme a vytvárame však šancu pre 18 poslancov, ktorí by boli oprávnení ujať sa svojich mandátov, ak by táto zmluva bola prijatá ešte pred voľbami. Navyše umožňujeme 12 krajinám, ktoré majú právo opätovne si usporiadať situáciu v tomto Parlamente, aby si toto právo uplatnili, pretože majú dohodu s celou Európskou úniou, že by mali mať väčšie zastúpenie než v súčasnosti. O tom to celé je, no ide o dôležitú otázku.
<P>
Samotná zmluva si však vyžaduje uskutočnenie konventu z dôvodu revízie. Rada sa nás z tohto dôvodu celkom oprávnene pýta, či je potrebné uskutočniť konvent na schválenie toho, čo bolo dohodnuté so všetkými členskými štátmi EÚ. Odpoveď Parlamentu znie: nie je to potrebné. Nie je to potrebné pri tejto príležitosti.
<P>
Rada preto dostáva mandát na zvolanie medzivládnej konferencie a revíziu tejto zmluvy, pričom vznikne možnosť, že 27 krajín schváli revíziu a umožní tak 18 poslancom prísť sem a 12 príslušných krajín dosiahne plné zastúpenie v Parlamente.
<P>
O to tu ide, no máme problém. Najprv by som chcel pripustiť skutočnosť, že sme mali ťažkosti s rozhodovaním, či prichádzajúci poslanci musia byť priamo zvolení, alebo či môžu byť zvolení iným spôsobom.
<P>
Myslím si, že tento problém, ktorý vznikol a vyžaduje si realistické preskúmanie a predloženie, sme uspokojivo vyriešili. Chcel by som poďakovať nielen spravodajcovi tejto správy, pánovi Méndezovi de Vigovi, ale aj pánovi Duffovi za to, že sme podľa mňa dospeli k veľmi dôležitej dohode medzi troma skupinami.
<P>
My hovoríme: áno, zrevidujme túto zmluvu, ale bez konventu, aby sme začali rovno so schválením. Tento Parlament by však zároveň mal pripomenúť národným parlamentom, že musia poslať poslancov, ktorí boli priamo zvolení do Európskeho parlamentu, a že tu v Parlamente plánujeme vypracovať revíziu európskeho volebného systému s cieľom vybaviť súčasný európsky volebný model jednotným nadnárodným systémom na voľbu poslancov.
<P>
Som rád, že tieto dve okolnosti pomohli nastoliť rovnováhu, aby sme sa znovu mohli zaoberať touto otázkou.
<SPEAKER ID="367" NAME="Andrew Duff">
v mene skupiny ALDE. - Vážený pán predseda, tento návrh, samozrejme, predchádza nadobudnutiu platnosti tejto zmluvy. Ak by táto zmluva vznikla predtým, než by vznikol takýto návrh, neprijali by sme ho.
<P>
Parlament by nemohol akceptovať to, že Francúzsko by chcelo do Parlamentu vymenovať dvoch poslancov z Assemblée Nationale. A keby sme sa na tom dohodli po nadobudnutí platnosti tejto zmluvy - ak by tento návrh nevznikol predtým, ako by táto zmluva nadobudla platnosť -, tiež by sme porušili túto zmluvu, pretože spomínaný návrh neuznáva zásadu degresívnej proporcionality.
<P>
Prijímame dočasné riešenie, no tento spor úspešne odhalil problémy týkajúce sa zloženia Parlamentu a volebného postupu. Som rád, že všetky naše skupiny teraz súhlasia s tým, že je potrebná rozsiahla reforma volebného postupu, a Parlament čoskoro predloží návrhy, ktoré budú vyžadovať zvolanie medzivládnej konferencie, ktorú dôkladne pripraví konvent, na ktorom sa zúčastnia národné parlamenty, ktorý bude mať širokú poradnú funkciu a ktorý bude zahŕňať národné politické strany, čo prispeje k tomu, aby sa táto otázka do veľkej miery vyriešila do roku 2014.
<P>
Som nesmierne vďačný svojim kolegom a koordinátorom ostatných skupín za konštruktívne rokovania, ktoré boli uzavreté s pevným zámerom zreformovať postup volieb do Parlamentu.
<SPEAKER ID="368" NAME="Gerald Häfner" LANGUAGE="DE">
Vážený pán predseda, dámy a páni, v tejto otázke sa zväčša zhodneme. Tešíme sa na rozšírenie Parlamentu a 18 nových poslancov. Chceme teraz vytvoriť podmienky na to, aby mohli prísť a pracovať spolu s nami.
<P>
Je tu len jedna malá nezhoda v názoroch, ktorá je vlastne dosť veľká, pretože sa týka podstaty našej práce vrátane nášho chápania princípu demokracie a Parlamentu ako takého. Ide o otázku, kto rozhodne o tom, kto budú títo noví poslanci. Táto otázka pre nás nie je druhoradá, ale kľúčová. V tejto zmluve sa píše: "Poslanci Európskeho parlamentu sú volení vo všeobecných, priamych a slobodných voľbách tajným hlasovaním na volebné obdobie piatich rokov”. Vo voľbách rozhodujú občania. Stalo sa tak v 11 z 12 krajín.
<P>
Jedna krajina nám teraz tvrdí, že to nie je možné a že nám pošlú poslancov, ktorých občania zvolili na úplne odlišné miesto. Považujeme to za neuspokojivý spôsob zaobchádzania s Parlamentom alebo hlasovacím právom občanov, ako aj s princípom demokracie.
<P>
Mohli by sme sa vyhnúť konventu, ak by išlo len o čisto technický problém, inými slovami, ak by sme sa dohodli na zásade súladu so zmluvami. Momentálne však tejto zmluve hrozí riziko kolapsu. Trvajme preto na zvolaní konventu, ktorý pri riešení týchto druhov otázok predstavuje úžasný postup na dosiahnutie konsenzu na európskej nadnárodnej úrovni.
<SPEAKER ID="369" NAME="Ashley Fox">
v mene skupiny ECR. - Vážený pán predseda, vítam túto správu a jej záver, z ktorého vyplýva, že ústavný konvent nie je potrebný. Usporiadaním takéhoto konventu by sme len mrhali časom a peniazmi daňových poplatníkov. Naši voliči vskutku netúžia po konvente, na ktorom by sa bezpochyby diskutovalo o ďalšej politickej integrácii. Bilancia názorov v Británii je vlastne taká, že politická únia už zašla priďaleko.
<P>
Vítam opatrenia, ktoré umožnia 18 dodatočným poslancom, aby mohli zaujať svoje miesta. Nemyslím si však, že by mali mať štatút pozorovateľov, kým prechodné ustanovenia nadobudnú platnosť. Takýto krok by im umožnil poberať plat a uplatňovať výdavky ešte predtým, než budú mať hlasovacie právo a to je podľa mňa zo zásady nesprávne.
<P>
V čase, keď sa v takmer každom členskom štáte očakávajú veľké úspory vo verejných výdavkoch, by Parlament mal ísť príkladom. S verejnými peniazmi by sme mali vždy zaobchádzať obozretne. Naša skupina bude hlasovať proti tejto správe, pretože nerešpektuje túto dôležitú zásadu.
<SPEAKER ID="370" NAME="Søren Bo Søndergaard" LANGUAGE="DA">
Vážený pán predseda, keď ide o EÚ, na mnohých veciach sa nezhodneme. Bezpochyby sa nezhodneme aj na mnohých veciach, ktoré súvisia s Európskym parlamentom. Som však presvedčený, že väčšina súhlasí s tým, že to, čo poskytuje Európskemu parlamentu jeho legitimitu, je skutočnosť, že je demokraticky a priamo volený občanmi. Dnes tu máme návrh, ktorý nás núti čeliť faktu, že sa to dá zmeniť. Na stole máme návrh, ktorý by nás mohol dostať do situácie, v ktorej počas nasledujúcich štyroch rokov budú môcť v Parlamente pôsobiť ľudia, ktorí neboli zvolení demokraticky, ale boli vlastne dosadení. Myslím si, že to je veľmi zlý vývin. Tiež si myslím, že to je veľmi nešťastný vývin.
<P>
Samozrejme, je to v rozpore s touto zmluvou. Preto by sme ju museli pozmeniť. Je to však aj v rozpore s našimi bežnými postupmi. Keď v roku 2007 vstúpili Rumunsko a Bulharsko do Európskej únie, povedali sme im, že nemusia usporiadať voľby? Povedali sme, že poslanci z týchto krajín tu môžu sedieť dva a pol roka bez toho, aby sa konali voľby? Nie, nariadili sme im, aby usporiadali voľby, a to isté by sme mali zopakovať aj v prípade nových poslancov. Tak by to malo byť, aj keby sa mali voľby konať len v jednej krajine, napríklad vo Francúzsku.
<SPEAKER ID="371" NAME="Morten Messerschmidt" LANGUAGE="DA">
Vážený pán predseda, situácia, v ktorej sa práve teraz nachádzame, je trochu bizarná. Roky sme počúvali ako Lisabonská zmluva bude nástrojom, ktorý zabezpečí demokraciu, transparentnosť a vplyv občanov na legislatívu v EÚ. Jedna z prvých vecí, ktorú sa Európsky parlament rozhodne spraviť po tom, ako toto roky tvrdil občanom je, že povie nie priamym voľbám, konventu a všetkým nástrojom, ktoré sme v minulosti používali na to, aby sme občanov presvedčili o nevyhnutnosti tejto zmluvy. Je to dosť čudné.
<P>
Samozrejme, prirodzené by bolo, keby sme brali vážne sľuby, ktoré sme dali voličom, ako aj skutočnosť, že tento Parlament by mal pozostávať z ľudí s priamym ľudovým mandátom, a keby sme brali vážne to, že zmluvy menia volení zástupcovia a nie vlády. Obidva tieto základné prvky - mimochodom, aj základné sľuby - zničíme, ak budú prijaté tieto dve správy. Dnes, keď sme už dosiahli to, čo sme chceli, sa obraciame chrbtom k tejto myšlienke, vlastne aj celému argumentu v prospech Lisabonskej zmluvy - všetkému, čo malo presvedčiť občanov, aby dali EÚ ešte väčšiu moc. Rovnako ako rečník predo mnou musím aj ja povedať, že naša skupina nemôže podporiť tieto správy.
<SPEAKER ID="372" NAME="Bruno Gollnisch" AFFILIATION="NI">
(FR)Vážený pán predseda, prejdem rovno k veci. V odseku 2 správy pána Méndeza de Viga je správne zdôraznená skutočnosť, že jeden z návrhov Rady je v úplnom rozpore s podstatou aktu z roku 1976. Týka sa vymenovania poslancov národnými parlamentmi, ktorí musia byť podľa aktu z roku 1976 volení vo všeobecných priamych voľbách.
<P>
Pri všetkej úcte k spravodajcovi vyjadrujem poľutovanie nad skutočnosťou, že to dôkladnejšie nezohľadnil a nepostupoval v tejto veci prísnejšie, zrozumiteľnejšie a nekompromisnejšie. Trvať na voľbách vôbec nie je nemožné. Ak členské štáty nechcú uskutočniť dodatočné voľby, mali by jednoducho zohľadniť výsledok volieb z roku 2009 a úmerne ho uplatniť na nových poslancov, ktorí im boli priradení.
<P>
Akékoľvek iné riešenie je nedemokratické najmä v našej krajine, Francúzsku, kde je národný parlament volený neproporcionálne, bez zásady dodržania pomeru. Toto by bol vlastne spôsob vymenovania vlády, ktorý je v rozpore s podstatou zmlúv.
<SPEAKER ID="373" NAME="Mario Mauro" AFFILIATION="PPE">
(IT) Vážený pán predseda, dámy a páni, je stále záhadou, ako mohla Rada takýto problém brať na ľahkú váhu. Dúfam, že táto nešťastná prekážka za sebou nezanechá problémy a že sa nenaruší dôveryhodnosť našich inštitúcií a nášho projektu. Poviem vám konkrétny príklad: Taliansko si musí v prípadných dodatočných voľbách zvoliť jedného poslanca. Máme sa viac obávať toho, že sa uskutočnia voľby s účasťou, ktorá pravdepodobne neprevýši 5 % voličov, alebo toho, že by sme sa odvolali na výsledky posledných volieb z roku 2009 s cieľom potvrdiť vymenovanie poslanca zvoleného vo všeobecných priamych voľbách?
<P>
V každom prípade nesmieme situáciu ešte viac komplikovať: ešte nikdy predtým nebolo pre Európu také dôležité, aby sa vyhla inštitučným prekážkam a prieťahom v integračnom procese. Tiež by som chcel zdôrazniť význam toho, aby všetci 18 poslanci zaujali svoje miesta v Európskom parlamente v rovnakom čase a predišli tak narušeniu krehkej rovnováhy medzi krajinami, ktoré sú v Parlamente zastúpené. Opakovane zdôrazňujem, že túto otázku treba bezodkladne riešiť. Považujem za nemysliteľné, aby noví poslanci neboli zvolení do Parlamentu na zvyšok volebného obdobia 2009 - 2014.
<P>
Z tohto dôvodu musíme bezodkladne prijať odporúčanie a príslušnú správu, aby sme tak dali zelenú pozmeňujúcemu a doplňujúcemu návrhu k protokolu č. 36 Lisabonskej zmluvy bez uskutočnenia konventu, ale priamym zvolaním medzivládnej konferencie, ako navrhol spravodajca. Naozaj si musíme zvoliť najrýchlejšiu cestu, pretože v tejto fáze už takmer nie je o čom diskutovať. Namiesto toho je potrebné, aby sme obrátili stranu a po tejto nešťastnej a nepríjemnej epizóde začali konštruktívne odznova
<SPEAKER ID="375" NAME="Matthias Groote" AFFILIATION="S&amp;D">
(DE) Vážená pani predsedajúca, najskôr by som rád poďakoval pánovi spravodajcovi Méndezovi de Vigovi. Nevidím dôvod na zvolanie konventu. Je to otázka detailu, ktorý je potrebné objasniť. Od roku 1979 bol Európsky parlament volený v priamom a tajnom hlasovaní a to je spôsob, ako by sa malo pokračovať aj v budúcnosti. Bolo by rozumné, keby sme spolu s Radou vyriešili tento problém čo najrýchlejšie na medzivládnej konferencii, pretože 16 z 18 poslancov je v stave neistoty, čo je celkom neprijateľné. Lopta je tak späť na strane Rady. Chcel by som požiadať Radu, aby neustúpila v tejto otázke preto, že jeden členský štát zlyhal pri hľadaní jasných pravidiel z dôvodu očakávania skoršieho nadobudnutia platnosti Lisabonskej zmluvy. Teší ma, že táto zmluva je už v platnosti, no teraz je čas na našu domácu úlohu.
<P>
Správa pána Méndeza de Viga je dobrým základom na posilnenie tohto procesu. Bolo by však rozumné, keby Rada nepodľahla pokušeniu prijať poslancov, ktorých by sem poslal národný parlament. Vytvoril by sa tak precedens a ja nie som ochotný to prijať. Preto má pán spravodajca moju plnú podporu s podmienkou, že národné parlamenty sem nebudú posielať žiadnych poslancov.
<SPEAKER ID="376" NAME="Sandrine Bélier" AFFILIATION="Verts/ALE">
(FR) Vážená pani predsedajúca, Francúzsko je jediným členským štátom, ktorý neočakával nadobudnutie platnosti Lisabonskej zmluvy a ktorý odmieta uznať výsledok volieb do Európskeho parlamentu v júni 2009. Prijatím tretej možnosti - francúzskej výnimky - menovania dvoch nových poslancov Európskeho parlamentu nás žiadajú o podporu vážneho porušenia primárnej legislatívy Únie: volieb poslancov Európskeho parlamentu na základe priameho, všeobecného volebného práva, z ktorého 31 rokov vychádza naša legitímnosť.
<P>
Budeme sa riadiť rozhodnutím Rady, ktoré bolo prijaté pod nátlakom jedného členského štátu a ktoré poukazuje na istý nedostatok úcty voči Únii a európskym občanom? Náš Parlament nesmie povoliť takéto závažné porušenie zásady európskej demokracie. Ako volení zástupcovia európskej verejnosti musíme odmietnuť podkopávanie našej legitímnosti a dôveryhodnosti. Nie vlády členských štátov, ale európski občania si vyberajú, kto ich bude zastupovať v Európskom parlamente.
<P>
Táto francúzska výnimka odôvodňuje našu požiadavku, aby Parlament zasiahol v prípade konventu o revízii zmlúv a odmietol akúkoľvek medzivládnu konferenciu.
<SPEAKER ID="377" NAME="Trevor Colman" AFFILIATION="EFD">
Vážená pani predsedajúca, odkladanie ratifikácie Lisabonskej zmluvy spôsobilo, že namiesto v súčasnosti navrhovaných 751 poslancov Európskeho parlamentu bolo menovaných 736 poslancov. Tento vyšší počet by sa mal dosiahnuť rozdelením 18 kresiel medzi 12 členských štátov s tým, že Nemecko príde o 3 kreslá. To sa však nesmie stať, pretože je protiprávne, aby sa predčasne skrátil mandát troch nemeckých poslancov Európskeho parlamentu.
<P>
Ďalšou komplikáciou je skutočnosť, že táto zmluva stanovuje, že celkový počet poslancov Európskeho parlamentu nebude väčší ako 751. Prijatie dodatočných 18 poslancov Európskeho parlamentu bez straty troch nemeckých kresiel si vyžiada revíziu protokolu 36 Lisabonskej zmluvy. Dosiahnuť by sa to malo v konvente, ktorý by priniesol návrhy na dohodu medzi členskými štátmi, ktorá by sa do tejto zmluvy začlenila vo forme pozmeňujúceho a doplňujúceho návrhu. Neúspech by znamenal, že akýkoľvek akt, ktorý by takýto 754-členný Parlament - o 3 členov početnejší ako limit 751 - vykonal, by bol protiprávny.
<P>
Ako návrh riešenia tohto problému sa Parlamentu predkladá medzivládna konferencia. Ide však o významnú revíziu a pozmeňujúci a doplňujúci návrh k Lisabonskej zmluve, ktorý si vyžaduje ratifikáciu všetkými členskými štátmi a poskytuje možnosť na individuálne vnútroštátne referendá. Naliehavo žiadam, aby Parlament neprijal tento návrh.
<SPEAKER ID="378" NAME="Rafał Trzaskowski" AFFILIATION="PPE">
Vážená pani predsedajúca, zásadne nesúhlasím s predchádzajúcim rečníkom. Tento Parlament musel zodpovedať otázku, či by sme mali zvolať konvent, aby sme vyriešili tento problém, a my sme prijali rozhodnutie neučiniť tak. Urobili sme to však z úcty k tomuto nástroju - pre tento nový nástroj, ktorý v skutočnosti zvyšuje legitímnosť všetkých rozhodnutí, ktoré prijímame. Nevytvára to, samozrejme, do budúcnosti precedens, pretože všetky naozaj dôležité otázky týkajúce sa zmien v tejto zmluve, ako je napríklad volebný postup, by si vyžadovali zvolanie konventu.
<P>
Dovoľte mi poďakovať Íñigovi a koordinátorom za prijatie rozhodnutia. Nebolo to jednoduché. Mali sme problém s menovaním dodatočných 18 poslancov Parlamentu, pretože niektoré členské štáty v skutočnosti neboli na procedúru pripravené. Rozhodli sme sa však, že reprezentatívnosť je najdôležitejšia otázka, že toto je zásada, ktorou by sme sa mali riadiť, a že tento Parlament by mal mať čo najskôr vyvážené zastúpenie. Preto sme prijali pragmatické riešenie, ktoré vyzýva členské štáty k čo najskoršiemu ukončeniu ich volebných postupov, samozrejme, pod podmienkou, že všetci poslanci, ktorí sa k nám pridajú, budú volení priamo.
<SPEAKER ID="379" NAME="Sylvie Guillaume" AFFILIATION="S&amp;D">
(FR) Vážená pani predsedajúca, dámy a páni, otázka menovania dodatočných poslancov Európskeho parlamentu nie je nová; pripomeňme si, že kolegovia poslanci Severin a Lamassoure sa touto otázkou už zaoberali v predchádzajúcom volebnom období. Ako je potom možné nebyť prekvapený úplnou nepripravenosťou štátu - zhodou okolností nášho, Francúzska - v súvislosti s menovaním svojich dvoch nových poslancov Európskeho parlamentu? Nebol schopný rozumne predpokladať, že Lisabonská zmluva jedného dňa nadobudne platnosť a vynorí sa otázka nových poslancov Európskeho parlamentu? Čo potom vysvetľuje taký nedostatok predvídavosti, taký ľahostajný prístup?
<P>
Je pravda, že ponúknutím Francúzsku podľa návrhu protokolu 36 možnosť menovať poslancov Európskeho parlamentu v rámci národného parlamentu - a tak mu umožniť aspoň čiastočne si zachovať tvár - v skutočnosti riskujeme porušenie základného pravidla, ktoré ustanovuje, že poslanci Európskeho parlamentu musia byť volení využitím priameho, všeobecného volebného práva. Je to v protiklade s duchom Aktu o priamych a všeobecných voľbách poslancov Európskeho parlamentu z roku 1976 a podkopalo by to legitímnosť a dôveryhodnosť Európskeho parlamentu.
<P>
Na druhej strane, čo sa ich týka, zvolení zástupcovia ostatných 11 členských štátov, ktorí boli riadne zvolení, nesmú platiť cenu za takéto amatérstvo. Táto situácia jednoducho pre nich a pre ich štáty pretrvávala už príliš dlho a je len správne, že títo zvolení zástupcovia budú čo najskôr schopní sa k nám pridať a pustiť sa do práce. Preto veríme, že táto otázka by sa mala byť vyriešiť na medzivládnej konferencii, ktorá by rýchlo schválila menovanie týchto poslancov.
<P>
Musíme však trvať na tom, aby Francúzsko splnilo svoje záväzky, tak ako to urobili jeho európski partneri. Opatrenia takéhoto druhu v srdci Parlamentu, ktorý spája zástupcov občanov Európy, sú neprijateľné. Napriek všetkému bude kladom tejto rozpravy nepriame poukázanie na potrebu prijatia opatrenia na budúci jednotný spôsob voľby poslancov Európskeho parlamentu využitím priameho, všeobecného volebného práva. Takáto reforma sa bude musieť dosiahnuť prostredníctvom konventu. Ešte raz, v tomto Parlamente musí mať váhu hlas ľudí, nie hlas vlád.
<SPEAKER ID="380" NAME="Zita Gurmai" AFFILIATION="S&amp;D">
Vážená pani predsedajúca, rada by som poďakovala Íñigovi za výbornú prácu a všetkým kolegom, ktorí sa angažovali, za spoluprácu. Po mnohých rokoch práce a pomerne vážnych ratifikačných problémoch je napokon Lisabonská zmluva v platnosti. Prináša veľmi potrebné posilnenie úlohy Európskeho parlamentu.
<P>
Musíme seriózne využiť túto príležitosť a založiť naše kroky na týchto dosiahnutých inštitucionálnych reformách. Musíme sa zamerať na progresívne rozhodovanie v prospech všetkých európskych občanov. Nemali by sme tráviť toľko času nad administratívnymi otázkami. Som typ osoby, ktorá je rýchla, účinná, no dobrá v rozhodovaní. Európski občania od nás oprávnene očakávajú, že prácu vykonávame efektívne a transparentne.
<P>
Plne rešpektujem rovnováhu a dobrú spoluprácu medzi európskymi inštitúciami, i keď som presvedčená, že navrhovaný kompromis odráža perspektívne riešenie. Takto môžeme vykonávať našu prácu efektívnejšie. Budeme preto posilňovať Európsky parlament a robiť výbornú službu európskym občanom.
<P>
V neposlednom rade osobne poznám niektorých už zvolených budúcich kolegov poslancov. Čím skôr budú môcť začať pracovať, tým lepšie. Pevne verím, že ich odbornosť dodá našej inštitúcii pridanú hodnotu.
<SPEAKER ID="381" NAME="Constance Le Grip" AFFILIATION="PPE">
(FR) Vážená pani predsedajúca, tiež by som chcela nasledovať ostatných rečníkov a poďakovať nášmu kolegovi pánovi Méndezovi de Vigovi. Vykonal mimoriadnu prácu v podmienkach, ktoré boli niekedy nepokojné a vždy vzrušujúce. Rozpravy vo Výbore pre ústavné veci trvali dlhý čas, boli úmerné úlohe a jej intenzívnemu a dôležitému charakteru, ktorý, samozrejme, poslanci Európskeho parlamentu oprávnene spojili s dôležitou otázkou, ktorá má na nich priamy dosah, konkrétne so zložením nášho Parlamentu a so spôsobmi menovania jeho členov.
<P>
Pánovi spravodajcovi sa opäť podarilo zozbierať často odlišné názory a príspevky a zhrnúť ich - povedala by som - v mimoriadne vyváženom texte. Chcela by som mu za to poďakovať. Myslím si, že odporúčania z týchto dvoch správ - jednej o zvolaní medzinárodnej konferencie a druhej o prechodných opatreniach týkajúcich sa zloženia nášho Parlamentu - charakterizuje realizmus, pragmatizmus a efektívnosť. Verím, že toto naši spoluobčania v tejto a tiež v ďalších otázkach od Európy očakávajú.
<SPEAKER ID="382" NAME="Karin Kadenbach" AFFILIATION="S&amp;D">
(DE) Vážená pani predsedajúca, tiež by som chcela vyjadriť svoju úprimnú vďačnosť pánovi spravodajcovi a tiež všetkým tieňovým spravodajcom. Dnes by sme ako Parlament mali vyslať jasný signál, že sa veľmi tešíme na nových poslancov tu v Parlamente a že Rada je naozaj nedbalá. Mali by sme si tu opäť pripomenúť, že máme veľmi jasnú úlohu nájsť čo najskôr riešenie, aby slobodne zvolení poslanci, ktorých je v skutočnosti 18, mohli začať čo najskôr pracovať.
<P>
Ako Parlament máme nielen veľmi všeobecnú úlohu čo najlepšie zastupovať ľudí, ale tiež povinnosť čo najúčinnejšie a čo najefektívnejšie pracovať vo výboroch. K tomu tiež očakávame čerpanie odbornosti a vedomostí tých kolegov poslancov, ktorí už väčšinou boli slobodne a riadne zvolení. Ako Rakúšanku ma veľmi teší, že tu bude Joe Weidenholzer, a verím, že ho tu budeme môcť čo najskôr privítať ako poslanca Parlamentu.
<SPEAKER ID="383" NAME="Franz Obermayr" AFFILIATION="NI">
(DE) Vážená pani predsedajúca, atrament ešte nezaschol na nepodarenej Lisabonskej zmluve a už boli predložené ďalšie pozmeňujúce a doplňujúce návrhy a chaos sprevádzajúci našich nových poslancov - ľudia hovoria o poslancoch - fantómoch - je vskutku dokonalý. Príčinou boli, samozrejme, okrem iného odlišné volebné systémy, čo spôsobuje vznik problémov spojených s demokraciou. Napríklad vo Francúzsku sú kandidáti na regionálnej úrovni, neexistujú žiadne zoznamy a nie je veľmi komplikované, aby sa poslanci posúvali vyššie. Mali by sme sa jasne vyjadriť v prospech volieb a nie výberu parlamentom.
<P>
Ďalej by bolo veľmi rozumné - občania to očakávajú -, keby sme poskytli konkrétne informácie o činnosti a zárobkoch poslancov počas pozorovacieho obdobia. Táto "fantómová" situácia určite veľmi neprispeje k dôvere občanov v EÚ. Musíme tiež čo najskôr objasniť, kedy by mali noví poslanci prísť a aký budú mať štatút. Okrem toho stále nie je jasné, či bude Lisabonská zmluva znovu preskúmaná - čo by sa žiadalo - a aká je situácia vo veci pristúpenia Chorvátska. Občania očakávajú, že Rada túto záležitosť rýchlo vyrieši.
<SPEAKER ID="384" NAME="Czesław Adam Siekierski" AFFILIATION="PPE">
(PL) Zloženie Európskeho parlamentu sa vplyvom ustanovení Lisabonskej zmluvy zmenilo. Napriek tomu, že táto zmluva nadobudla platnosť pred šiestimi mesiacmi, medzivládna konferencia, na ktorej by sa tieto zmeny zaviedli, ešte nebola zvolaná. Členské štáty musia ratifikovať osobitný protokol, ktorý sa týka dodatočného počtu poslancov Európskeho parlamentu. Je to veľká operácia, to však nemení nič na skutočnosti, že táto zmluva musí byť zavedená v plnom znení a bez oneskorenia. Pripájam sa k stanovisku, ktoré v tejto veci predniesol pán spravodajca.
<P>
Mali by sme si pripomenúť, že je to v záujme členských štátov, ktoré majú podľa ustanovení tejto zmluvy početnejšie národné zastúpenie, aby ich noví poslanci mohli zastupovať svojich voličov čo najskôr. Je to v súlade so základnými demokratickými zásadami, na ktorých je Únia postavená. Je dôležité, aby všetci dodatoční poslanci vstúpili do Parlamentu naraz, aby sa naša inštitúcia vyhla obvineniam z nesprávneho fungovania.
<SPEAKER ID="385" NAME="Milan Zver" AFFILIATION="PPE">
(SL) Tiež by som sa rád pripojil k tým z vás, ktorí by radi zdôraznili, že je potrebné, aby bol Európsky parlament plne reprezentatívny a aby čo najskôr fungoval s plným počtom poslancov. Myslím si, že vzhľadom na pozmeňujúci a doplňujúci návrh k Lisabonskej zmluve, ktorá je našou ústavou, ešte stále nie sme plne zastúpení. Tiež si myslím, že medzivládna konferencia by bola správnou cestou a najrýchlejším spôsobom, ako by sa skonsolidoval náš právny základ a ako by bolo možné dosiahnuť plnú reprezentatívnosť Európskeho parlamentu. Chcel by som zablahoželať spravodajcovi pánovi Méndezovi de Vigovi, ktorý skúmal právne základy, a myslím si, že dnešné uznesenie ich veľmi dobre odzrkadľuje. Okrem toho sa pripájam k tým z vás, ktorí sa tešia na uvítanie nových poslancov Európskeho parlamentu, keďže si myslím, že ich potrebujeme. Tým z vás, ktorí ste počas vašich vlastných volieb - posledných európskych volieb - nepredvídali, že bude potrebné menovať alebo skôr zvoliť dodatočných poslancov, vám odkazujem, že tento Parlament nestratí nič zo svojej legitímnosti len preto, že doňho vstúpia dvaja poslanci z národných parlamentov.
<SPEAKER ID="386" NAME="Seán Kelly" AFFILIATION="PPE">
Vážená pani predsedajúca, ako ostatní kolegovia aj ja si myslím, že ak sú ľudia zvolení do Európskeho parlamentu, majú úplne rovnaké právo zasadnúť do kresiel ako 736 poslancov, ktorí zasadli do kresiel v posledných 12 mesiacoch. Je to krátkodobý problém, ktorý si vyžaduje krátkodobé riešenie, pretože o štyri roky už bude všetko vyriešené a bude fungovať normálne.
<P>
Tiež si myslím, že je nesprávne obviňovať členské štáty z toho, že pred 12 mesiacmi nepredvídali a nepodnikli kroky, pretože pred 12 mesiacmi bolo veľmi pravdepodobné, že Lisabonská zmluva nebude ratifikovaná. To bol názor, s ktorým sa stotožňovalo mnoho ľudí v našom štáte a iných štátoch. Keď už však teraz bolo všetko ratifikované, je dôležité, aby ľudia, ktorí boli zvolení, zasadli do svojich kresiel, aby mohli prispieť Parlamentu, a aby sme mohli pokračovať až do ďalších volieb o štyri roky, keď bude všetko, ako sa hovorí, "príma".
<SPEAKER ID="387" NAME="Diego López Garrido" LANGUAGE="ES">
Vážená pani predsedajúca, chcel by som iba dodať, že súhlasím s tými prejavmi vážených poslankýň a vážených poslancov, ktorí poukázali na dôležitosť vyriešenia mimoriadnej otázky, ktorá sa týka Lisabonskej zmluvy, konkrétne prípadu 18 poslancov Európskeho parlamentu, ktorí ešte stále nezasadli do svojich kresiel v Parlamente, keďže sa posledné voľby uskutočnili iba krátko pred tým, ako Lisabonská zmluva nadobudla platnosť.
<P>
Preto je táto revízia protokolu (č. 36) užitočná. Úplne tiež súhlasím s tými, ktorí sú názoru, že by sa to malo uskutočniť pri najbližšej príležitosti a že neprítomnosť 18 poslancov Európskeho parlamentu, ktorí zastupujú občanov 12 členských štátov, by mala byť čo najskôr napravená. Preto po poslednej analýze súhlasím s pánom Méndezom de Vigom, ktorý navrhuje, aby sa nezvolával konvent, ale aby sa čo najskôr zorganizovala medzivládna konferencia, aby parlamenty 27 členských štátov pri najbližšej príležitosti ratifikovali toto rozhodnutie a aby sem tak tých 18 poslancov Európskeho parlamentu mohlo vstúpiť, pretože by tu mali byť od začiatku tohto volebného obdobia.
<SPEAKER ID="388" NAME="Maroš Šefčovič">
podpredseda Komisie. - Vážená pani predsedajúca, myslím si, že táto rozprava jasne ukázala, že sa snažíme vyriešiť mimoriadnu situáciu, že hľadáme praktické riešenie a že toto je prechodné riešenie. Preto veľmi vítam pragmatický prístup pána Méndeza de Viga a správu, ktorú pripravil a ktorá, ako som počul v rozprave, tiež získava veľkú podporu tu v pléne. Myslím si, že je úplne jasné, že naším spoločným cieľom je čo najskôr prijať 18 nových poslancov Európskeho parlamentu.
<P>
Aby som sa vrátil k stanovisku Komisie, myslím si, že nám boli položené veľmi priamočiare otázky o tom, ako by sa táto zmena mala vykonať a prostredníctvom akého nástroja. Z dôvodu rozsahu a charakteru zmeny, o ktorej sa bude diskutovať, Komisia veľmi jasne súhlasila s medzivládnou konferenciou.
<P>
Čo sa týka postupov, ako budú dodatoční poslanci Európskeho parlamentu vybraní, som si istý, že to bude tvoriť súčasť rámca medzivládnej konferencie, no dovoľte mi dodať: keď Európska rada uvažovala nad touto záležitosťou, myslím si, že bolo celkom jednoznačné, že Rada sa snažila nájsť rovnováhu, rovnováhu medzi prirodzenou snahou, aby dodatoční poslanci Európskeho parlamentu boli vybraní spôsobom, ktorý je čo najviac identický so samotnými voľbami do Európskeho parlamentu, a potrebou rešpektovania vnútroštátnych ústavných opatrení; to je východisko troch možností riešenia dnešnej situácie, ktorá už bude, samozrejme, pri ďalších voľbách regulovaná.
<P>
Na záver mi tiež dovoľte uvítať vnútorné úvahy v Európskom parlamente, ktoré sa týkajú možných budúcich zmien európskych volieb. Myslím si však, že je potrebné zdôrazniť, že toto sú odlišné témy a takými by mali aj ostať. Dnes diskutujeme o tom, ako dostať do Európskeho parlamentu dodatočných 18 poslancov. O možných zmenách volebného zákona budeme diskutovať nabudúce.
<SPEAKER ID="389" NAME="Íñigo Méndez de Vigo">
spravodajca. - (ES) Vážená pani predsedajúca, keď ľudia s takými odlišnými a vzdialenými názormi, ako majú pán Mauro, pán Gollnisch a pán Colman prídu k záveru, že vo volebnom postupe a systémoch volieb poslancov Európskeho parlamentu sú problémy, znamená to, že potrebujeme jednotný volebný postup.
<P>
To bol mandát, ktorý sa vyskytoval už v Rímskych zmluvách. Preto sme sa my spolupracovníci - a ja by som chcel využiť túto príležitosť a poďakovať sa im všetkým, osobitne pánovi Jáureguiovi a pánovi Duffovi - zhodli na pozmeňujúcom a doplňujúcom návrhu 2, o ktorom sa bude hlasovať zajtra. Verím, že Parlament podporí tento pozmeňujúci a doplňujúci návrh najmä preto, aby sme rýchlo vyriešili otázku jednotného volebného postupu volieb do Európskeho parlamentu. Toto by bol podľa môjho názoru prostriedok na odstránenie tohto otáznika.
<P>
Pán Trzaskowski hovoril vo svojom prejave o potrebnej reprezentatívnosti tohto Parlamentu, čo zdôraznila väčšina rečníkov, medzi inými aj podpredseda Šefčovič.
<P>
Súhlasím. Hovoríme vlastne to isté v odseku 1 správy, kde tvrdíme, že 18 poslancov by do Európskeho parlamentu malo vstúpiť en bloc, inak by sme stratili reprezentatívnosť.
<P>
Aby mohli vstúpiť en bloc a aby sme konali v súlade s politickou spravodlivosťou, teda Lisabonskou zmluvou, musíme byť praktickí, pretože prechodná a výnimočná situácia si, dámy a páni, tiež vyžaduje prechodné a výnimočné riešenia.
<P>
To je dôvod prečo, a ja o tom hovorím celkom otvorene, nesúhlasím s možnosťou, aby do Európskeho parlamentu vstupovali poslanci, ktorí neboli zvolení v roku 2009, o čom jasne hovorím v odseku 2 správy. Ak by som si však mal vybrať medzi tým a situáciou, že 18 poslancov nezasadne do svojich kresiel, alebo prísť s praktickým riešením a 18 poslancami vstupujúcimi do Parlamentu s tým, že by sme konali v súlade s Lisabonskou zmluvou, žiadam tento Parlament, ako som už urobil v správe, aby si vybral toto riešenie; je prechodné a pragmatické, no najmä, pani predsedajúca, je spravodlivé.
<P>
Chcel by som sa každému poďakovať za spoluprácu a podnetné príspevky k tejto správe.
<SPEAKER ID="390" NAME="Predsedajúca">
Rozprava sa skončila.
<P>
Hlasovanie sa uskutoční vo štvrtok 6. mája 2010 o 11.00 hod.
<P>
Písomné vyhlásenia (článok 149)
<SPEAKER ID="794" NAME="John Attard-Montalto  " AFFILIATION="S&amp;D">
písomne. - Myslím si, že nie je spravodlivé, že tie štáty, ktorým boli pridelené dodatočné kreslá v Európskom parlamente, ešte nie sú zastúpené. Nehovorím len v mene Malty, ktorej bolo pridelené šieste kreslo, ale aj v mene všetkých ostatných štátov, ktoré sa ocitli v rovnakej pozícii. Je pravda, že existujú právne a ústavné obmedzenia, ktoré je potrebné prekonať, aby noví európski poslanci mohli zasadnúť do svojich právoplatných kresiel. Na druhej strane čas, ktorý uplynul od volieb 2009 do Európskeho parlamentu v júni 2009 dokazuje, že Európska únia sa stala ťažkopádnou inštitúciou, ktorej trvá mesiace, ak nie roky, kým uvedie do činnosti časti Lisabonskej zmluvy, ktorá bola konečne schválená pred menej ako šiestimi mesiacmi. Myslím si, že okrem problému so zastúpením, ktorý sa týka príslušných štátov, si okamžitú pozornosť vyžaduje ďalší element. Hovorím o ľudskom elemente. Osemnásť perspektívnych poslancov musí prežívať najmä z psychického uhla pohľadu veľmi ťažké obdobie vo svojom živote. Som presvedčený, že niet jedného európskeho poslanca, ktorý by nerozumel zložitej situácii týchto osemnástich politikov.
<SPEAKER ID="391" NAME="Krzysztof Lisek  " LANGUAGE="PL">
Podľa môjho názoru má Európsky parlament povinnosť čo najskôr rozhodnúť v tejto veci, aby naši budúci kolegovia poslanci, ktorí boli demokraticky zvolení, mohli zasadnúť do svojich kresiel. Je to absolútne nevyhnutné pre nich samotných, ale v princípe kvôli rešpektovaniu rozhodnutia, ktoré vykonali ich voliči. Nesmieme ich nútiť ďalej čakať.
<P>
Všetci naši noví kolegovia poslanci by mali vzísť z demokratických volieb. Som si vedomý skutočnosti, že v súčasnosti existujú medzi volebnými systémami rôznych členských štátov výrazné rozdiely. Preto by som chcel vyjadriť nádej, že momentálna situácia nás bude motivovať k otvoreniu dialógu o harmonizácii volebných postupov v členských štátoch EÚ.
<SPEAKER ID="392" NAME="Indrek Tarand  " AFFILIATION="Verts/ALE">
písomne. - Chceli by sme poďakovať pánovi spravodajcovi za vynikajúcu prácu. Sme však sklamaní z rozhodnutia Francúzska zmeniť pôvodné želanie európskych voličov a vymenovať nových poslancov Európskeho parlamentu z národného zhromaždenia. Ceterum censeo - Francúzsko sa rozhodlo predať Rusku vojnové lode triedy Mistrál; sme presvedčení, že svoj krok úprimne oľutuje.
