<CHAPTER ID="011">
Slávnostná časť schôdze
<SPEAKER ID="154" NAME="Predseda">
Vážený pán viceprezident, excelencie, vážené kolegyne, vážení kolegovia a priatelia, je pre mňa veľkou cťou privítať v Európskom parlamente pána Josepha Bidena, 47. viceprezidenta Spojených štátov.
<P>
(potlesk)
<P>
Viceprezident Biden bol mnoho rokov kľúčovou postavou v americkej politike a priateľom kolegov v tomto Parlamente. Prvýkrát bol zvolený do Senátu Spojených štátov v roku 1972 ako jeden z najmladších senátorov v histórii krajiny. Bol zvolený šesťkrát predtým, než sa stal v novembri 2008 viceprezidentom Spojených štátov.
<P>
Bývalý predseda Výboru pre zahraničné vzťahy Senátu a Súdneho výboru Senátu je známy svojou úprimnosťou, s ktorou niekedy obhajuje vo svojom čase veľmi nepopulárne prípady. Je názorovým vodcom, nie nasledovníkom názorov. To je jeden z dôvodov, prečo je váš dnešný prejav v Európskom parlamente, pán viceprezident, taký dôležitý a taký veľmi významný pre nás všetkých. Dovoľte mi znovu vám poďakovať za veľmi srdečné pozvanie a veľmi konštruktívne a plodné rokovania minulú stredu vo Washingtone.
<P>
Vážení kolegovia, v dnešnom multilaterálnom, multipolárnom svete Európa a Amerika môžu a mali by spolupracovať v partnerstve pre globálnu stabilitu a osvietenské hodnoty, v ktoré veríme. Dnešná návšteva viceprezidenta Bidena v Európskej únii dokazuje tento záväzok.
<P>
Bez silného a efektívneho transatlantického partnerstva Spojených štátov a Európskej únie ako rovnocenných partnerov nemôžeme nájsť trvalé riešenia mnohých problémov, ktorým čelíme: zmena klímy, energetická bezpečnosť, hospodárska kríza, ktorá sa nás všetkých stále dotýka, terorizmus alebo presadzovanie ľudských práv, obrana voľného obchodu a zlepšovanie globálneho riadenia.
<P>
Vážení kolegovia, takmer na deň presne pred 25 rokmi, 8. mája 1985, vystúpil v tomto Parlamente Ronald Reagan. To bolo ostatný a doteraz jediný raz, čo prezident Spojených štátov hovoril s demokraticky zvolenými zástupcami občanov Európy. Vaša dnešná prítomnosť v tomto Parlamente, pán viceprezident, je symbolom obnovy dialógu na najvyššej úrovni medzi našimi dvoma kontinentmi.
<P>
V Európe máme novú zmluvu, ktorá dáva nám v Európskom parlamente novú silu a možnosť konať a ktorá je taká dôležitá pre celú Európsku úniu. V Amerike je po roku od nástupu prezidenta Obamu k moci nová nádej pre svet. Pán viceprezident, načasovanie vášho vystúpenia nemohlo byť lepšie.
<P>
Pán viceprezident, som veľmi rád, že vás môžem dnes poobede privítať v parlamente Európy. Máte slovo.
<P>
(potlesk)
<SPEAKER ID="155" NAME="Joe Biden">
viceprezident Spojených štátov amerických. - Vážený pán predseda, ďakujem vám za toto privítanie. Rád som sa s vami stretol vo Washingtone a v Bielom dome a je mi cťou - a mohol by som dodať privilégiom - mať možnosť vyjadriť sa pred takým váženým orgánom.
<P>
Vykonával som funkciu v parlamente, ktorý mal celkovo len 435 členov. Toto je ešte väčšia česť. Pamätám si prejav prezidenta Reagana tu v roku 1985 a aby som citoval írskeho básnika Williama Butlera Yeatsa, keď hovoril o svojom rodnom Írsku v básni Veľká noc 1916, povedal: "Všetko sa zmenilo, úplne zmenilo; zrodila sa ohromná krása." Od roku 1985 sa toho veľa, naozaj veľa zmenilo a zrodila sa ohromná krása.
<P>
Ako viete, dámy a páni, som rád nielen preto, že som sa do Bruselu vrátil po druhýkrát ako viceprezident. Ako možno viete, niektorí americkí politici a americkí novinári nazývajú Washington DC hlavným mestom slobodného sveta. Mne sa však zdá, že toto úžasné mesto, ktoré sa pýši tisícročnou históriou a ktoré slúži ako hlavné mesto Belgicka, domov Európskej únie a ústredie NATO, toto mesto si môže právom nárokovať tento titul. Ako poslanec, ktorý vykonával funkciu v našom parlamente viac než 36 rokov, som osobitne poctený, že môžem vystúpiť v Európskom parlamente.
<P>
Prezident Obama a ja sme boli v Amerike prvými kandidujúcimi kolegami za posledných 50 rokov, ktorí to dotiahli do Bieleho domu z našich zákonodarných orgánov, takže obaja z pozície svojich funkcií v exekutíve veľmi oceňujeme prácu, ktorú robíte tu v bašte európskej demokracie. Spolu s mojimi bývalými kolegami v Kongrese Spojených štátov vy a ja zastupujeme viac než 800 miliónov ľudí. Na chvíľku sa nad tým zamyslite.
<P>
Dva volené orgány, ktoré vytvárajú zákony pre takmer osminu populácie tejto planéty, to je skutočne pozoruhodné. Podľa Lisabonskej zmluvy ste získali viac právomocí a rozsiahlejšiu zodpovednosť, ktorá prichádza s týmto vyšším vplyvom, a to vítame. Vítame to, lebo Spojené štáty potrebujú silných spojencov a spojenectvá, aby nám pomohli riešiť problémy 21. storočia, z ktorých mnohé sú rovnaké, ale mnohé sú iné ako v minulom storočí.
<P>
Dovoľte mi vyjadriť to tak jednoducho, ako to len viem. Štátna administratíva pod vedením Obamu a Bidena veľmi podporuje vitálnu Európsku úniu a vôbec nepochybuje o jej potrebe. Myslíme si, že je to úplne nevyhnutné pre americkú prosperitu a dlhodobú bezpečnosť. Takže o tom nepochybujte.
<P>
Keď som počas toľkých rokov predsedal Výboru pre zahraničné vzťahy Senátu Spojených štátov, mal som príležitosť stretnúť mnohých európskych zákonodarcov z vnútroštátnych legislatívnych orgánov vrátane niektorých z vás, ktorí dnes sedíte v tejto miestnosti. Z toho dôvodu si vážim, akým dôležitým krokom bolo po toľkých rokoch vytvorenie jediného nadnárodného parlamentu na svete voleného na základe všeobecného volebného práva. Toľko sa toho zmenilo.
<P>
Som rád, že prostredníctvom transatlantického dialógu zákonodarcov budujete silný vzťah s Kongresom Spojených štátov, a dúfam, že kancelária, ktorú ste minulý mesiac otvorili vo Washingtone, posilní tieto väzby.
<P>
Vážení, tento týždeň pred 65 rokmi, menej než 200 km južne odtiaľto podpísali vodcovia nacistov bezpodmienečnú kapituláciu, ktorá ukončila druhú svetovú vojnu v Európe. Na druhý deň vypukli oslavy na námestiach Times Square a Piccadilly Circus, jasajúce davy tancovali po bulvári Champs-Elysées a na námestiach miest po celom spojeneckom svete. Tu v Bruseli na bohoslužbe vzdávajúcej vďaku veriaci spievali hymny Británie, Belgicka a Spojených štátov. V ten radostný deň 8. mája 1945 tento kontinent ležal v troskách, dvakrát zničený svetovými vojnami za menej než 30 rokov. V tej chvíli Európa zjednotená v mieri, Európsky parlament, museli všetkým živým pripadať ako halucinácia. Napriek tomu vďaka vôli vašich kolegov občanov a štátnikov ako Paul-Henri Spaak, po ktorom je pomenovaná táto úžasná sála, a Robert Schuman a Jean Monnet a predstavám, ktoré umožnili vznik parlamentu a vyslúžili mu prezidentský rád slobody od prezidenta Lyndona Johnsona, sme tu, zhromaždení v tejto sále. Ste tu.
<P>
To, čo začalo ako jednoduchá dohoda poltucta krajín vytvoriť spoločný trh s uhlím a oceľou, prerástlo do ekonomického a politického motora. Do spoločenstva oddaného slobode myslenia, slobode pohybu a slobode podnikania. Do Európy, ktorú jeden historik nazval "ani nie tak miestom ako myšlienkou". Som tu, aby som znovu potvrdil, že prezident Obama a ja veríme v túto myšlienku a v lepší svet a lepšiu Európu, ktoré už pomohla dosiahnuť. Európu, kde všetky členské štáty majú prospech z jednotného vyjednávania obchodných dohôd a jednotného boja proti zhoršovaniu životného prostredia. Európu, ktorá podporuje kultúrne a politické hodnoty, ktoré má s vami všetkými naša krajina spoločné. Európu, ktorá tvorí celok, Európu, ktorá je slobodná, a Európu, ktorá žije v mieri.
<P>
(potlesk)
<P>
Ako povedal prezident Obama pred niečo viac než rokom v Prahe, silná Európa je silným partnerom pre Spojené štáty - a my silných partnerov potrebujeme. Preto urobíme všetko, čo sa bude dať, aby sme podporili toto vaše veľké úsilie. Posledných 65 rokov totiž dokázalo, že keď Američania a Európania spoja sily pre spoločný cieľ, neexistuje takmer nič, čo by sme nevedeli dosiahnuť. Spoločne sme prostredníctvom Marshallovho plánu znovu vybudovali Európu a spravili možno najväčšiu investíciu v histórii ľudstva. Spoločne sme vybudovali najtrvácnejšiu bezpečnostnú alianciu na svete, NATO, a vojenskú a politickú silu, ktorá spojila Ameriku a Európu a v nasledujúcich desaťročiach nás ešte viac zblížila. Spoločne sme založili najvýznamnejšie obchodné vzťahy vo svetovej histórii s asi 40 % objemu svetového obchodu a pomohli tak uviesť obdobie nebývalej prosperity a nevídaných technologických inovácií. Spoločne sme poskytli pomoc a nádej tým, ktorí trpia humanitárnymi katastrofami na viacerých miestach, než dokážem vymenovať, od krajín západného Balkánu až po Kongo alebo našu súčasnú pokračujúcu prácu na Haiti.
<P>
Moja odpoveď pre tých skeptikov, ktorí napriek všetkým týmto úspechom naďalej pochybujú o stave transatlantických vzťahov alebo vzťahu našej krajiny voči zjednotenej Európe, je takáto: aj keby Spojené štáty a krajiny, ktoré všetci zastupujete, nespájali spoločné hodnoty a spoločné dedičstvo miliónov občanov vrátane mňa, naše medzinárodné záujmy vo svete by nás samy osebe neúprosne spojili.
<P>
Vzťahy medzi našou krajinou a Európou sú dnes pre nás všetkých také isté silné a také isté dôležité ako kedykoľvek predtým. V tomto storočí sa objavili nové úlohy, ktoré nie sú o nič menej nebezpečné než tie, ktoré sme riešili predtým, v 20. storočí, a spoločne, zdôrazňujem spoločne, ich začíname jednu po druhej riešiť. Sú ťažké, objavia sa medzi nami nezhody, ale riešime ich spoločne. Zmena klímy: jedno z najväčších nebezpečenstiev, ktorému naša planéta čelí. Spojené štáty a Európa spoločne pracujú na tom, aby všetky krajiny a predovšetkým hospodársky silné krajiny prispievali ku globálnemu riešeniu tohto problému. Všetci sme od Kodane očakávali významný krok vpred a aj sme ho urobili. Teraz musíme splniť záväzky zníženia emisií, financovania a transparentnosti, ktoré sa v tej dohode vyžadujú, a musíme pomôcť najzraniteľnejším krajinám od polárneho severu až po tichomorské ostrovy, ktoré ohlasujú hroziacu krízu.
<P>
V nepokojných krajoch Afganistanu a Pakistanu spoločne pracujeme na tom, aby sme rozvrátili, odstránili a porazili al-Káidu a bojovníkov Talibanu a vycvičili afganskú armádu a políciu tak, aby ich vláda mohla konečne chrániť vlastných občanov a nebola hrozbou pre susedné štáty. Spojené štáty, Európska únia a jej členské štáty dávajú na budovanie vládnych kapacít Afganistanu významné finančné aj civilné prostriedky. Hoci udržiavanie týchto dôležitých misií nebolo vždy populárne, ako všetci viete a ako viem aj ja, je to nevyhnutné. Ako lídri máme povinnosť presvedčiť našich občanov, že je to nevyhnutné pre našu spoločnú bezpečnosť, aj keď, verte mi, že ako muž, ktorý v politike strávil posledných 38 rokov, chápem, že to nie je jednoduché. Ubezpečujem vás, že v našej krajine to nie je o nič populárnejšie než v hociktorej z vašich.
<P>
Spojené štáty a Európa aj preto stoja bok po boku, aby zabránili Iránu získať jadrové zbrane: taký vývoj by ohrozil občanov a susedné štáty vrátane niektorých našich najbližších spojencov. Spoločne sme sa vydali na bezprecedentnú cestu rokovaní s iránskymi lídrami a, dámy a páni,
<P>
(potlesk)
<P>
napriek tomu, čo si myslia niektorí skeptici, prezident to myslel vážne, keď povedal, že podáme ruku ktorémukoľvek účastníkovi rokovaní, ktorý uvoľní svoju päsť. Pri nástupe tejto administratívy prezident Obama vyhlásil, že sme pripravení rokovať s Iránom na základe spoločného záujmu a spoločnej úcty. Spoločne s našimi spojencami sme vysvetlili iránskym lídrom, ako môžu obnoviť dôveru medzinárodného spoločenstva, a to aj umožnením vstupu do ich predtým utajených zariadení na obohacovanie uránu a výmenou nízko obohateného uránu za palivo pre výskumný reaktor. Ako sa však svet mohol na vlastné oči presvedčiť, iránski lídri odmietli naše kolektívne, dobre mienené úsilie a naďalej vykonávajú opatrenia, ktoré ohrozujú regionálnu stabilitu. Dovoľte, aby som to povedal priamo: jadrový program Iránu porušuje záväzky krajiny podľa Zmluvy o nešírení jadrových zbraní a predstavuje riziko, že na Blízkom východe spustí preteky v jadrovom zbrojení. Nebolo by to ironické, no povedzte, nebolo by to ironické, keby po tom, čo padla železná opona a vzájomné hrozby vzájomne zabezpečeného zničenia medzi veľmocami ustali, by sa spustili nové preteky v zbrojení v niektorých z najnestabilnejších oblastí sveta? To by bola irónia, ktorú, ak by sme dovolili je vznik, by nám podľa mňa naše deti, vnúčatá a pravnúčatá neodpustili.
<P>
Iránske vedenie okrem toho podporuje teroristické organizácie, pričom táto podpora sa stále neznižuje, a naďalej nehorázne prenasleduje občanov, ktorí mierumilovne protestujú v uliciach a žiadajú spravodlivosť. To je zrada záväzkov všetkých vlád, pokiaľ ide o to, čo sú dlžné vlastným občanom. Teherán stojí pred ťažkým rozhodnutím. Buď bude dodržiavať medzinárodné zákony a znovu sa pripojí k spoločenstvu zodpovedných krajín, v čo dúfame, alebo bude čeliť ďalším následkom a rastúcej izolácii.
<P>
Zoči-voči hrozbe, ktorú Irán predstavuje, sme zaviazaní chrániť našich spojencov. Z toho dôvodu sme zrealizovali postupný a prispôsobivý systém protiraketovej obrany, aby sme zabránili a bránili sa proti raketovým útokom na tento kontinent.
<P>
(potlesk)
<P>
Dámy a páni, spoločne v NATO pracujeme aj na tom, aby sme sa pripravili na okruh budúcich bezpečnostných hrozieb vrátane energetickej bezpečnosti a kybernetickej bezpečnosti, a naďalej podporujeme úzku bezpečnostnú spoluprácu medzi NATO a EÚ.
<P>
Minulý rok Spojené štáty a Európa konali rýchlo a rozhodne, keď bol svet vo víre najhoršej finančnej krízy od čias Veľkej hospodárskej krízy. Tým sme spoločne pomohli zabrániť tomu, čo ľudia predpovedali: úplnému zrúteniu svetového hospodárstva. V súčasnosti prezident Obama a ja intenzívne sledujeme hospodársku a finančnú krízu v Grécku a úsilie Európskej únie ju vyriešiť. Vítame podporný balíček, ktorý Európa zvažuje v spolupráci s Medzinárodným menovým fondom, a budeme vaše snahy zachrániť Grécko napomáhať priamo aj cez MMF.
<P>
Tieto príklady a mnohé iné, ktoré by som mohol uviesť, dokazujú, prečo je Európa naďalej nielen americkým najväčším obchodným partnerom, ale aj naším najdôležitejším spojencom.
<P>
Dámy a páni, naši predchodcovia sa stretli tento týždeň pred viac než šiestimi desaťročiami, aby začali budovať inštitúcie navrhnuté tak, aby zabezpečili, že najtemnejšie kapitoly 20. storočia sa nebudú opakovať v zostávajúcej časti toho storočia alebo v 21. storočí. Tie inštitúcie - táto inštitúcia - boli veľkým úspechom, ale teraz sa musíme sústrediť na problémy nového storočia, ktoré som spomenul na začiatku.
<P>
Svet sa zmenil. Úplne sa zmenil. Zrodila sa ohromná krása. Možno jedným z najzložitejších nebezpečenstiev, ktorým dnes čelíme, je to, ktoré predstavujú pre našich vlastných občanov neštátne subjekty a násilní extrémisti. Predovšetkým, ak by, božeuchovaj, títo násilní extrémisti dokázali získať zbrane hromadného ničenia. Pohroma neuznáva hranice, žiadne hranice. Žiadna krajina, bez ohľadu na to, aká je silná alebo bohatá, ako je usporiadaná alebo schopná, nedokáže tejto hrozbe čeliť sama. Dá sa zmierniť, iba ak budeme presadzovať spoločný záujem, a to je presne to, čo musíme spraviť.
<P>
Nové právomoci, ktoré získal tento Parlament v Lisabonskej zmluve, vám dali väčšiu úlohu v tomto boji a väčšiu povinnosť vládnuť zodpovedne. Vláda Spojených štátov a tento Parlament bojovali o to, ako čo najlepšie ochrániť občanov bez zásahu do základných práv, na ktorých stojí naša spoločnosť. Som si úplne istý, že musíme a môžeme zároveň chrániť našich občanov aj zachovať naše slobody.
<P>
Odkedy sme nastúpili minulý rok do úradu, prezident Obama a ja sme sa riadili imperatívom v našej ústave, aby sme sa usilovali o dokonalejšiu úniu. S týmto cieľom bolo jedným z našich prvých opatrení ukončenie vypočúvacích postupov, ktoré mali málo výsledkov a v ktorých sme nemohli s čistým svedomím pokračovať.
<P>
(potlesk)
<P>
Nariadili sme zatvorenie väzenia v Guantánamo Bay, ktoré sa stalo symbolom nespravodlivosti a motiváciou pre teroristov.
<P>
(potlesk)
<P>
Oceňujeme podporu v tomto našom úsilí, ktorá bola pre vás ťažká a ktorú nám toľkí z vás poskytli.
<P>
Urobili sme to preto, že rovnako ako vy, prezident Obama a ja odmietame čiernobiele videnie rozhodnutia medzi bezpečnosťou a našimi ideálmi. Myslíme si, že dodržiavanie našich zásad nás posilňuje, a naopak, ústupky voči nim podkopávajú naše úsilie v rozsiahlejšom boji proti násilnému extrémizmu. Pretože, čo je ich cieľom? Ich cieľom je zmeniť naše hodnoty, zmeniť naše správanie. Osem dní po útokoch 11. septembra som povedal skupine tisícok vysokoškolských študentov v našej krajine, že nemôžu dovoliť, aby tragédia z 11. septembra 2001 zmenila ich život, pretože presne to chceli teroristi docieliť. Povedal som im aj to, že Amerika nemôže v tomto novom súboji zvíťaziť sama.
<P>
Tie slová neboli príhodné len vo vtedajšej situácii, ale myslím si, že sa ukázali ako správne a aj dnes sú rovnako platné. Tomuto publiku nemusím hovoriť o hrdej európskej tradícii ochrany občanov pred vládnymi zásahmi, záväzku vychádzajúcemu z úcty k základnej dôstojnosti všetkých ľudí. Voláme ich neodcudziteľné práva. Napísali sme ich do našej ústavy a americký záväzok dodržiavania súkromia je tiež hlboký, rovnako hlboký ako váš. Štvrtý dodatok k našej ústave chráni jednotlivcov pred neodôvodneným prehľadávaním a konfiškáciou majetku štátom. Jeden z našich najznámejších právnikov tento dodatok raz nazval "právom byť nechaný na pokoji". Najvyšší súd Spojených štátov vysvetlil, že právo na súkromie je ústavne chránené a patrí medzi základné práva. Rovnako ako EÚ, náš najvyšší súd charakterizoval toto právo ako vec osobnej dôstojnosti.
<P>
Osobne som počas 36 rokov svojej kariéry obhajoval právo na súkromie. V Senáte Spojených štátov organizácie každoročne hodnotia tých, ktorí sú najviac oddaní občianskym právam, a každý rok som sa ja a neskôr prezident Obama kvalifikovali na jedno miesto z týchto štyroch vybraných ľudí. Dôvod, prečo vám to rozprávam, nie je, aby som hovoril o sebe, ale o oddanosti našej administratívy právam jednotlivcov. Zmena postoja by v súčasnosti znamenala popretie všetkého, čo som v našej krajine za posledných 37 rokov obhajoval. Keď som stál na čele Súdneho výboru Senátu, ktorý zodpovedá za schvaľovanie prezidentských kandidátov na sudcov, ako som povedal, bol som trvale zaraďovaný medzi najhorlivejších obhajcov občianskych práv. Bolo pre mňa prioritou zistiť, aké majú kandidáti na sudcov názory na právo na súkromie pred rozhodovaním o tom, či sa môžu alebo nemôžu stať sudcami.
<P>
Prezident Obama a ja si tiež myslíme, že najdôležitejšou, najzákladnejšou a najsvätejšou povinnosťou vlády je chrániť občanov, ktorým slúži, a ich práva. Prezident Obama povedal, že bezpečnosť našej krajiny je prvou vecou, na ktorú ráno pomyslí, a poslednou, na ktorú myslí predtým, než ide v noci spať. Mám dojem, že takto vidí svoju úlohu každý svetový líder. V skutočnosti je neodcudziteľným právom nielen súkromie, ale aj osobná bezpečnosť. Vláda, ktorá rezignuje na svoju povinnosť zaistiť bezpečnosť svojich občanov, neporušuje ich práva o nič menej ako vláda, ktorá umlčiava disidentov alebo uväzňuje obvinených zločincov bez súdneho procesu.
<P>
Takže, priatelia, kým my sa tu zhromažďujeme, naši nepriatelia využívajú každý nástroj, ktorý dokážu získať, aby zorganizovali nové a ničivé útoky podobné tým, ktoré zasiahli New York, Londýn, Madrid a mnohé ďalšie miesta po celom svete. Musíme využiť všetky dostupné zákonné prostriedky - vymáhanie práva či technológie vojenskej tajnej služby -, ktoré sú v súlade s našimi zákonmi a našimi hodnotami. Bojujeme na mnohých frontoch, od statočných mužov a žien slúžiacich v našich vojskách v zahraničí až po trpezlivých a neúnavných odborníkov na vymáhanie práva, ktorí skúmajú komplexné a podozrivé finančné siete.
<P>
Práve tento týždeň naša colná a hraničná polícia vďaka použitiu informácií o cestujúcich zatkla podozrivého z pokusu o bombový útok na Times Square v New Yorku, keď sa pokúšal utiecť z krajiny. Je nevyhnutné, aby sme si zachovali každé zákonné oprávnenie na zastavenie takýchto útokov. Z toho dôvodu si myslíme, že Program na sledovanie financovania terorizmu je nevyhnutný pre našu bezpečnosť ako aj, predpokladám, pre bezpečnosť Európy. Tento program poskytol rozhodujúce indície pre protiteroristické vyšetrovania na oboch stranách Atlantiku, ničil sprisahania a nakoniec zachraňoval životy. Má zabudovanú nadstavbu, ktorá zabezpečuje, že osobné údaje sú rešpektované a používajú sa iba na protiteroristické účely. Nevyčítam vám však, že o tom pochybujete. Rozumieme vašim obavám. V dôsledku toho spoločne pracujeme na tom, aby sme ich zodpovedali, a som si úplne istý, že dokážeme zároveň používať tento nástroj aj zaistiť súkromie. Je dôležité, aby sme to urobili, a je dôležité, aby sme to urobili čo najrýchlejšie.
<P>
Ako bývalý senátor Spojených štátov aj ja viem, aké ťažké je niekedy urobiť nepríjemné rozhodnutia, ktoré si svetové problémy vyžadujú, a zostať pri tom verný hodnotám krajiny. Tuším, že každý z vás to zažíva vždy, keď v tomto Parlamente hlasuje. Čím dlhšie sme bez dohody o Programe na sledovanie financovania terorizmu, tým väčšie je riziko teroristického útoku, ktorému by sa dalo zabrániť. Ako lídri máme spoločnú zodpovednosť, aby sme urobili všetko, čo dokážeme v rámci zákona, na ochranu celkovo 800 miliónov ľudí, ktorým slúžime. Už sa stalo, že sme spolu nesúhlasili, a určite sa to ešte stane, ale rovnako som presvedčený, že Spojené štáty a Európa môžu čeliť problémom 21. storočia tak, ako sme to robili v 20. storočí, ak budeme spolu hovoriť a vzájomne sa počúvať a ak budeme jeden k druhému úprimní.
<P>
(potlesk)
<P>
Dámy a páni, ako nás naučil Winston Churchill, na to, aby sme sa postavili a prehovorili, treba odvahu. Odvahu treba aj na to, aby sme sa posadili a počúvali. Dnes popoludní som už dohovoril. Buďte si istí, že ja, naša vláda a náš prezident opäť načúvame svojim spojencom. Dámy a páni, nie je náhoda, že Európa bola mojou prvou zámorskou návštevou vo funkcii viceprezidenta a že ju ako prvú navštívil aj náš prezident. Nie je náhoda, že sme sa sem odvtedy už niekoľkokrát vrátili. Spojené štáty potrebujú Európu a dovoľujem si konštatovať, že Európa potrebuje Spojené štáty. Potrebujeme jeden druhého viac než kedykoľvek predtým.
<P>
(potlesk)
<P>
Z toho dôvodu považujem tohtotýždňové výročie za vítanú príležitosť znovu potvrdiť puto, ktoré si naše národy vytvorili pred mnohými rokmi v ťažkých časoch. Dnes, ako aj vtedy, sa Európania a Američania v snahe dosiahnuť ideály a nájsť partnerov na seba obracajú skôr, než sa obrátia na kohokoľvek iného. Dnes, ako aj vtedy, sme poctení a vďační, že môžeme stáť po vašom boku v zápasoch, ktoré ešte len prídu. Takže opakujem, som tu, aby som jasne vyhlásil, že prezident Obama a Joe Biden veľmi podporujú zjednotenú, slobodnú a otvorenú Európu. Veľmi podporujeme to, čo tu robíte. Želáme vám Božie požehnanie, aby vám Boh všetkým žehnal a nech Boh ochraňuje všetky naše vojská. Veľmi pekne vám ďakujem.
<P>
(potlesk)
<SPEAKER ID="156" NAME="Predseda">
Veľmi pekne vám ďakujem, pán viceprezident. Bol to výborný základ pre našu ďalšiu spoluprácu a ďalšie rokovania. Ako ste povedali, počúvať sa navzájom a hovoriť spolu. To je veľmi dôležité.
<P>
Chcel by som sa vám poďakovať za zopakovanie najdôležitejších slov z minulého týždňa. Európa potrebuje Ameriku. Pamätáme si 20. storočie - prvú svetovú vojnu, druhú svetovú vojnu, železnú oponu. Bojovali sme bok po boku a spoločne dosiahli víťazstvo, ako demokracie. Ako ste dnes dodali, Amerika potrebuje Európu. To si zapamätáme. To je dobrý základ pre naše partnerstvo a spoluprácu.
<P>
Ešte raz vám veľmi pekne ďakujem, pán viceprezident.
<P>
(potlesk)
