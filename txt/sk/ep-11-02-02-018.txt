<CHAPTER ID="018">
Dohoda o obchode s banánmi - Zrušenie nariadenia Rady (ES) č. 1964/2005 o colných sadzbách na banány - Dohoda o obchode s banánmi (rozprava) 
<SPEAKER ID="243" NAME="Predsedajúca">
Ďalším bodom programu je spoločná rozprava na tieto témy:
<P>
odporúčanie k návrhu rozhodnutia Rady o uzatvorení Ženevskej dohody o obchode s banánmi medzi Európskou úniou a Brazíliou, Kolumbiou, Kostarikou, Ekvádorom, Guatemalou, Hondurasom, Mexikom, Nikaraguou, Panamou, Peru a Venezuelou a Dohody o obchode s banánmi medzi Európskou úniou a Spojenými štátmi americkými, ktoré predkladá Francesca Balzaniová v mene Výboru pre medzinárodný obchod [07782/2010 - C7-0148/2010 - 2010/0057(NLE)],
<P>
správa o návrhu nariadenia Európskeho parlamentu a Rady, ktorým sa zrušuje nariadenie Rady (ES) č. 1964/2005 o colných sadzbách na banány, ktorú predkladá Francesca Balzaniová v mene Výboru pre medzinárodný obchod - C7-0074/2010 -,
<P>
otázka na ústne zodpovedanie o uzatvorení Ženevskej dohody o obchode s banánmi, ktorú Rade predkladajú Vital Moreira a Francesca Balzaniová v mene Výboru pre medzinárodný obchod - B7-0007/2011), a
<P>
otázka na ústne zodpovedanie o uzatvorení Ženevskej dohody o obchode s banánmi, ktorú Komisii predkladajú Vital Moreira a Francesca Balzaniová v mene Výboru pre medzinárodný obchod - B7-0008/2011).
<SPEAKER ID="244" NAME="Francesca Balzani" LANGUAGE="IT">
Parlament bol vyzvaný, aby vyjadril svoj názor na dve dohody, ktoré boli podpísané so Spojenými štátmi a s jedenástimi latinskoamerickými krajinami a ktoré urobia hrubú čiaru za dlhou a zložitou záležitosťou. Táto záležitosť bola svedkom spochybňovania Európskej únie na pôde Svetovej obchodnej organizácie, a čo je závažnejšie, bola svedkom toho, ako EÚ prehráva.
<P>
Je to chúlostivá otázka, keďže spory sa týkajú zásady nediskriminácie v medzinárodnom obchode. Európa je obviňovaná z toho, že v rámci spôsobu, akým sa organizuje dovoz banánov v Únii, túto zásadu porušuje. Dôvodom je, že máme dvojaký systém. Jeden systém uplatňujeme v prípade afrických, karibských a tichomorských krajín (AKT) a iný systém uplatňujeme, pokiaľ ide o ostatné krajiny. Tento systém dovoľoval krajinám AKT dovážať banány na európsky trh bez zaplatenia akéhokoľvek dovozného cla, na rozdiel od ostatných krajín, ktoré musia platiť clo vo výške 176 EUR za tonu.
<P>
Táto dohoda preto vracia situáciu späť do rovnováhy a, čo je dôležitejšie, umožňuje krajinám AKT, ktorých vývoj je nestabilný, bezcolne vyvážať ich produkty do EÚ. Ostatné krajiny, ktoré podpísali dohody, zároveň budú môcť vyvážať banány do EÚ po zaplatení dovozných ciel, ktoré však budú postupne v rokoch 2011 - 2017 znížené zo súčasnej sadzby 176 EUR za tonu na 114 EUR za tonu.
<P>
Okrem toho, že EÚ sa ako člen Svetovej obchodnej organizácie napokon opäť dostane do súladu so svojimi záväzkami a na základe toho istým spôsobom obnoví svoju dôveryhodnosť aj ako inštitúcia, však najdôležitejším aspektom je, že tieto dohody berú ohľad na krajiny AKT v zraniteľnom stave rozvoja, pretože zaisťujú nástroje, ktoré im poskytnú finančnú podporu. Vďaka týmto nástrojom budú môcť spomínané krajiny investovať do diverzifikácie svojej produkcie, na základe čoho sa, dúfajme, posilnia ich hospodárstva. Tieto opatrenia v hodnote 190 miliónov EUR sa teraz majú poskytnúť do roku 2013.
<P>
Myslím si, že tieto dohody sú pozitívnym krokom, a to nielen preto, lebo robia hrubú čiaru za spormi, v ktorých EÚ prehrávala - čo malo následne isté dôsledky z hospodárskeho a disciplinárneho hľadiska a z hľadiska jej inštitucionálnej dôveryhodnosti, ako som už spomínala -, ale aj preto, lebo vedú k vyváženému riešeniu, ktoré rešpektuje potreby ako týchto krajín AKT, tak aj európskych producentov v najvzdialenejších regiónoch, ktorých určite nemôžeme ponechať bezuzdnej hospodárskej súťaži.
<P>
Preto navrhujem, aby Parlament tieto dohody schválil, pričom Radu a Komisiu žiadam o pevné záväzky. V prvom rade by mali čo najrýchlejšie zabezpečiť zhodnotenie vplyvu, ktorý budú mať tieto dohody odteraz do roku 2020 - čo je teda dosť dlhý časový rámec - na krajiny AKT a na európskych producentov v najvzdialenejších regiónoch, ktorých hospodárstva sú úzko späté s banánmi. Po druhé, Parlament by mal požiadať o pevný záväzok týkajúci sa zhodnotenia účinkov finančných sprievodných opatrení vyčlenených pre krajiny AKT osemnásť mesiacov pred uplynutím ich plnenia. To by zaistilo, že tieto krajiny by v prípade potreby mohli získať ďalšiu pomoc a podporné opatrenia, aby sme ich do toho nenechali ísť samé a pomohli im bojovať a pôsobiť proti akýmkoľvek negatívnym dôsledkom, ako aj do istej miery zmierňovať tieto negatívne dôsledky, ktoré môže mať nadobudnutie platnosti týchto dohôd v rámci Európskej únie z dôvodu úprav cien, a tým aj zmien v konkurencieschopnosti banánov z iných krajín.
<P>
Preto si myslím, že vďaka vyriešeniu zložitej otázky táto dohoda určite poskytuje východisko, ktoré berie do úvahy aj potreby týchto slabších krajín, ktoré - ako som už povedala - boli vždy naším hlavným záujmom, a to aj počas dlhej diskusie, ktorú sme viedli vo Výbore pre medzinárodný obchod. Dúfam, že v týchto sprievodných opatreniach nájdu silnú podporu a priaznivé riešenie, a to najmä z hľadiska monitorovania a záväzku, ktorý Parlament žiada od Komisie a Rady, preskúmať vplyv dohody a účinky pomocných opatrení a v prípade potreby ich v budúcnosti rozšíriť a zväčšiť.
<SPEAKER ID="245" NAME="Enikő Győri" LANGUAGE="IT">
Chcela by som sa vám veľmi pekne poďakovať za to, že ste dali úradujúcemu predsedníctvu Rady a Rade príležitosť hovoriť o tejto otázke, ktorá je dôležitá z hľadiska medzinárodného obchodu aj z hľadiska solidarity a rozvoja.
<P>
Dúfam, že budem schopná odpovedať na otázky, ktoré položil pán Moreira, a zareagovať na pochybnosti a obavy, ktoré spomenula pani Balzaniová. Ak smiem, budem teraz pokračovať v maďarčine.
<P>
(HU) Pokiaľ ide o živobytie producentov banánov v EÚ a krajinách AKT, Rada si uvedomuje, že produkcia banánov má pre tie regióny EÚ, v ktorých sa pestujú banány, zásadný sociálny a hospodársky význam. Návrh nariadenia uvádza, že program sprievodných opatrení týkajúcich sa banánov musí byť zhodnotený 18 mesiacov pred uplynutím doby plnenia programu. Dámy a páni, ako však viete, vypracovanie tejto hodnotiacej správy a akýchkoľvek ďalších návrhov patrí do kompetencie Komisie a nie Rady. Som si však istá, že pán komisár Cioloş to podrobnejšie rozvedie. To isté platí o posúdení vplyvu, ktoré sa spomína v otázke na ústne zodpovedanie.
<P>
Uplatnenie sprievodných opatrení týkajúcich sa banánov, ktoré sa vzťahujú na krajiny AKT, si vyžaduje zmenu a doplnenie nariadení o súbore nástrojov EÚ v oblasti zahraničných vzťahov. V záujme prijímajúcich krajín Rada počíta s konštruktívnou spoluprácou Európskeho parlamentu pri riešení inštitucionálnych otázok, ktoré v súčasnosti zdržujú prijatie potrebných ustanovení.
<P>
Pokiaľ ide o rozdeľovanie prostriedkov vyčlenených na sprievodné opatrenia týkajúce sa banánov medzi prijímajúce krajiny, Rada vo svojej pozícii prijatej v prvom čítaní podporila návrh nariadenia o sprievodných opatreniach týkajúcich sa banánov, v ktorom sa stanovujú jednoznačné ukazovatele a kritériá rozdeľovania. Ide o tieto ukazovatele: objem obchodu s EÚ týkajúceho sa banánov, význam vývozu banánov pre hospodárstvo danej krajiny AKT a úroveň rozvoja krajiny.
<P>
Pokiaľ ide o program POSEI (program osobitných alternatív pre odľahlosť a ostrovný charakter), Komisia predložila 24. septembra 2010 návrh nariadenia Európskeho parlamentu a Rady, v ktorom sú stanovené jednotlivé poľnohospodárske opatrenia pre najvzdialenejšie regióny EÚ. Tento návrh v súčasnosti skúmajú prípravné orgány Rady. Pokiaľ ide o clá na banány, o ktorých sa hovorí v dohodách o voľnom obchode, ktoré má Komisia uzatvoriť s Kolumbiou, Peru a Strednou Amerikou, chcela by som zdôrazniť, že Rada si ešte neutvorila názor na tieto dohody, a preto vám v tejto chvíli nemôžem oznámiť jej oficiálne stanovisko.
<P>
EÚ začala rokovať s celým Andským spoločenstvom s cieľom vytvoriť medziregionálnu dohodu o pridružení. Rozhovory boli prerušené v júni 2008, pretože andské krajiny sa nevedeli dohodnúť na cieľoch a obsahu kapitoly o obchode. Nové rokovania začali v januári 2009 s ochotnými andskými krajinami - konkrétne s Kolumbiou, Ekvádorom a Peru - s cieľom dosiahnuť mnohostrannú dohodu o voľnom obchode. Po tom, ako Ekvádor v júli 2009 pozastavil svoju účasť, rozhovory pokračovali s Peru a Kolumbiou. Európska komisia uzavrela svoje rokovania s Peru a Kolumbiou 1. marca 2010.
<P>
Do mnohostrannej dohody dosiahnutej s týmito dvomi krajinami sa môžu zapojiť ďalší členovia Andského spoločenstva vrátane Ekvádoru. V minulých mesiacoch aj Ekvádor oficiálne oznámil, že je pripravený obnoviť rokovania a zapojiť sa do mnohostrannej dohody. Rada toto rozhodnutie víta. Ak budú rokovania s Ekvádorom pokračovať, úroveň ambícií záväzkov v oblasti otvorenia trhu musí odrážať úroveň ambícií záväzkov dohodnutých s Kolumbiou a Peru.
<P>
Na záver preto vážené poslankyne a vážených poslancov žiadam, aby udelili svoj súhlas s uzatvorením dohody o banánoch a zároveň aby zajtra hlasovali za návrh zrušiť nariadenie, ktorým sa zavádzajú clá na banány. Počítam s vašou spoluprácou a chcela by som sa vám poďakovať za pozornosť.
<SPEAKER ID="247" NAME="Dacian Cioloş" LANGUAGE="FR">
V prvom rade s potešením konštatujem, že pani spravodajkyňa podporuje hlavné aspekty a všeobecné zameranie návrhu Komisie o banánoch. Okrem toho pani Balzaniová na úvod veľmi dobre vykreslila kontext, v akom tieto rokovania prebiehali a v akom bola táto dohoda podpísaná.
<P>
Komisia bezvýhradne podporuje závery návrhu odporúčania pani spravodajkyne, ako aj návrh správy o tejto problematike. Je pravda, že ženevské dohody o obchode s banánmi z roku 2009 sú veľmi dôležité a pani Balzaniová veľmi dobre zdôraznila dôvody, prečo je to tak. Chcel by som poukázať aj na to, že tieto dohody vnesú mier do tejto chúlostivej témy a že zároveň uľahčia proces rokovaní v Dauhe a vytvoria podmienky nevyhnutné pre vybudovanie stabilného európskeho trhu s banánmi, ktorého vznik sa bude v nasledujúcich rokoch očakávať.
<P>
Chcel by som sa vrátiť k niektorým najdôležitejším problémom, na ktoré upozornila pani spravodajkyňa a poslanci EP vo svojich otázkach na ústne zodpovedanie a v písomných otázkach, ako aj k problémom spomínaným v návrhu uznesenia, ktorý je súčasťou balíka.
<P>
Pokiaľ ide o podporu poskytovanú európskym producentom, veľmi dobre si uvedomujem dôležitú sociálno-hospodársku úlohu produkcie banánov v príslušných regiónoch Európskej únie - predovšetkým v najvzdialenejších regiónoch - a obavy o hospodársku životaschopnosť produkcie banánov v týchto regiónoch.
<P>
V najnovšej správe o systéme POSEI (program osobitných alternatív pre odľahlosť a ostrovný charakter), ktorá bola Európskemu parlamentu a Rade predložená v septembri 2010, Komisia objasňuje dôsledky ženevských dohôd a skutočnosť, že tieto dôsledky boli už v roku 2006 zapracované do reformy systému uplatňovaného na banány.
<P>
S cieľom ochrániť európskych producentov v súvislosti so zvýšenou liberalizáciou sa rozpočet pre odvetvie banánov značne zvýšil, pričom posúdenie vplyvu, ktoré sa v tom čase vykonalo, vzalo do úvahy skutočnosť, že clá klesli viac, ako bolo dohodnuté.
<P>
Napriek tomu Komisia ukázala, že je ochotná pozorne sledovať vplyv dohôd na trh a v prípade potreby prijať potrebné opatrenia na zmiernenie ich účinkov.
<P>
Pokiaľ ide o otázku posilnenia postavenia producentov banánov v odvetví, chcel by som zdôrazniť predovšetkým to, že táto otázka sa netýka iba odvetvia banánov, ale celého agropotravinárskeho odvetvia. Tieto problémy v odvetví producentov - problémy s rokovacou silou a rozdeľovaním pridanej hodnoty v potravinovom dodávateľskom reťazci - ovplyvňujú aj ďalšie odvetvia. Okrem toho s cieľom vyriešiť túto záležitosť v rámci reformy spoločnej poľnohospodárskej politiky Komisia predloží návrhy na posilnenie organizácií producentov, ich úlohy v odvetví a ich rokovacej sily.
<P>
Navyše Komisia vytvorila skupinu na vysokej úrovni pre agropotravinársky priemysel spájajúcu niekoľkých komisárov, ktorí môžu v tomto smere predkladať návrhy, pretože zodpovednosť a právomoc komisára pre poľnohospodárstvo sú obmedzené. Sú tu však štyria komisári, ktorí sú zapojení do týchto skupín a riadia tieto skupiny na vysokej úrovni: skupina na vysokej úrovni má stratégiu a návrhy, ktoré bude Komisia predkladať v niekoľkých najbližších mesiacoch a rokoch, aby sa pokúsila odpovedať na tento problém s transparentnosťou v potravinovom dodávateľskom reťazci a s rokovacou silou. V tejto súvislosti z toho teda budú môcť mať producenti banánov v odvetví úžitok.
<P>
Ako viete, pokiaľ ide o rozdeľovanie finančných prostriedkov na sprievodné opatrenia týkajúce sa banánov (BAM) pre krajiny AKT, Európsky parlament 21. októbra schválil návrh nariadenia, ktoré stanovuje BAM a určuje podmienky rozdeľovania týchto prostriedkov. Kritériá, ktoré ste žiadali, sa už teda uplatňujú a okrem toho sa realizujú aj výsledky a rozdeľovanie tohto balíka.
<P>
Komisia na tejto téme úzko a plodne spolupracovala s Európskym parlamentom a podarilo sa nám dosiahnuť dobrý kompromis, pokiaľ ide o obsah týkajúci sa tohto bodu. Návrh nariadenia, ktorého cieľom je poskytnúť túto podporu krajinám AKT, bol navyše schválený aj zo strany Európskeho parlamentu. Tento návrh nariadenia zároveň definuje kritériá prideľovania prostriedkov rôznym prijímajúcim krajinám, ale okrem toho zabezpečuje to, čo tu žiadate - posúdenie trhových podmienok v týchto krajinách 18 mesiacov pred uplynutím doby plnenia programu. Toto posúdenie nám naznačí, či adaptačné procesy napredujú dobre alebo či treba potenciálne uvažovať o ďalších opatreniach.
<P>
Pokiaľ ide o posúdenie vplyvu týkajúce sa účinkov dohôd na producentov banánov v rozvojových krajinách a najvzdialenejších regiónoch Európy do roku 2020, som naozaj pripravený zvážiť takúto analýzu, ak sa ukáže ako potrebná. Zároveň však musíme byť realistickí, pokiaľ ide o rozsah štúdie, pretože sa zameriava na veľký počet krajín po celom svete, ktoré sú producentmi banánov - ako aj na veľký počet krajín, v ktorých sú banány základnou potravinou -, a preto bude ťažké vykonať túto štúdiu a vyvodiť z nej závery. Napriek tomu som však pripravený uskutočniť štúdiu tohto druhu alebo použiť akékoľvek údaje o interných alebo externých štúdiách, ktoré už má Komisia k dispozícii. Ako som už povedal, vykonáme posúdenie vplyvu BAM na krajiny AKT 18 mesiacov pred uplynutím doby plnenia programu.
<P>
Na záver chcem povedať, že v súvislosti s rokovaniami o dohode o voľnom obchode s niektorými latinskoamerickými krajinami, najmä Ekvádorom, určite viete, že rokovania o obchodnej dohode s Kolumbiou, Peru a stredoamerickými krajinami boli ukončené na technickej úrovni. Dohoda s Kolumbiou a Peru sa môže uplatňovať aj na iné členské krajiny Andského spoločenstva vrátane Ekvádoru, ak sa bude chcieť vrátiť k týmto rokovaniam. Mimochodom, Ekvádor oficiálne požiadal o návrat k rokovaniam o obchodnej dohode a ekvádorská administratíva a Komisia v súčasnosti skúmajú možnosť obnoviť rokovania, a tým aj možnosť dosiahnuť dohodu o tom, ako pokračovať ďalej.
<P>
To je niekoľko poznámok, ktoré som chcel uviesť v súvislosti s vašou správou a otázkami, ktoré ste položili. Hovoril som trochu dlho, ale chcel som už na začiatku zodpovedať tie otázky, ktoré som mohol.
<SPEAKER ID="248" NAME="Charles Goerens" LANGUAGE="FR">
Jedným z ustanovení medzinárodného práva je zásada nediskriminácie. To je veľmi dobré. Teoreticky to nemožno spochybňovať. Skutočnosť je však trochu iná.
<P>
Krajiny AKT neplatia dovozné clá na banány, ak ich vyvážajú do Európskej únie. Taká je dohoda - acquis - a táto dohoda na tejto skutočnosti nič nemení. Na druhej strane krajinám, ktoré nepatria medzi krajiny AKT a ktoré doteraz platili 176 EUR za tonu, sa dovozné clá znížia na 141 EUR. Zníženie dovozných ciel o 35 EUR mení situáciu aj v súvislosti s hospodárskou súťažou. Krajiny AKT, ktoré boli doteraz väčšmi chránené, budú v budúcnosti chránené o trochu menej. Komisia rokovala o podmienkach tejto dohody v mene Európskej únie. Pre mňa ako spravodajcu požiadaného o stanovisko otázka znie, či mohla konať nejako inak. Moja odpoveď je veľmi jasná: nemohla. Ak by konala inak, ak by sa odmietla zapojiť do týchto rokovaní, o tejto otázke by rozhodoval orgán na urovnávanie sporov Svetovej obchodnej organizácie (WTO). Je namieste povedať, že výsledky by sa nepochybne líšili od výsledkov dosiahnutých počas rokovaní, o ktorých tu diskutujeme. Znamená to koniec dobrý, všetko dobré? To určite nie.
<P>
Som spravodajca požiadaný o stanovisko k tejto dohode a zároveň som spravodajca pre sprievodné opatrenia týkajúce sa banánov a zajtra predložím správu v druhom čítaní. V súvislosti s touto otázkou uvediem tieto pripomienky.
<P>
Po prvé, rozpočet pre odvetvie banánov sa značne zvýšil. Ako nám práve pripomenul pán komisár, je to veľmi dobré - to uznávam. Zároveň to odpovedá na otázku pani De Sarnezovej, ktorú veľmi znepokojuje situácia, ktorá práve vznikla pre producentov banánov v zámorských departementoch a v najvzdialenejších regiónoch.
<P>
Po druhé, ďalšia vec, ktorá znepokojuje pani De Sarnezovú aj mňa a obavy z ktorej vyjadrujú aj členovia nášho Výboru pre rozvoj, je, že klesajúci trend sa nezastaví na sume 114 EUR, pretože Komisia v súčasnosti rokuje o ďalších dohodách, ktoré toto číslo znížia hlboko pod úroveň 114 EUR. Dokonca sa tu hovorí o sume 75 EUR. V súlade so zásadou nediskriminácie teda budeme musieť monitorovať aj tento klesajúci trend, čo je veľmi znepokojujúce.
<P>
Po tretie, pokiaľ ide o sprievodné opatrenia týkajúce sa banánov - o ktorých budem podrobnejšie hovoriť zajtra ráno -, myslím si, že Parlamentu sa podarilo - a ďakujem pánovi komisárovi za to, že zdôraznil tento bod - zaviesť niekoľko noviniek, a to najmä posúdenie vplyvu, ktoré sa uskutoční 18 mesiacov pred uplynutím doby plnenia programu. To nám umožní trochu nazrieť aj do obdobia po roku 2013, pretože si nemyslím, že problém v odvetví banánov sa do roku 2013 vyrieši.
<SPEAKER ID="249" NAME="Laima Liucija Andrikienė">
v mene poslaneckého klubu PPE. - V mene poslaneckého klubu PPE vyzývam Európsky parlament, aby dal tejto veľmi dôležitej dohode zelenú. Veríme, že to uľahčí kolo rokovaní v Dauhe a zároveň dá impulz našim dvojstranným rokovaniam s krajinami Mercosuru o dohode o voľnom obchode.
<P>
Vítame celkový trend smerujúci k liberalizácii globálneho obchodu s banánmi vrátane súčasnej dohody Svetovej obchodnej organizácie (WTO), ako aj dvojstranné dohody so stredoamerickými a s andskými krajinami a jedného dňa možno aj s krajinami Mercosuru.
<P>
Návrh uznesenia - za ktorý vzdávam pani spravodajkyni hold - je dobre vyvážený, a to najmä preto, lebo sme vzali do úvahy záujmy našich partnerov z krajín AKT, ako aj záujmy miestnych európskych producentov banánov.
<P>
Som hlboko presvedčená o tom, že kým sa posunieme k väčšej liberalizácii globálneho obchodu s banánmi, mali by sme sa uistiť, že nezničíme priemyselné odvetvia alebo sektory, ktoré tradične hrajú dôležitú hospodársku a sociálnu úlohu v určitých európskych regiónoch, ako sú Kanárske ostrovy, Guadeloupe, Martinik, Madeira, Azory a iné.
<P>
Na záver dúfame, že Komisia vezme tieto obavy do úvahy a podnikne kroky na upravenie podporného balíka pre domácich producentov z EÚ vyčleneného v rámci balíka POSEI (program osobitných alternatív pre odľahlosť a ostrovný charakter) a v prípade potreby podnikne ďalšie kroky s cieľom zabezpečiť, aby súbežne s trendom liberalizácie globálneho obchodu s banánmi dokázali domáci producenti z EÚ zostať na trhu a posilniť svoje tradičné činnosti. Dobrá príležitosť urobiť to sa naskytne počas diskusií o nasledujúcom finančnom výhľade EÚ.
<SPEAKER ID="250" NAME="Kriton Arsenis" LANGUAGE="EL">
Všetci poznáme význam slovného spojenia "banánová republika". Je to krajina, v ktorej veľké spoločnosti, ktoré sú pestovateľmi banánov, zostavujú a rozpúšťajú vlády, ako sa im zachce. Keď im vlády robia ťažkosti prostredníctvom toho, že sa snažia udržať si aspoň minimálne práva, ktoré vláde patria, alebo zvýšiť základné mzdy, tieto spoločnosti proti nim použijú dokonca aj štátne prevraty.
<P>
V týchto krajinách tie isté spoločnosti naďalej produkujú banány. Ničenie lesov a životného prostredia, nevyhovujúce pracovné podmienky a používanie pesticídov, ktoré sú v Európskej únii zakázané, sú na dennom poriadku. Zároveň vďaka týmto nadnárodným spoločnostiam je 99 % banánov, ktoré konzumujeme, jedného druhu, hoci existuje niekoľko tisíc druhov banánov, pričom tomuto druhu hrozí špecifická choroba, choroba, ktorú spôsobuje pestovanie len jedného druhu plodiny.
<P>
Opatrenia na podporu afrických, karibských a tichomorských krajín boli veľmi dôležité a ich obmedzenie by malo závažný vplyv na producentov v týchto krajinách. Sú to veľmi chudobné krajiny, ktoré potrebujú našu pomoc. Európska únia je celosvetovo najväčším a najvýnosnejším trhom s banánmi. V nasledujúcich rokoch budeme naozaj svedkami toho, že sa tieto obrovské nadnárodné spoločnosti budú snažiť získať absolútnu kontrolu nad trhom EÚ prostredníctvom vytlačenia menších producentov, a tomu veru musíme venovať pozornosť. Komisia musí byť v strehu, aby zaistila dôsledné dodržiavanie európskych právnych predpisov o hospodárskej súťaži, aby sme mohli veľkým nadnárodným spoločnostiam zabrániť v zneužívaní ich dominantného postavenia na trhu tým, že na začiatku umelo znížia ceny s cieľom vytlačiť malých producentov a následne vytvoria kartely a zvýšia ceny, aby boli pre európskych spotrebiteľov veľmi drahé.
<SPEAKER ID="251" NAME="Catherine Grèze" LANGUAGE="FR">
Pokiaľ ide o schválenie obchodných dohôd v odvetví banánov, Skupina zelených/Európska slobodná aliancia bude hlasovať proti.
<P>
Tieto dohody sú zamerané na otvorenie trhu s banánmi prostredníctvom posilnenia dominantného postavenia veľkých nadnárodných spoločností z USA, ktoré už ovládajú viac ako 80 % svetového trhu. Ak dohody tohto druhu schválime, budeme konať predovšetkým proti záujmom krajín AKT, najvzdialenejších regiónov a Ekvádora. Znovu opakujem, budú trpieť práve malí producenti. Treba naliehavo a radikálne prepracovať pravidlá medzinárodného obchodu s cieľom zaručiť potravinovú sebestačnosť a rozvoj miestnej produkcie pre všetkých.
<P>
Finančné opatrenia, ktoré navrhla Európska komisia na podporu týchto producentov, sú nedostatočné. Európska únia musí zabezpečiť nielen to, aby sa v súvislosti s týmito dohodami vykonalo posúdenie vplyvu, ale zároveň musí zodpovedajúcim spôsobom zmeniť a doplniť svoje právne predpisy, aby podporila udržateľnú výrobu a udržateľné hospodárstva.
<SPEAKER ID="252" NAME="Elie Hoarau" LANGUAGE="FR">
Tieto dohody podľa môjho názoru nie sú pozitívne. Ukazujú, ako sa malí producenti banánov v krajinách AKT a v najvzdialenejších regiónoch stali rukojemníkmi v rámci dohôd uzavretých v roku 2009 v Ženeve a v rámci rokovaní v Dauhe, ktoré v súčasnosti prebiehajú, teda v rámci dohôd a rokovaní, ktoré chcela a uložila Svetová obchodná organizácia.
<P>
Je pravda, že osud malých producentov v krajinách AKT a v najvzdialenejších regiónoch nestojí za veľa v porovnaní so silnými záujmami, ktoré sú v stávke - a tu nejde len o záujmy latinskoamerických gigantov, ale aj o záujmy Európskej únie.
<P>
Reforma trhu s banánmi a reforma trhu s cukrom sú v podstate vyjadreniami toho istého neúprosného posunu smerom k veľkému globálnemu trhu, ktorý, bohužiaľ, likviduje tých najslabších a najzraniteľnejších. Okrem toho, pani predsedajúca, predpokladané kompenzačné opatrenia nebudú stačiť na to, aby sme nakoniec zabránili zničeniu, ktoré čaká malých pestovateľov, ani na to, aby sme krajiny AKT, ktoré patria medzi tie najchudobnejšie krajiny vôkol, priviedli k skutočnému rozvoju.
<P>
V skutočnosti na nás naliehajú, aby sme tieto dohody podpísali pre záchranu rokovaní v Dauhe. Keby tak na našich vedúcich predstaviteľov naliehali, aby preukázali rovnakú ochotu zachrániť globálne dohody zamerané na ochranu životného prostredia a lepšiu harmonizáciu práv a životnej úrovne pracovníkov. Keby to bolo tak, myslím si, že ľudia by v súvislosti s globalizáciou boli oveľa menej váhaví, ako sú dnes.
<SPEAKER ID="253" NAME="David Campbell Bannerman">
v mene skupiny EFD. - Tento banán je predmetom vojny - obchodnej vojny s Amerikou, ktorú podnietila EÚ a ktorá trvá 16 rokov. Teraz sme ju ukážkovo prehrali.
<P>
EÚ teraz dostala od Svetovej obchodnej organizácie pokutu vo výške 200 miliónov USD a je nútená znížiť svoje nezákonné clá - a to všetko pre protekcionizmus, ktorý je podstatou EÚ. V tomto prípade ide o ochranu francúzskych kolónií. Dovolím si povedať, že práve tento banán, ktorý som si dnes kúpil v supermarkete Európskeho parlamentu, je nezákonný. Nespĺňa predpisy EÚ z hľadiska dĺžky, šírky ani rovnosti banánov. Čo sa deje?
<P>
Pri takom nenormálnom protekcionizme a takých bláznivých predpisoch, ako sú tieto, si človek musí položiť otázku: je Európska únia šialená alebo sa úplne zbláznila?
<SPEAKER ID="254" NAME="Laurence J.A.J. Stassen" AFFILIATION="NI">
(NL) Európska únia už desiatky rokov vedie protekcionistickú obchodnú politiku, ktorá sa vzťahuje okrem iného aj na banány. Zámerom našej dovoznej dane je držať latinskoamerické banány mimo nášho trhu, pričom zároveň poskytujeme dotácie vyvážajúcim krajinám, ktoré sú z hľadiska konkurencieschopnosti slabé.
<P>
Väčšina týchto dotácií, takmer 300 miliónov EUR ročne, ide do najvzdialenejších regiónov Európskej únie: je to čistý protekcionizmus, pre ktorý už Svetová obchodná organizácia (WTO) viackrát klepla EÚ po prstoch. Európska únia sa s veľkým nadšením prezentuje ako zástankyňa medzinárodného práva a voľného obchodu a je vždy pripravená pohroziť morálnym prstom iným.
<P>
Keď však ide o Európsku úniu, radšej prižmurujeme oči. Všetko je dovolené, pokiaľ sa ochráni nevýnosné odvetvie banánov na ostrovoch, ako sú Francúzska Guyana, Azory a Kanárske ostrovy. Zdá sa, že všetci nadšene tolerujeme skutočnosť, že európski daňoví poplatníci musia každoročne zaplatiť účet vo výške stoviek miliónov eur použitých na takéto nehospodárne dotácie. Je najvyšší čas, aby sme zastavili toto zlé európske hospodárenie a aby Európska únia prestala dotovať túto hospodársku neefektívnosť.
<SPEAKER ID="255" NAME="Gabriel Mato Adrover" AFFILIATION="PPE">
(ES) Chcel by som pána Campbella Bannermana pri všetkej úcte informovať, že jeho banán nepochádza z Kanárskych ostrovov.
<P>
Dámy a páni, na tomto plenárnom zasadnutí budem hovoriť o banánoch a myslím si, že je pozitívne, že tu hovoríme o banánoch. Je to pozitívne, lebo je dôležité zopakovať, že treba chrániť európskych producentov banánov vrátane tých na Kanárskych ostrovoch. Myslím si to, pretože som presvedčený, že uzatvorenie Ženevskej dohody o obchode s banánmi nie je pre európskych producentov dobrá správa. Okrem toho niektoré aspekty uznesenia, o ktorom dnes diskutujeme, nie sú celkom uspokojivé ani z hľadiska poľnohospodárstva, ani z hľadiska ochrany európskych producentov banánov.
<P>
Uvedomujem si však, že tento návrh vznikol vo Výbore pre medzinárodný obchod, ktorého kritériá týkajúce sa viacerých otázok sa veľmi líšia od tých, ktoré môžem mať ja. Zhodnotím preto pozitívne aspekty tohto návrhu a nie tie negatívne.
<P>
Je pozitívne, že ukončuje dlhoročné spory na pôde Svetovej obchodnej organizácie, čím obnovuje pokoj v odvetví, ktoré potrebuje do budúcnosti predovšetkým istotu a stabilitu. Producenti EÚ patria k najvzdialenejším regiónom, ktoré majú pri produkcii banánov - inak v každom prípade banánov vynikajúcej kvality - obrovské problémy. Ich produkcia banánov je v každom ohľade úplne iná ako v tretích krajinách, a to aj z hľadiska nákladov, pracovnej sily, životného prostredia či opatrení na ochranu rastlín.
<P>
Z poľnohospodárskeho hľadiska je dôležité zdôrazniť, že dohoda škodí európskym producentom. Máme pred sebou drastické zníženie ciel zo 176 EUR na 114 EUR za tonu a 75 EUR za tonu v prípade dohôd s Kolumbiou a Peru.
<P>
Preto vám, pán komisár, môžem pri všetkej úcte povedať, že sa nedá uveriť tomu, že ustanovenia pre tento pokles ciel boli uvedené vo finančných podrobnostiach programu osobitných alternatív pre odľahlosť a ostrovný charakter (POSEI) z roku 2006, lebo to nie je pravda. Pán komisár povedal, že to bolo ustanovené v súvislosti so ženevskou dohodou. Uvedomme si, že výška tohto cla je 114 EUR. V roku 2006 tu za žiadnych okolností nemohlo byť ustanovenie, podľa ktorého by malo clo klesnúť na 75 EUR, ako je to na základe týchto dohôd.
<P>
Preto si myslím, že by sa mali vykonať potrebné hodnotenia, pričom sa potvrdí, že je absolútne nevyhnutné aktualizovať finančné podrobnosti tejto dohody, a to okrem iného preto, lebo už v čase, keď bolo zavedené samotné clo vo výške 176 EUR za tonu, ho Komisia považovala za nízke. Európski producenti teda nežiadajú nič, čo by nebolo úplne oprávnené, a my v Parlamente sme povinní chrániť ich, rovnako ako Komisia.
<SPEAKER ID="256" NAME="Catherine Stihler" AFFILIATION="S&amp;D">
Chcem sa zamerať na banány pochádzajúce zo spravodlivého obchodu. Význam podpory producentov banánov z najchudobnejších karibských krajín je absolútne kľúčový. Hoci pre africké a karibské krajiny vyvážajúce banány bolo vyčlenených 200 miliónov EUR, musíme túto záležitosť preskúmať.
<P>
Ktokoľvek by videl, ako sa zaobchádza s ľuďmi pracujúcimi v tomto odvetví, a to najmä zo strany veľkých nadnárodných spoločností, bol by poriadne znechutený. Preto sú banány pochádzajúce zo spravodlivého obchodu také dôležité - pre menších producentov určite. Dôležité je však aj zaistiť lepšie zaobchádzanie s pracujúcimi ľuďmi.
<P>
Banány patria v Škótsku medzi obľúbené ovocie, a preto chcú moji voliči vedieť, že to, čo jedia, sa produkuje podľa tých najprísnejších noriem a s maximálnou starostlivosťou. Chcela by som kolegom odporučiť, aby sa snažili kupovať len banány pochádzajúce zo spravodlivého obchodu a aby sa sťažovali, ak zistia, že v supermarkete nie sú na sklade.
<P>
Ako dnes večer vidíme, politika obchodu s banánmi je sporná. Musíme konať, aby sme pomohli tým najzraniteľnejším pracovníkom a najzraniteľnejším krajinám na svete.
<SPEAKER ID="257" NAME="Giovanni La Via" AFFILIATION="PPE">
(IT) Európski producenti často doplácajú na dvojstranné obchodné dohody a liberalizácia nariadení o dovoze im škodí.
<P>
Dohody, o ktorých budeme zajtra hlasovať, zabezpečujú zníženie dovozných ciel na banány dovážané z Latinskej Ameriky. Kým na jednej strane tieto dohody pomohli vyriešiť konflikt, ktorý trval už desaťročie, na druhej strane hrozí, že európskym producentom banánov spôsobia vážne ťažkosti. Je očividné, že zníženie ciel, ktoré sa dohodlo s latinskoamerickými krajinami, v kombinácii s programom podpory pre africké, karibské a tichomorské krajiny (AKT) a s programom sprievodných opatrení týkajúcich sa banánov vážne ohrozuje konkurencieschopnosť európskych producentov.
<P>
Až doteraz sa finančná podpora pre našich producentov banánov poskytovala prostredníctvom grantov POSEI (program osobitných alternatív pre odľahlosť a ostrovný charakter), ale posledná reforma POSEI z roku 2006 nijakým spôsobom nezohľadňuje tieto najnovšie dohody. Preto si myslím, že je dôležité požiadať Radu, aby zvážila potrebu určiť vhodné nástroje a prostriedky na pokrytie finančných potrieb európskych producentov, čím by sa zlepšila ich situácia a zároveň by sa im nahradila akákoľvek škoda, ktorú im môžu spôsobiť takéto dohody a zníženie dovozných ciel.
<P>
Nemyslím si, že je pre nás zvládnuteľné každoročne hľadať prostriedky na pokrytie potrieb európskych producentov banánov. Myslím si, že musíme nájsť stabilné a dlhodobé riešenie, ako nahradiť škodu, ktorá im vznikla v dôsledku rozšírenia a otvorenia trhov.
<SPEAKER ID="258" NAME="Elisabeth Köstinger" AFFILIATION="PPE">
(DE) Po mnohoročnom spore medzi Európskou úniou na jednej strane a latinskoamerickými producentmi banánov na strane druhej sa teraz vďaka dohode o obchode s banánmi urobil dôležitý krok. Podporujem túto dohodu, pretože zároveň ukončuje spor na pôde Svetovej obchodnej organizácie.
<P>
Ústupky EÚ a latinskoamerických producentov banánov však nesmú spôsobiť, že sa zabudne na všeobecnú situáciu krajín AKT. Podpora, ktorú EÚ poskytuje krajinám AKT, musí byť pozorne monitorovaná a v prípade potreby sa musí zintenzívniť. Posúdenie vplyvu, ktoré Európsky parlament žiada, je v tejto súvislosti dôležité a treba to jasne zdôrazniť. Napriek všetkej pomoci, ktorá je nepochybne zásadná a dôležitá, nesmie dôjsť k žiadnemu prerozdeľovaniu rozpočtu EÚ. Až príliš často sa peniaze poskytnuté pre konkrétne oblasti prerozdeľujú a používajú na iné účely. Tento postup musí skončiť, či už sa týka ako v terajšom prípade Európskeho rozvojového fondu, alebo iných fondov vrátane poľnohospodárskeho fondu, o ktorom sa teraz často diskutuje. Európska únia musí pamätať na svoje záväzky voči krajinám AKT a najvzdialenejším regiónom a byť vo svojom konaní dôsledná.
<P>
Keď sa teraz pozrieme na túto povzbudivú dohodu z globálnej perspektívy, jedným okom sledujem rokovania v Dauhe. Zdá sa, že Svetové ekonomické fórum v Davose dalo určitý impulz. Skupina G20 chce uzavrieť rokovania Svetovej obchodnej organizácie do roku 2012. Zostáva zistiť, či sa slová naozaj premenia na činy. Zdá sa však, akoby dohoda o obchode s banánmi pridala dielik do veľkej skladačky rokovaní v Dauhe.
<SPEAKER ID="259" NAME="Seán Kelly" AFFILIATION="PPE">
Pred niekoľkými týždňami sme šaleli pre včely. Dnes večer bzučíme ako včely pre banány a najmä pre túto navrhovanú dohodu.
<P>
Ako vidíte, vyvoláva zmiešanú reakciu - nečudo. Má svoje výhody, a to najmä pre producentov, ktorí vďaka tejto dohode získajú, ale zároveň vzbudzuje obavy - obavy v súvislosti s vplyvom na životné prostredie a najmä obavy týkajúce sa vplyvu na producentov v Európskej únii.
<P>
Myslím si, že je veľmi dôležité vziať to do úvahy, pretože hlavnou zodpovednosťou akéhokoľvek orgánu, akejkoľvek krajiny či únie je postarať sa o svojich vlastných producentov. Len tak vlastne môžete podať priateľskú ruku iným. To isté platí pre navrhovanú dohodu s krajinami Mercosuru. Mnohí ľudia v Európskej únii majú pocit, že bude diskriminovať a zničí odvetvie výroby a spracovania hovädzieho mäsa v Európskej únii a najmä v našej krajine. Preto musíme byť veľmi opatrní. Áno, podajme priateľskú ruku, ale nie na úkor svojich vlastných producentov.
<SPEAKER ID="260" NAME="Nuno Teixeira" AFFILIATION="PPE">
(PT) Už som to v tomto Parlamente povedal a zopakujem to dnes znova: najvzdialenejšie regióny a najmä región Madeira, z ktorého pochádzam, v žiadnom prípade nenamietajú ani proti podpísaniu ženevskej dohody, ani proti podpísaniu následných dvojstranných dohôd. Všetci uznávame, že sú nielen dôležité, ale aj nevyhnutné. Zároveň však všetci vieme, že v týchto dohodách sú víťazi aj porazení. Je jasné, že predovšetkým v týchto dohodách stoja na strane porazených najvzdialenejšie regióny, ktorým spomínané dohody škodia.
<P>
Nemôžem akceptovať argumenty, na ktorých dnes opäť trval pán komisár, že revízia programu osobitných alternatív pre odľahlosť a ostrovný charakter (POSEI) z roku 2006 predvídala takúto situáciu a že preto už odškodnila producentov za to, čo tu bolo v stávke, keď vieme, že v roku 2006 sa uvažovalo o cle vo výške 176 EUR za tonu, a teraz uvažujeme o cle vo výške 148 EUR, 114 EUR alebo dokonca 75 EUR za tonu. Žiadame kompenzačné opatrenia.
<SPEAKER ID="261" NAME="João Ferreira" AFFILIATION="GUE/NGL">
(PT) Otvorením - alebo ešte lepšie otvorením dokorán - dverí európskeho trhu nadnárodným spoločnostiam zo Spojených štátov, ktoré teraz ovládajú viac ako 80 % svetového obchodu s banánmi, bude mať táto dohoda vážne dôsledky, ktoré neskrývajú dokonca ani tí, ktorí tu za ňu budú hlasovať.
<P>
Európski producenti v Portugalsku, Španielsku, Grécku, na Cypre a vo Francúzsku, ktorí v roku 2008 dodali na európsky trh skoro 600 000 ton banánov, budú ťažko postihnutí. Sama spravodajkyňa pripúšťa, že dohoda ohrozuje ich budúcu existenciu. V tejto súvislosti je okrem podstaty správy veľmi vážne to, že Komisia, zatiaľ čo uznáva vplyv, nerobí žiadne konkrétne opatrenia na podporu európskych producentov, konkrétne prostredníctvom pozmeňujúcich a doplňujúcich návrhov k nariadeniu a rozpočtu na program osobitných alternatív pre odľahlosť a ostrovný charakter (POSEI), ktoré boli prijaté v roku 2006.
<P>
Producenti z afrických, karibských a tichomorských krajín, na ktorých sa ani neprihliadalo, ani neboli prítomní počas rozpravy o tejto dohode, budú jej dôsledkami tiež ťažko postihnutí a ohlásené zmierňujúce opatrenia týmto dôsledkom nezabránia. Každý, kto hlasuje za túto správu, musí prevziať zodpovednosť za dôsledky a nemá zmysel sem chodiť a vyjadrovať prázdne a bezvýznamné obavy vo forme otázok a žiadostí adresovaných Komisii a Rade.
<SPEAKER ID="262" NAME="Dacian Cioloş" LANGUAGE="FR">
Pokúsim sa odpovedať priamo na niektoré otázky a body, ktoré tu odzneli.
<P>
V prvom rade tu hovoríme o vyriešení konfliktu, ktoré nám môže pomôcť pri viacstrannej dohode. V prípade dvojstranných dohôd dosiahnutých s krajinami Strednej Ameriky a určitými krajinami Latinskej Ameriky hovoríme o inom kontexte, keďže aj v tejto oblasti má Európska únia ofenzívne záujmy a tiež dostala svoje za to, čo ponúkala.
<P>
Potom tu bola pripomienka o nadnárodných spoločnostiach a skutočnosti, že práve ony profitujú v krajinách AKT, a o tom, že finančné opatrenia nie sú pre krajiny AKT dostatočné. Samozrejme, Európska únia nemôže prijímať rozhodnutia namiesto vlád krajín AKT. Je presvedčená, že sa môže urobiť veľa s dostupným finančným balíkom, ak sa dobre použije. Okrem toho si myslím, že to je tiež prípad najvzdialenejších regiónov alebo prinajmenšom tých regiónov Európskej únie, ktoré produkujú banány.
<P>
Páni Mato Adrover a Teixeira, môžem vám ukázať čísla. Keď hovorím, že v roku 2006 sme okrem balíka, ktorý sa poskytol na POSEI, urobili výpočty - a mám tu čísla -, mám na mysli to, že sme poskytli zníženie dane a znížili sme ju zo 176 EUR na 137 EUR v roku 2009. Povedali sme tiež, že je možné, že na rokovaniach v Dauhe, ktorých výsledky vtedy neboli známe, by sa mohli tieto dane znížiť na 79 EUR za tonu. Z tohto dôvodu sme pridali 8,4 % k 245 miliónom EUR, ktoré boli poskytnuté na balík POSEI. To zodpovedá dodatočným 22 miliónom EUR ročne, ktoré sú špeciálne určené na predchádzanie možným vplyvom tohto druhu. Z tohto dôvodu bol podľa posúdenia vplyvu rozpočet vypočítaný na program POSEI v roku 2006 oveľa vyšší než skutočná situácia v roku 2006. Nepovedal som, že tam skončíme alebo že nezvážime možnú dodatočnú potrebu kompenzácie. Dovoľte, aby som sa vyjadril jasne: som pripravený vykonať túto analýzu. Navyše, v súvislosti s nariadením o programe POSEI, o ktorom teraz tiež diskutujeme s Radou a s vami, môžeme v prípade potreby uvažovať o dodatočnej kompenzácii. Veľká časť potrebnej kompenzácie sa však už pokryla. Dokazujem to tu číslami a výpočtami z posúdenia vplyvu. Veľa sme diskutovali s členskými štátmi, ktorých sa to týka, a môžem vám povedať, že keď niečo poviem, tak je to založené na číslach.
<P>
Čo teraz s týmito peniazmi? Veľa ste hovorili o malých producentoch. Skutočne si myslím, že v týchto regiónoch vrátane našich najvzdialenejších regiónov by sme možno mali viac ochraňovať malých producentov. Na úvod peniaze z programu POSEI sa v prvom rade musia použiť pre malých producentov. Nie vždy je to tak a možno v určitom bode v diskusii o POSEI budeme musieť uvažovať o začatí reformy, úpravy, aby sa tieto peniaze skutočne použili na pomoc pri reštrukturalizácii sektora. Ak sa však tieto peniaze, ktoré už boli vyčlenené na POSEI, spolu s akoukoľvek kompenzáciou skutočne použijú na pomoc reštrukturalizácii, potom okrem tejto kompenzácie by sme v priebehu niekoľkých rokov tiež mohli nájsť iné riešenia pre týchto malých producentov. Môžem vás ubezpečiť, že som veľmi otvorený hľadaniu nových riešení, podľa možnosti aj v kontexte POSEI, aby sa tieto peniaze ešte lepšie využili.
<P>
Chcel by som len odpovedať pánovi Campbellovi Bannermanovi, ktorý má iný názor, pokiaľ ide o užitočnosť tejto kompenzácie. Som presvedčený, že producenti v najvzdialenejších regiónoch sú tiež európski občania a daňoví poplatníci. Považujem to len za správne, že by sme ich mali podporiť, ak je to odôvodnené. Pokiaľ ide o banán, ktorý ste nám ukázali, myslím si, že ak by nezodpovedal predpisom, ktoré spomínate, nemohli by ste si ho kúpiť. Skutočnosť, že ste si ho mohli kúpiť, znamená, že jeho veľkosť a zakrivenie zodpovedajú európskym normám.
<P>
Myslím si teda, že som sa vyjadril k hlavným bodom. Na záver vás môžem ubezpečiť, že v diskusii o POSEI som vždy pripravený pozrieť sa na to, ako môže na základe predložených čísiel existujúca kompenzácia alebo možno iné druhy kompenzácie reagovať na tieto provokácie. Celkovo si však myslím, že je to dohoda, ktorá, ako povedala aj pani spravodajkyňa, nám pomáha v mnohých ohľadoch a ukončuje historický spor.
<SPEAKER ID="263" NAME="Enikő Győri" LANGUAGE="HU">
Chcela by som sa poďakovať pánovi komisárovi za to, že sa už zaoberal niekoľkými otázkami a obavami. Napriek tomu mi dovoľte, aby som niektoré spomenula aj ja. Mnohí vyjadrili obavy o to, čo sa stane s krajinami AKT. Návrh sprievodných opatrení týkajúcich sa banánov bol vytvorený práve z dôvodu pomôcť týmto krajinám a odškodniť ich a odškodnia ich, ako vieme, ročnou sumou vo výške približne 190 miliónov EUR za veľkú záťaž, ktorú im prinesie ukončenie bezcolného režimu týkajúceho sa dovozu banánov. Ďalšia obava bola vyjadrená v súvislosti s tým, čo sa stane, ak znížime dane ešte viac a budeme pokračovať v liberalizácii. Teraz nezabúdajme, že aktuálnou témou je uzatvorenie a posilnenie Ženevskej dohody o obchode s banánmi, a Európsky parlament a Rada budú mať ešte stále príležitosť diskutovať, či majú v úmysle neskôr podporiť ďalšie dohovory o voľnom obchode s andskými krajinami a Strednou Amerikou, keď, samozrejme, Komisia predloží príslušný návrh.
<P>
Dámy a páni, domnievam sa, že uzatvorenie dohody o banánoch ukončí diskusiu o obchode, ktorá trvá už pätnásť rokov, a tento vývoj je určite vítaný. Tento výsledok posilní rokovaciu pozíciu EÚ v medzinárodných obchodných rokovaniach, najmä v prebiehajúcich rokovaniach Svetovej obchodnej organizácie v Dauhe. Domnievam sa, že je potrebné stále ponechať v programe všetky obavy a otázky, ktoré ste tu vyslovili v súvislosti so solidaritou - obavy, ktoré sa týkajú práve najchudobnejších krajín -, a hľadať spoločné riešenia, ale dať aj zelenú tejto dohode o obchode s banánmi a právnemu predpisu, ktorý ruší predchádzajúcu dohodu. Preto žiadam Európsky parlament, aby zajtra rozhodol o vyjadrení súhlasu s dohodou o obchode s banánmi.
<SPEAKER ID="264" NAME="Francesca Balzani" LANGUAGE="IT">
Myslím si, že táto rozprava bola veľmi zaujímavá a čiastočne zopakovala niektoré z obáv a otázok, ktorými sme sa už zaoberali vo Výbore pre medzinárodný obchod.
<P>
Rada by som znovu zdôraznila dôležitú skutočnosť, na ktorú, myslím si, občas zabúdame. Tieto dohody predstavujú realizáciu konkrétneho záväzku Európskej únie v úlohe člena Svetovej obchodnej organizácie (WTO). Na to nesmieme zabúdať. Prostredníctvom týchto dohôd sa EÚ zaväzuje vyriešiť vážny problém s dôležitými krajinami, ktorý musí vyriešiť, pretože porušila zásadu nediskriminácie. Tieto dohody preto obnovujú našu dôveryhodnosť a riadnu pozíciu člena WTO.
<P>
Táto dohoda preto vyplýva zo sporov a napätia a vzniká v atmosfére, ktorá určite škodí iným oblastiam našich vzťahov. Ako dohoda o konečnom urovnaní sa snaží a darí sa jej vytvoriť novú rovnováhu s osobitnou pozornosťou, ako sme povedali a tiež uviedli v uznesení, venovanou krajinám, ktoré sú v zraniteľnom stave rozvoja.
<P>
Sprievodné opatrenia sa budú teraz určite monitorovať a podľa mňa je toto najdôležitejší bod. Je dôležité, že sme zaviedli sprievodné opatrenia, ale bude ešte dôležitejšie mať hodnotenia ich vplyvu a záväzok, ktorý som dnes rada počula od Rady a Komisie: neustále sledovať vývoj situácie a predovšetkým ochotu pomôcť s ďalšími opatreniami, ak budú potrebné.
<P>
Samotný POSEI (program osobitných alternatív pre odľahlosť a ostrovný charakter) bol zapracovaný do uznesenia ako citlivá otázka, ktorá sa musí monitorovať vzhľadom na krehkú rovnováhu medzi finančnými príspevkami v rámci POSEI a novou situáciou týkajúcou sa najvzdialenejších regiónov. Preto sa bude tiež pozorne monitorovať a sledovať vplyv dohôd na najvzdialenejšie regióny EÚ, kde sa produkujú banány.
<P>
Rada tiež spomenula potrebu pracovať na transparentnosti v agropotravinárskom reťazci, čo ma teší, keďže je to dôležitý bod. Celý čas hovoríme o producentoch, ale je tu aj veľký problém distribúcie banánov v rámci EÚ.
<P>
Preto sa musí urobiť ešte veľa vecí. Musíme monitorovať účinky dohôd, vykonávanie sprievodných opatrení a to, či je program POSEI vhodný na ochranu európskych producentov. Musíme tiež použiť ďalšie nástroje, ako je transparentnosť v agropotravinárskom reťazci, a tak rozšíriť rozsah vyšetrovania, ktoré sa má vykonať, aj na distribučný reťazec, ktorý má významný vplyv na konečnú cenu ovocia. Musíme sa zaoberať ochranou spotrebiteľa, ktorá si zasluhuje našu pozornosť rovnako ako všetky ostatné záujmy súvisiace s týmto obchodom. Všetky tieto veci, najmä ochrana spotrebiteľa, však musia začať so súčasnou situáciou a stanovením výsledku týchto sporov, v ktorých EÚ musí robiť ústupky Spojeným štátom a krajinám Latinskej Ameriky.
<P>
Dúfam preto, že tieto dohody sa prijmú, pretože si myslím, že tvoria nevyhnutný základ fungovania nástrojov spojených s krehkou rovnováhou trhu s banánmi a môžu zaručiť jasné postupy, ktoré prinesú úžitok aj iným záujmom, ako je ochrana spotrebiteľa, ktorá súvisí s transparentnosťou v agropotravinárskom reťazci. Tieto zasa prinesú zlepšenia pre trh s banánmi a pre našich európskych producentov, ktoré nie sú možné bez pevného základu, akým je ten, ktorý poskytne ukončenie týchto sporov v rámci WTO, do ktorej Európska únia patrí.
<SPEAKER ID="265" NAME="Predsedajúca">
Na ukončenie rozpravy bol predložený návrh uznesenia v súlade s článkom 115 ods. 5 rokovacieho poriadku.
<P>
Rozprava sa skončila. Hlasovanie sa uskutoční zajtra o 11.30 hod.
<P>
Písomné vyhlásenia (článok 149)
<SPEAKER ID="266" NAME="Luís Paulo Alves" LANGUAGE="PT">
Uzavretie týchto dohôd umožnilo ukončiť jeden z najzložitejších a najdlhších sporov proti EÚ v rámci Svetovej obchodnej organizácie. Treba spomenúť, že počas celého procesu rokovaní sme upozorňovali Komisiu na potrebu starať sa o: - záujmy a špecifiká producentov banánov v najvzdialenejších regiónoch, najmä zvýšením financovania v rámci programu osobitných alternatív pre odľahlosť a ostrovný charakter (POSEI), keďže príjmy producentov a uvádzanie ich výrobkov na trh by mohli byť ohrozené tlakom vytvoreným posilňovaním narastajúcej liberalizácie globálneho obchodu s banánmi; - záujmy a špecifiká producentov banánov v afrických, karibských a tichomorských krajinách (AKT). Preto považujem závery odporúčania pani spravodajkyne, podľa ktorých by sa mali zvážiť aj záujmy najvzdialenejších regiónov, za veľmi dôležitý prínos a Parlament by mal súhlasiť s dohodami, ak Komisia a Rada čo najskôr predložia Parlamentu posúdenie vplyvu dôsledkov dohôd na rozvojové krajiny a najvzdialenejšie regióny, ktoré sú producentmi banánov; uskutočnia konkrétne opatrenia zamerané na posilnenie obchodného postavenia producentov banánov a prijmú opatrenia na financovanie programu v prospech krajín AKT, ktoré produkujú banány.
<SPEAKER ID="267" NAME="George Sabin Cutaş" LANGUAGE="RO">
Európska únia, Spojené štáty a skupina krajín Latinskej Ameriky podpísali 15. decembra 2009 dohodu o clách EÚ na obchod s banánmi. Táto dohoda ukončila komplikovaný spor, ktorý trval skoro dve desaťročia. Dokazuje záväzok EÚ v tejto oblasti a bude zahrnutá do konečných výsledkov kola rokovaní v Dauhe. Bohužiaľ, tento úspech si nemôžeme plne vychutnať. Schválené zníženie ciel pre latinskoamerický vývoz banánov bude mať pravdepodobne nepriaznivý hospodársky a sociálny vplyv na skupinu afrických, karibských a tichomorských krajín, ktorých producenti nemajú také isté technické zariadenia ako ich konkurenti. Preto vítam program finančnej pomoci, ktorý je zahrnutý v dohode a pomocou ktorého krajiny AKT získajú 190 miliónov EUR až do roku 2013 ako podporu zameranú na povzbudenie konkurencieschopnosti a diverzifikácie produkcie. Európska komisia však musí do roku 2020 predložiť posúdenie vplyvu dohody, ako aj programu pomoci spolu s akýmikoľvek odporúčaniami na jeho rozšírenie a poskytnutie dodatočnej finančnej pomoci.
<SPEAKER ID="268" NAME="Anneli Jäätteenmäki" AFFILIATION="ALDE">
písomne. - (FI) Je vynikajúce, že EÚ dosiahla dohodu s krajinami Latinskej Ameriky a Spojenými štátmi v spore týkajúcom sa banánov, ktorý bol dlho emocionálnou otázkou. Je lepšie dosiahnuť dohodu ako sa naďalej hádať v rámci Svetovej obchodnej organizácie. Tvrdí sa, že táto dohoda a znižovanie ciel prinesú prospech krajinám s veľkou produkciou banánov a nadnárodným spoločnostiam. Napriek tomu je dôležité si uvedomiť, že v budúcnosti budú aj naďalej záujmy chudobných krajín AKT lepšie v porovnaní s krajinami Latinskej Ameriky. Okrem toho EÚ tiež využíva obrovský balík pomoci na pomoc krajinám AKT diverzifikovať svoje hospodárstva, aby boli menej závislé od vývozu banánov. Uvidí sa, či teraz dosiahnutá dohoda bude mať vplyv na spotrebiteľské ceny v Európe. Nech už je to akokoľvek, dohoda je to historická, pretože dokazuje, že EÚ ja schopná ukázať vnútornú dôslednosť a prijímať rozhodnutia aj v nepríjemných situáciách a uprostred ťažkých rokovaní. Budem hlasovať za dohodu.
<SPEAKER ID="269" NAME="Dominique Vlasto" LANGUAGE="FR">
Ženevská dohoda o obchode s banánmi predstavuje príležitosť pre rýchlo sa rozvíjajúce hospodárstva Latinskej Ameriky, ale vyvoláva tiež novú hospodársku súťaž medzi producentmi banánov zo skupiny afrických, karibských a tichomorských krajín (AKT), ktorých hospodársky rozvoj je v podstate závislý od využívania ich prírodných zdrojov. Musíme preto dať pozor, aby táto nová hospodárska súťaž bola spravodlivá. Mám tiež obavy o dvojstranné dohody s EÚ, o ktorých rokujú Peru a Kolumbia, aby mohli mať zvýhodnenú sadzbu cla, ktorá je nižšia ako tá, ktorú stanovuje ženevská dohoda. Za týchto okolností považujem teraz za naliehavé vykonať sprievodné opatrenia týkajúce sa banánov zahrnuté v tejto dohode, ktoré umožnia krajinám AKT modernizovať tento sektor a zvládnuť globálnu hospodársku súťaž. Preto vyzývam Radu, aby bezodkladne ohlásila svoju pozíciu k novému návrhu Parlamentu, aby krajiny AKT mohli využívať výhody opatrení, ktoré boli oznámené na rok 2010, a žiadam Komisiu, aby zaistila, že producenti a vývozcovia mimo krajín AKT budú vzájomne rešpektovať sociálne a environmentálne požiadavky. Podľa môjho názoru toto je nevyhnutné, ak majú mať všetci producenti rovnaké podmienky, čo v súčasnosti zďaleka tak nie je.
<SPEAKER ID="270" NAME="Véronique Mathieu" LANGUAGE="FR">
Dohodu o banánoch, ktorú EÚ uzatvorila v decembri 2009 vo WTO a ktorú dnes ratifikujeme, musia sprevádzať podporné mechanizmy pre našich producentov. Tým, že EÚ zníži clá na banány dovezené z Latinskej Ameriky, spôsobí ťažkosti niekoľkým európskym regiónom, ako sú francúzske zámorské departementy Guadeloupe a Martinik, Grécko, Portugalsko a španielske Kanárske ostrovy, keďže tieto regióny sa budú musieť vyrovnať s otvorením trhu. Preto budeme musieť monitorovať skutočný vplyv finančnej pomoci, ktorá je určená na podporu investícií a politík v oblasti hospodárskej diverzifikácie a na posilnenie sociálneho a environmentálneho vplyvu. Toto posúdenie vplyvu nám musí povedať, či je táto pomoc dostatočná na vyváženie novej medzinárodnej situácie na trhu s banánmi.
