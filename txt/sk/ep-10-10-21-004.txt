<CHAPTER ID="004">
Kontajnery stratené na mori a náhrada škôd (rozprava) 
<SPEAKER ID="036" NAME="Predsedajúci">
Ďalším bodom programu je rozprava o otázke na ústne zodpovedanie o kontajneroch stratených na mori a náhrade škôd, ktorú Komisii predkladá pán Brian Simpson v mene Výboru pre dopravu a cestovný ruch - B7-0469/2010).
<SPEAKER ID="037" NAME="Brian Simpson">
autor. - Vážený pán predsedajúci, ako ste povedali, dnes ráno hovorím v mene Výboru pre dopravu a cestovný ruch o probléme, ktorý sa už dlho prehliada, a to o kontajneroch, ktoré padajú z lodí do mora.
<P>
Zdá sa mi neuveriteľné, že sa v tejto modernej dobe každoročne strácajú tisíce týchto kontajnerov, pričom drvivá väčšina z nich padá z lodí do oceánu. Podľa odhadov sa každý rok stratí neuveriteľných 10 000 kontajnerov. Mohlo by sa nám zdať, že spoločnosti linkovej lodnej prepravy a poisťovatelia pokojne toto číslo akceptujú a nič s tým nerobia. V európskych vodách sa každoročne stratí 2 000 kontajnerov a zdá sa, že toto číslo každým rokom rastie. Tieto kontajnery ohrozujú bezpečnosť plavby, môžu znečistiť more toxickými aj netoxickými materiálmi a spôsobujú miestnym orgánom veľké náklady na čistenie.
<P>
Výbor pre dopravu teraz požaduje kroky na zníženie tohto čísla a vysiela signál námornému priemyslu, že nie sme ďalej ochotní tolerovať tento stav vecí. Inštitút MARIN v Holandsku zistil, že hlavným dôvodom uvoľnenia kontajnerov sú chybné upevňovacie laná, preťažené kontajnery a ich nesprávne uloženie. Popritom majú posádky väčších nákladných lodí ťažkosti pri odhadovaní pohybu objemného nákladu smerom dopredu a dozadu z dôvodu poveternostných podmienok, ktoré môžu zvýšiť jeho vertikálne zrýchľovanie v týchto oblastiach za hranicu špecifikácií konštrukcie plavidla.
<P>
Okrem toho musia v dôsledku neexistencie dohovoru o prísnych podmienkach týkajúcich sa zodpovednosti a náhrady škôd v prípade netoxických látok náklady na čistenie znášať miestne orgány. Parlament teraz požaduje, aby si lodné prepravné spoločnosti začali v tejto veci plniť svoje povinnosti. Chceli by sme, aby bola Komisia pri riešení tohto neprijateľného stavu vecí aktívnejšia. Komisiu dnes žiadam, aby si preštudovala výsledky projektu Lashing@Sea a predložila návrhy na zlepšenie postupov upevňovania kontajnerov a úrovne vybavenia.
<P>
Po druhé, očakávame kroky s cieľom zabezpečiť, aby sa všetky kontajnery v prístavoch vážili a aby boli na plavidlách správne uložené pred tým, ako sa vydajú na more, a aby sa používali automaticky aktivované signalizačné zariadenia, ktoré uľahčia lokalizáciu kontajnerov.
<P>
Po tretie, žiadame Komisiu, aby preskúmala režim náhrady škôd, aby miestne a regionálne orgány nezostávali bez prostriedkov.
<P>
Na záver sa chcem vrátiť k povinnosti širšieho námorného priemyslu spoločne konať. Akceptujem, že kontajnery sa budú strácať v silných búrkach. Nemôžem však akceptovať to, že sa kontajnery strácajú v dôsledku fušerskej práce alebo preťaženia alebo nesprávneho uloženia kontajnerov, alebo v dôsledku benevolentného prístupu k tomuto problému zo strany priemyslu všeobecne.
<P>
Kontajnery padajúce z lodí sú nebezpečné. Strata 20 000 kontajnerov ročne je neprijateľná. Ohrozuje to životy, a preto žiadame prijatie náležitých opatrení. Zo strany námorného priemyslu nevidno ochotu konať. Možno by sme mali my.
<SPEAKER ID="038" NAME="Máire Geoghegan-Quinn" LANGUAGE="GA">
Vážený pán predsedajúci, som vďačná pánovi Simpsonovi za to, že poukázal na tento závažný problém, ktorý zaujíma mnohých poslancov tohto Parlamentu, ako aj Komisiu.
<P>
Komisia víta výsledky projektu Lashing@Sea. Problém kontajnerov stratených na mori má riešiť v prvom rade Medzinárodná námorná organizácia, pretože táto vec je upravená na medzinárodnej úrovni. Komisia bude v každom prípade spolu s členskými štátmi presadzovať kroky s cieľom prijať medzinárodne dohodnuté postupy v rámci štruktúr Medzinárodnej námornej organizácie.
<P>
Pokiaľ ide o druhú otázku týkajúcu sa preťaženia a nesprávneho uloženia kontajnerov, neexistujú žiadne pravidlá EÚ, ktoré by upravovali váženie kontajnerov pred ich naložením na lode alebo postupy týkajúce sa ukladania alebo upevňovania. Táto záležitosť je upravená na vnútroštátnej úrovni alebo prostredníctvom medzinárodných zmlúv.
<P>
Komisia v tomto štádiu neplánuje predložiť legislatívnu iniciatívu týkajúcu sa tejto otázky. To by sa však mohlo zmeniť, ak medzinárodné rozhovory nebudú úspešné a budú sa zväčšovať problémy so stabilitou lodí, silou lodí a stratami kontajnerov.
<P>
Pred predložením akéhokoľvek nového návrhu potrebuje Komisia plne zhodnotiť možný vplyv takéhoto opatrenia na prevádzkovateľov lodnej dopravy. V súčasnosti nemá Komisia o tejto konkrétnej záležitosti dosť informácií.
<P>
Pokiaľ ide o tretiu otázku týkajúcu sa sledovacích systémov na lokalizáciu kontajnerov na mori, túto možnosť možno ďalej preskúmať. Vybavenie miliónov kontajnerov sledovacími zariadeniami by však bolo nákladné a pred uskutočnením konečného rozhodnutia o tom, či majú byť takéto sledovacie systémy povinné, treba uskutočniť náležité posúdenie vplyvu.
<P>
Komisia by tiež mohla posúdiť uskutočniteľnosť vyjasnenia ustanovení smernice 2002/59/ES, ktorou sa zaviedol monitorovací systém Spoločenstva pre lodnú dopravu a ktorá členským štátom nariaďuje zabezpečiť, aby kapitán lode hlásil príslušným pobrežným staniciam každé spozorovanie kontajnerov plávajúcich v mori.
<P>
Ak sa má preskúmať možnosť zabezpečenia vysledovateľnosti kontajnerov, treba vziať do úvahy náklady na takéto opatrenia. Takúto možnosť však možno zvažovať v rámci možného vývoja vysledovateľnosti kontajnerov na logistické a bezpečnostné účely.
<P>
A nakoniec, pokiaľ ide o náhradu za škody spôsobené stratenými kontajnermi; to možno riešiť v rámci smernice 2009/20/ES týkajúcej sa námorného poistenia a smernice 2005/35/ES týkajúcej sa znečistenia morí a sankcií v prípade priestupkov, ktorá sa vzťahuje na prípady, keď dôjde k vypusteniu ropných znečisťujúcich látok do mora.
<P>
Aj smernica 2004/35/ES týkajúca sa environmentálnej zodpovednosti zavádza prísnu zodpovednosť pre prevádzkovateľov, ktorí spôsobia škodu na životnom prostredí v dôsledku prepravy nebezpečných alebo znečisťujúcich tovarov po mori. Takíto prevádzkovatelia sú povinní napraviť škodu spôsobenú na chránených druhoch a prirodzených biotopoch.
<P>
Ďalšie opatrenia na zavedenie režimu náhrady za škody spôsobené stratenými kontajnermi by sa museli dôkladne posúdiť z hľadiska opodstatnenosti zásahu EÚ na základe zásady proporcionality. Komisia sa domnieva, že v tejto fáze by malo byť prioritou úsilie Medzinárodnej národnej organizácie (IMO) o zlepšenie noriem.
<SPEAKER ID="040" NAME="Dominique Riquet">
v mene poslaneckého klubu PPE. - (FR) Vážený pán predsedajúci, pani komisárka, pán Simpson uviedol, že v Európskych vodách sa každý rok stratí niekoľko tisíc kontajnerov, ktoré predstavujú vážne riziko z dvoch hľadísk: predstavujú riziko znečistenia, o čom sa dosť diskutovalo, ale tiež preto, že mnohé z nich sa nepotopia, ale pohybujú sa po hladine medzi dvoma vodnými plochami, kde je ich ťažko lokalizovať, predstavujú vážne riziko pre bezpečný prechod lodí, či už ide o nákladné lode, alebo zvlášť o najmenšie rybárske alebo rekreačné plavidlá. Výsledkom sú, ako vieme, vážne nehody, ktoré ohrozujú ľudské životy.
<P>
Ide preto o mimoriadne vážny problém, pričom Komisia očividne hovorí, že buď nemá informácie na to, aby mohla konať, alebo sa domnieva, že treba prijať určité opatrenia v rámci súčasných dohôd. V skutočnosti to tak nie je: táto situácia sa vôbec nerieši.
<P>
Chceme preto, aby boli navrhnuté skutočné opatrenia. Chceme preventívne opatrenia, čím mám na mysli opatrenia týkajúce sa metód nakladania a ukladania a rozsahu zabudovania do kontajnerov - čo možno uskutočniť za ekonomicky uspokojivých podmienok - signalizačných zariadení, ktoré umožnia lokalizovanie stratených kontajnerov, aby sa im buď mohli vyhnúť plavidlá - čím sa zachránia ľudské životy -, alebo aby ich bolo možné nájsť a vytiahnuť v prípade, že obsahujú toxické látky. V prípade prítomnosti toxických alebo vysoko toxických látok musí byť toto signalizačné zariadenie schopné vysielať dohodnutý signál, aby sa umožnilo predvídanie a odvrátenie environmentálneho rizika.
<P>
A nakoniec, pomocou tohto signalizačného zariadenia musí byť možné identifikovať vlastníkov kontajnerov, pretože je tu závažný problém zodpovednosti, na ktorý upozornila otázka na ústne zodpovedanie. To, že sa nevie, kto sú vlastníci, a že ich nie je možné identifikovať, znamená, že nie je možné nič robiť, pokiaľ ide o vrátenie kontajnerov a náhradu škody.
<P>
Naliehavo Komisiu žiadame, aby nielen konštatovala, že nemáme prostriedky alebo že existujúce prostriedky sú dostatočné, pretože to tak nie je: je to otázka environmentálnej bezpečnosti, ale ohrozené sú aj ľudské životy, na čo nesmieme zabúdať.
<SPEAKER ID="041" NAME="Saïd El Khadraoui" LANGUAGE="NL">
Vážený pán predsedajúci, pani komisárka, v mene našej skupiny by som chcel doplniť pripomienky a otázky, ktoré uviedol predseda Výboru pre dopravu a cestovný ruch pán Simpson. Strata kontajnerov - ako aj ich obsahu, samozrejme, pretože nesmieme zabúdať, že hovoríme aj o tom - je nepochybne podceňovaný a zanedbávaný problém. Ako už bolo povedané, týka sa to až 2 000 kontajnerov ročne len v európskych vodách so všetkými následkami, ktoré to má na životné prostredie, možno na posádky, na iné lode a na pobrežné regióny, ktorým často pripadne úloha upratať zvyšky. Ide preto o problém, ktorý musíme riešiť.
<P>
Tento problém má rôzne dôvody: zlé počasie, rýchlosť, zlé zaistenie a uloženie kontajnerov, nadmerná váha a tak ďalej. Naša skupina sa domnieva, že tento problém má európsky rozmer, čo odôvodňuje iniciatívu Komisie. Nemali by sme sa pasívne prizerať a čakať na opatrenia Medzinárodnej námornej organizácie (IMO). Predovšetkým by sa mali podniknúť iniciatívy na registráciu takýchto incidentov a zvýšenie informovanosti o tomto probléme v európskych prístavoch. V kontexte sociálneho dialógu - európskeho sociálneho dialógu v tejto oblasti - by mohla Komisia túto tému otvoriť a navrhnúť také riešenia, ako sú nové postupy pre nakladanie kontajnerov alebo úprava výcviku.
<P>
Pán Riquet zdôraznil, a aj ja si myslím, že je veľmi múdre zabezpečiť, aby boli kontajnery vysledovateľné: nielen v tejto súvislosti, ale aj v súvislosti s monitorovaním celého logistického reťazca. Preto, pani komisárka, očakávam v priebehu nasledujúcich mesiacov a rokov konkrétnejšie iniciatívy.
<SPEAKER ID="042" NAME="Gesine Meissner" LANGUAGE="DE">
Vážený pán predsedajúci, pani Geogheganová-Quinnová, o príchode kontajnera naloženého teniskami na nejaký ostrov, kde ho nadšene vítali miestni obyvatelia, sa v minulosti často hovorilo v hlavných správach. V inom prípade vyplával na breh kontingent gumených kačičiek. To sú, samozrejme, príjemné príklady straty nákladu lodí, ale faktom je, že v mnohých prípadoch dokážu stratené kontajnery spôsobiť vážne škody. Teraz je už jasné, že s tým musíme niečo urobiť.
<P>
Holandská vláda sa týmto problémom zaoberala a uskutočnila vyšetrovanie, aby zistila, prečo sa to deje. Vyšetrovanie identifikovalo niekoľko dôvodov. Hoci existujú nariadenia EÚ, ktoré určujú, ako treba zaisťovať náklad, a hoci všetky lode majú na lodi manuál, ktorý tieto nariadenia obsahuje, správne je náklad upevnený len na 46 % lodí. Znamená to, že nepotrebujeme žiadne pravidlá. V tom ste mali pravdu, pani Geogheganová-Quinnová. V mnohých prípadoch nebola správne vyvážená hmotnosť nákladu. Ďalším dôvodom je to, že mnohé posádky v odvetví pobrežnej námornej dopravy rozväzujú svoj náklad skôr, ako dosiahnu cieľovú stanicu, aby urýchlili proces vykladania. Príčinou problému môžu byť aj chyby pri ukladaní spolu so starým alebo poškodeným vybavením. Všetko toto môže mať, prirodzene, veľký vplyv na životné prostredie. Okolo 70 % vecí stratených z lodí klesne na dno, ale to vyvoláva otázku, akú škodu spôsobujú morskému dnu. Celkovo 15 % tovarov dosiahne pevninu. Zostávajúcich 15 % pláva v oceáne, pričom predstavujú jasné nebezpečenstvo pre ostatné lode, plošiny a životné prostredie.
<P>
Znamená to, že keď na mori dôjde k nehode, musíme zistiť do akej miery do toho boli zapojené kontajnery. Ďalej sa musíme porozprávať s lodnými prepravnými spoločnosťami a prevádzkovateľmi prístavov, aby sme zabezpečili, že budú dodržiavať predpisy. Okrem toho je nutné robiť pravidelné kontroly. Dvetisíc kontajnerov je skutočne príliš veľa a vypracovanie štúdií uskutočniteľnosti by podľa mňa trvalo príliš dlho. Musíme ihneď konať, pretože táto situácia jednoducho nemôže pokračovať.
<SPEAKER ID="044" NAME="Jaroslav Paška" LANGUAGE="SK">
Riešenie náhrady škôd spôsobených stratou prepravných kontajnerov na mori vidím v dobre usporiadaných vzťahoch, v trojuholníku medzi majiteľom prepravovaného tovaru, prepravcom a poisťovacou spoločnosťou.
<P>
Za bezpečnosť tovaru počas prepravy na mori je zodpovedný prepravca, lodiarska spoločnosť a najmä posádka prepravujúceho plavidla. Posádka je tiež zodpovedná za zabezpečenie tovaru pred jeho spadnutím či zosunutím z plavidla do mora, a teda za dodržiavanie medzinárodne platných predpisov, bezpečnej prepravy tovaru v medzinárodnej námornej doprave.
<P>
Prvým krokom, na ktorý by sme sa mali zamerať pri riešení uvedeného problému, je - podľa mňa - výkon kontroly dodržiavania pravidiel o zabezpečení tovaru pred vyplávaním. To je, myslím si, v tomto prípade zásadný problém. Až potom by sme sa mali zaoberať hľadaním nových, ďalších doplňujúcich pravidiel pre prepravu tovaru. Až keď budeme poznať skutočný východiskový stav a situáciu, ako sa dodržiavajú predpisy, môžme hľadať doplnenia v predpisoch, ktoré už máme v medzinárodnej preprave a prípadne v Európskej únii zakotvené.
<SPEAKER ID="045" NAME="Jim Higgins" AFFILIATION="PPE">
(GA) Vážený pán predsedajúci, môj kolega pán Brian Simpson upozornil na veľmi dôležité otázky a musím povedať, že s odpoveďou, ktorú som dostal od pani komisárky, nie som vôbec spokojný. Je ochotná robiť s tým niečo v zmysle prijatia právneho predpisu?
<P>
Ide o veľmi dôležitú otázku a chcel by som pochváliť svojho kolegu pána Simpsona za to, že na ňu upozornil, pretože ak sa pozriete na štatistiky, zistíte, že situácia sa v skutočnosti ešte zhoršuje.
<P>
Približne 50 % celosvetovej lodnej tonáže tvoria netoxické látky ako hromadný tovar. Celosvetovo došlo k rýchlemu nárastu počtu flotíl prepravujúcich kontajnery - ich počet sa od roku 1984 zvýšil o 140 % z 32,6 milióna na 78,3 milióna hrubých ton -, pričom tento problém treba regulovať.
<P>
Problémom je aj zvýšená rýchlosť, pretože plavidlá prepravujúce kontajnery sa pohybujú oveľa vyššou rýchlosťou ako plavidlá prepravujúce hromadný tovar. V súčasnosti sa pohybujú rýchlosťou 27 uzlov, čo je obrovská rýchlosť z hľadiska možnosti havárií, nárazov, zrážok a tak ďalej. Takže aj to predstavuje veľký problém.
<P>
Potom tu máme problém týkajúci sa skutočného veku samotných flotíl. Keď sa pozriete na vek flotíl prevážajúcich kontajnery, väčšina z nich je vo vekovej kategórii 19 - 24 rokov, čo predstavuje vážny problém už z hľadiska štrukturálnych chýb. To, čo potrebujeme, je legislatívna iniciatíva. Nemôžeme pripustiť benevolentný prístup. Takisto potrebujeme dohovor o prísnych podmienkach povinnosti náhrady škody, aby lode plaviace sa vo vodách EÚ automaticky museli zaplatiť účet za neúmyselné vypustenie toxických látok do mora v dôsledku straty kontajnerov.
<P>
V podstate chcem povedať, že musíme konať, pretože situácia sa stále zhoršuje a, ako zdôraznil pán Simpson, vo väčšine prípadov nehôd sa stretávame s ľudským zlyhaním pri uväzovaní a zaobchádzaní s kontajnermi a tak ďalej, takže s lodnými prepravnými spoločnosťami si naozaj musíme pohovoriť.
<SPEAKER ID="047" NAME="Inés Ayala Sender" AFFILIATION="S&amp;D">
(ES) Vážený pán predsedajúci, presne pred ôsmimi rokmi v novembri mal Prestige, ropný tanker prevážajúci 70 000 ton ropy, pri pobreží Galície nehodu, ktorá spôsobila trhlinu, cez ktorú sa z tankera do mora vylialo 20 000 ton ropy. Táto pôvodná trhlina, v kombinácii s chybnými rozhodnutiami vtedajšieho ministra verejných prác pána Álvareza-Cascosa, spôsobila absolútnu katastrofu a najhoršiu ekologickú, spoločenskú a hospodársku tragédiu, aká kedy zasiahla pobrežie Galície.
<P>
Za jednu z možných príčin trhliny sa považovala práve prítomnosť stratených kontajnerov plávajúcich po morskej hladine vydaných napospas vlnám a búrkam. Tieto kontajnery sú potenciálnymi projektilmi, ktoré môžu vraziť do trupu akejkoľvek lode vrátane ropných tankerov ako Prestige, ale aj do osobných lodí, trajektov a výletných lodí.
<P>
Výsledok projektu Lashing@Sea odhalil v predmetných oblastiach vážne nedostatky a nedbalosť, ako napríklad nedostatok školenia a inštruktáže medzi nakladajúcimi a prístavnými robotníkmi, ako aj medzi posádkami lodí, ktoré sú trvalo nedostatočne vyškolené a trpia nedostatkom personálu, hoci lode, na ktorých pracujú, sú skutočnými morskými obludami.
<P>
Okrem toho sa vo všeobecnosti nedostatočne využívajú techniky upevnenia a vysledovania kontajnerov, ktoré sú často preťažené. A napokon, treba uskutočniť hodnotenie nákladov a rizika nových fyzických účinkov vyprodukovaných týmito morskými obludami. Medzi tieto účinky patrí napríklad takzvaný "efekt parametrickej rezonancie", ktorý môže pri vyššej frekvencii spôsobiť pád kontajnerov zo zadnej časti lode.
<P>
Preto požadujeme, aby Európska komisia podnikla okamžité preventívne opatrenia, viac odborných, inštruktážnych a doškoľovacích kurzov pre prístavných robotníkov a posádky. Takisto požadujeme zavedenie technologických bezpečnostných opatrení: kontroly hmotnosti v prístavoch, lepšie upevňovacie zariadenia a metódy ukladania a náležité označovanie na účely identifikácie v prípade straty, pričom vysledovateľnosť je jedna zo služieb, ktorú by mohol poskytnúť projekt Galileo.
<SPEAKER ID="048" NAME="Jörg Leichtfried" AFFILIATION="S&amp;D">
(DE) Vážený pán predsedajúci, som rád, že Európska komisia neexistovala v 15. storočí. Keby existovala, Krištof Kolumbus a jeho druhovia by sa pravdepodobne plavili v najbližšom kontajneri, ktorý by sa pravdepodobne potopil, takže by nikdy nedosiahli americký kontinent.
<P>
Vieme, čo je príčinou tohto problému. Vieme, že s tým treba niečo urobiť. Čo hovorí Komisia? Hovorí, že sa nedá robiť nič. To je jednoducho neprijateľné. Vieme, že príčinou je nesprávne uloženie, že kontajnery sú chybne upevnené, že sú nadmerne zaťažené, že padajú do vody aj vtedy, keď nie je zlé počasie, a že jednotlivé krajiny so svojimi vlastnými predpismi nič z toho nemôžu zmeniť. Kto iný by to mal zmeniť, ak nie Komisia, ktorá je zodpovedná za to, aby sa v európskych vodách podobné veci nediali?
<P>
Neznepokojujú nás len škody na životnom prostredí. Sú ohrozené aj ľudské životy. Čo by sa stalo, keby malý čln s plastovým trupom narazil v strede Atlantiku do jedného z týchto kontajnerov? Potopil by sa. Nepotopil by sa len čln, ale aj ľudia na palube. Stráviť dlhý čas uprostred vôd severného Atlantiku v záchrannej veste nie je veľká zábava. To je niečo, čo by sme mali vziať do úvahy. Preto si myslím, že nie je správne, že sa nič nedeje. Myslím si, že Európska komisia musí čo najskôr prijať nariadenia s cieľom skoncovať s touto situáciou. Je to nebezpečné, je to nesprávne a niečo s tým treba urobiť. Vyzývam Komisiu, aby rýchlo konala, pretože zodpovednosť v tomto prípade nesie ona.
<SPEAKER ID="049" NAME="Mario Pirillo" AFFILIATION="S&amp;D">
(IT) Vážený pán predsedajúci, dámy a páni, pokladám otázku kontajnerov stratených na mori, o ktorej dnes diskutujeme, za veľmi dôležitú, pretože poukazuje na problém, ktorý má vážne dôsledky predovšetkým pre hospodárstvo pobrežných regiónov EÚ. Domnievam sa preto, že sa musí Európska komisia usilovať o vytvorenie poistného fondu, ktorý dokáže poskytnúť náhradu za akúkoľvek škodu spôsobenú únikom nebezpečných látok z niektorých kontajnerov stratených na mori.
<P>
Ďalej je vhodné zvýšiť úroveň námornej bezpečnosti prostredníctvom prísnejších právnych predpisov týkajúcich sa kontroly postupov ukladania tovaru a predchádzania nezákonnému skladovaniu škodlivých toxických látok na lodiach. Tento poistný fond je niečo, čo som už požadoval pri podobných príležitostiach.
<SPEAKER ID="050" NAME="Brian Simpson">
autor. - Vážený pán predsedajúci, som jednoducho sklamaný odpoveďou Komisie na našu otázku na ústne zodpovedanie.
<P>
Súhlasím, že celosvetová dohoda by bola najlepšia, a súhlasím, že musíme do toho zapojiť IMO, lenže IMO je jednou z najpomalších medzinárodných organizácií, aké kedy na svete existovali. Pracuje tempom korytnačky a my chceme príslušné kroky teraz.
<P>
Pani komisárka, ak by som zámerne hodil do mora 2 000 ťažkých kovových škatúľ plných materiálov, bol by som za to stíhaný. Dopúšťame však, aby sa presne toto dialo každý rok v Európskych vodách.
<P>
Naliehavo vás žiadam: nemôžete sa tu hrať na Pontského Piláta a umyť si nad týmto problémom ruky. Ide o problém, ktorý sa prehlbuje. Je to vážny problém a je to problém, ktorému sa musíte venovať. Nie je to problém, za ktorý sa môžete skryť a povedať "musíme zhodnotiť toto" a "musíme zhodnotiť tamto" alebo niečo podobné.
<P>
Počuli ste, čo povedali poslanci. Takže teraz sa to, prosím, snažte ďalej riešiť.
<SPEAKER ID="051" NAME="Máire Geoghegan-Quinn" LANGUAGE="GA">
Vážený pán predsedajúci, som vďačná všetkým poslancom, ktorí sa zúčastnili na tejto rozprave a chcela by som zdôrazniť, že plne chápem dôležitosť témy, o ktorej diskutujeme, a aké je podľa názorov poslancov dôležité, aby Komisia začala presadzovať politiku, ktorá by vyriešila túto konkrétnu záležitosť. Myslím si, že rozprava, a všetko, čo počas nej bolo povedané, poukázala na dôležitosť problematiky.
<P>
Tiež si myslím, že rozprava poukázala na to, akú dôležitosť treba prisúdiť ochrane životného prostredia. Rozprava sa zaujímavo presunula od gumových kačičiek a topánok pána Meissnera ku Kolumbovi, ktorý podľa ľudových povestí navštívil prístav v mojom domovskom meste na západe Írska. Som veľmi rada, že podnikol tú slávnu plavbu!
<P>
Chcela by som však všetkým poslancom, ale zvlášť pánovi Simpsonovi, ktorý prejavil taký živý záujem o túto oblasť a vykonal toľko práce, znovu zdôrazniť, že to s týmto problémom myslíme naozaj vážne. Sme si vedomí veľkého nárastu kontajnerov, ktoré sa stratia, a, ako som už povedala, pán komisár Kallas sa týmto problémom zaoberá. Podľa neho to nesúvisí len s upevňovaním kontajnerov, ale aj s ich preťažovaním. Príčinou je niekedy aj sila lode, čo bolo spomenuté, a vek lodí - na čo poukázal pán Higgins.
<P>
Bezpečnosť a ochrana morského prostredia, ako som už povedala, sú pre Komisiu veľmi dôležitými prioritami. V týchto otázkach nemôžeme robiť žiadne kompromisy a určite zvážime, predovšetkým pán komisár Kallas, či sú potrebné ďalšie kroky. Som si istá, že by s vami, pán Simpson, a vaším výborom veľmi rád spolupracoval na dosiahnutí záveru v tejto otázke.
<P>
Už teraz máme k dispozícii niekoľko nástrojov na zaistenie bezpečnosti, ako aj prevencie znečistenia vrátane znečistenia z kontajnerov stratených na mori. Pokiaľ ide o konkrétne kroky v tejto oblasti, myslím si, že kroky na úrovni EÚ v tejto fáze nie sú potrebné. Dávam vám však za pravdu v tom, že IMO ako organizácia sa hýbe veľmi pomaly a že aby sa dosiahli rýchlejšie riešenia, musí sa do toho zapojiť Komisia.
<P>
Napriek tomu si myslím a viem, že pán komisár Kallas je pevne presvedčený o tom, že vhodné fórum na prediskutovanie týchto problémov je predsa len IMO, a predpokladám, že by sa tam mohlo presadiť preskúmanie výsledkov projektu Lashing@Sea.
<P>
Tento projekt tiež potvrdzuje dôležitosť globálneho prístupu pri vypracovávaní postupov a noriem, aby sme zaistili rovnaké podmienky pre prevádzkovateľov z členských štátov a ostatných štátov, tak ako sme o tom hovorili.
<P>
Na záver by som chcela zdôrazniť, že tieto otázky by sa mali najprv prediskutovať v IMO. Komisia je v IMO prítomná ako pozorovateľ a pripravuje stanoviská spoločne s členskými štátmi.
<P>
Môžem vás uistiť, že posuniem výsledky dnešnej rozpravy pánovi komisárovi Kallasovi, ktorý sa, to viem, na celú vec pozrie a bude sa ňou v tomto zmysle zaoberať.
<SPEAKER ID="053" NAME="Predsedajúci">
Rozprava sa skončila.
<P>
Písomné vyhlásenia (článok 149)
<SPEAKER ID="054" NAME="Artur Zasada" LANGUAGE="PL">
Chcel by som zablahoželať k rozhodnutiu zaoberať sa problémom kontajnerov stratených na mori. Ôsmeho februára tohto roku boli bezprostredne ohrozené trajekty plaviace sa z Poľska do Švédska. Fínske nákladné plavidlo Linda sa plavilo z Rotterdamu do Petrohradu a pri prechádzaní cez dráhu, ktorú používajú poľské a švédske plavidlá, stratilo tri kontajnery obsahujúce 8,3 tony látok klasifikovaných ako nebezpečné pre životné prostredie, 7 ton výrobkov, ktoré sú nebezpečné pre morský život a 5,5 tony horľavých látok. Tentoraz sa, našťastie, podarilo odvrátiť tragédiu.
<P>
Súhlasím, že všetky kontajnery by sa mali v prístavoch vážiť a správne ukladať ešte skôr, ako sa plavidlá vydajú na more. To je však dlhodobý plán. Plán na dnes je, aby Komisia prijala nariadenie, ktorým sa zavedie osobitný dohľad nad kontajnermi s látkami klasifikovanými ako nebezpečné. Preto by som chcel položiť Komisii otázku: Kedy môžeme očakávať prvé kroky v tejto oblasti?
