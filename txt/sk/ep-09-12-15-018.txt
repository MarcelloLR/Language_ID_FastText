<CHAPTER ID="018">
Skúsenosti s vykonávaním nariadení Európskeho parlamentu a Rady o hygiene potravín (rozprava) 
<SPEAKER ID="332" NAME="Predsedajúci">
Ďalším bodom programu je rozprava o otázke na ústne zodpovedanie od pána Horsta Schnellhardta, ktorú Komisii predkladá v mene Poslaneckého klubu Európskej ľudovej strany (kresťanských demokratov), týkajúcej sa skúseností získaných pri vykonávaní nariadení Európskeho parlamentu a Rady o hygiene potravín (ES) č. 852/2004, (ES) č. 853/2004 a (ES) č. 854/2004 - B7-0237/2009).
<SPEAKER ID="333" NAME="Horst Schnellhardt" LANGUAGE="DE">
Vážený pán predsedajúci, pán komisár, dámy a páni, chcel by som srdečne poďakovať Komisii za jej správu o skúsenostiach získaných pri vykonávaní nariadení o hygiene potravín. Považujeme ju za veľmi dôležitú a obsah správy za veľmi presvedčivý. Rád by som túto správu, ktorá podáva opis toho, čo sa uskutočnilo v praxi za posledné tri roky, podporil.
<P>
Pre nás je dôležité uvedomiť si, že nariadenia o hygiene zaznamenali významnú zmenu. Posilnili sme vnútorný trh, zlepšili sme bezpečnosť potravín a zvýšili sme zodpovednosť výrobcov a dodávateľov potravín. Považujeme to za významnú zmenu, a samozrejme, preto sme objavili pár problémov týkajúcich sa najmä udeľovania licencie malým a stredne veľkým podnikom. Niektoré mäsiarstva ukončili svoju podnikateľskú činnosť. Ešte raz by sme mali preskúmať situáciu, keďže sa často stáva, že flexibilita zahrnutá v nariadeniach nie je využitá a nedochádza k vzájomnej výmene informácií medzi miestnymi orgánmi dozoru a Európskym úradom pre potraviny a veterinárstvo, čo považujem za negatívnu skutočnosť.
<P>
Ak sa teraz Komisia rozhodne nevykonať žiadne zmeny, budem nútený protestovať. Aj keď pôjde len o kozmetické úpravy, som presvedčený, že je nevyhnuté pozrieť sa najmä na nasledujúce záležitosti. Mali by sme si byť vedomí skutočnosti, že informácie týkajúce sa potravinového dodávateľského reťazca sú interpretované príliš úzko, a to si vyžaduje zmenu. Mali by sme zvážiť, či by pre kontrolu mäsa neboli vhodné iné postupy. Hlavne by sme nemali pokračovať s akreditáciou laboratórií na testovanie na svalovca (Trichinella spiralis) popísaných v nariadení (ES) č. 882. Potrebujeme spoľahlivé plánovanie pre oblasti, ktoré vykonávajú nariadenia. To je konkrétny dôvod, prečo som proti plánovanému nariadeniu. Mali by sme predkladať stručný a výstižný návrh na zmeny takým spôsobom, aby sme sa nezúčastňovali na schvaľovaní prechodných predpisov až do roku 2013.
<SPEAKER ID="335" NAME="Joaquín Almunia">
člen Komisie. - Vážená pani predsedajúca, pani komisárka Vassiliouová ma poprosila, aby som vám odovzdal jej ospravedlnenie za to, že nemôže byť prítomná, aby odpovedala na ústnu otázku týkajúcu sa správy Komisie o skúsenostiach získaných pri vykonávaní nariadení o hygiene potravín.
<P>
V mene Komisie by som rád zdôraznil, že správa je založená na informáciách prijatých od relevantných zainteresovaných subjektov z verejného aj súkromného sektora. A záver týchto konzultácií bol pozitívny. Neobjavili sa žiadne závažné problémy, ale v niektorých sférach je ešte stále priestor na zlepšenie.
<P>
Po prvé prejdem k špecifickým záležitostiam. Uvedomujem si problém opätovného schválenia podnikov s malou kapacitou. Riešenie takýchto problémov môžeme nájsť prostredníctvom ustanovení o flexibilite v nariadeniach, ktoré majú byť prijaté na vnútroštátnej úrovni. V istých členských štátoch, ktoré tento prístup nenasledovali, sa objavili problémy. Úrad pre potraviny a veterinárstvo v súčasnej dobe plní špecifické úlohy, aby stanovil najlepší postup uplatňovania flexibility pre malé bitúnky a s perspektívou ich podstatného rozšírenia. Keďže sa členské štáty do konca tohto roka musia rozhodnúť, či podporia alebo odmietnu schválenia, v tejto chvíli neviem povedať, koľkým z malých a stredne veľkých podnikov bolo odmietnuté schválenie.
<P>
Po druhé, ustanovenia o flexibilite sa spravidla viac zameriavajú na ochranu rôznorodosti potravín a pomoc malým výrobcom. Prijatie vnútroštátnych opatrení na aplikáciu flexibility a oznámenie Komisii zaručuje právnu istotu pre malých výrobcov a uznáva špecifickosť malých podnikov. Zároveň je bez ohrozenia bezpečnosti potravín zaručená ich rôznorodosť, akou sú tradičné postupy výroby klobás alebo syra.
<P>
Komisia vydala niekoľko usmerňovacích dokumentov, aby podporila správne využívanie ustanovení o flexibilite. To by malo ďalej prispieť k zaisteniu transparentnosti a právnej istoty. Taktiež je dôležité pripomenúť, že Komisia v snahe prispieť k uľahčeniu administratívnych záležitostí predovšetkým pre veľmi malé podniky už navrhla doplnenie nariadenia. Avšak ako viete, tento návrh stále čaká na prerokovanie.
<P>
Po tretie, informácie o potravinovom dodávateľskom reťazci zahŕňajú písomnú správu od poľnohospodára pre bitúnok a jeho oficiálneho veterinára. Táto informácia poskytuje zásadné údaje na zaistenie kontroly založenej na analýze rizika. Príslušným orgánom bola prednedávnom udelená výnimka z nariadenia tým, že informácie musia byť bitúnku doručené najmenej 24 hodín vopred.
<P>
Okrem iného vám s potešením oznamujem, že v apríli bude budúca Komisia s prihliadnutím na nedávne riziká organizovať rokovanie za okrúhlym stolom so všetkými stranami zaoberajúcimi sa prípadnou revíziou inšpekcie mäsa, aby posúdila jej účinnosť.
<P>
Na záver by som rád zdôraznil, že laboratóriá venujúce sa oficiálnym kontrolám musia mať akreditáciu, aby sa zaistila vysoká kvalita a jednotnosť analytických výsledkov, aby sa neohrozila bezpečnosť potravín. Je to nevyhnutné kvôli plynulému každodennému riadeniu obchodu v rámci EÚ a kvôli uľahčeniu obchodovania s krajinami mimo EÚ. Avšak, Komisia prednedávnom odsúhlasila predĺženie prechodného obdobia pre testovanie svalovca (Trichinella spiralis) až do konca roku 2013, aby poskytla laboratóriám viac času na získanie akreditácie.
<SPEAKER ID="336" NAME="Christa Klaß">
v mene skupiny PPE-DE. - (DE) Vážená pani predsedajúca, pán komisár, dámy a páni, v prvom rade by som chcela poďakovať svojmu kolegovi pánovi Schnellhardtovi za jeho otázku. Poskytuje nám príležitosť na objasnenie pozitívnych a menej pozitívnych skúseností s vykonávaním nariadenia. Nariadenie o hygiene potravín presnejšie vymedzuje hygienické predpisy pre produkciu mäsa.
<P>
Rokovanie Komisie dokazuje, že sa dosiahol pokrok a celkové vykonávanie nariadenia je účinné. Hrozba, že neprimerane prísne nariadenia budú príčinou bankrotu malých podnikov a remeselníkov, sa vo väčšine prípadov nepotvrdila v dôsledku výnimiek pre malé podniky. Avšak rokovanie taktiež jasne naznačuje, že v mnohých prípadoch sa vyskytujú problémy so zavádzaním predpisov. Potvrdzujú to informácie, ktoré som dostala od spoločností a orgánov dozoru z regiónu, z ktorého pochádzam.
<P>
V dôsledku skutočnosti, že orgány v regiónoch majú väčšiu voľnosť pri rozhodovaní, môžu v jednotlivých prípadoch plniť potreby menších a remeselníckych mäsiarstiev. S istotou to môžeme považovať za dobrú vec, keďže je to jediný spôsob, ako sa môžeme uistiť, že menšie mäsiarstva, ktoré ponúkajú širokú škálu produktov a zároveň ich sprevádza požiadavka na čerstvosť a kvalitu, nie sú zaťažené neprimeranou byrokraciou. Táto flexibilita má svoje obmedzenia, ak sa výnimky a nariadenia, ktoré sa interpretujú rozdielne v závislosti od vrtochov orgánov dozoru.
<P>
To spôsobuje vážne narušenie konkurencie nielen v členských štátoch, ale takisto aj medzi nimi. Preto je potrebné zaviesť zlepšenia v nariadení o hygiene potravín tak, aby mali inšpektori viac právnej istoty a právomocí. Pre inšpektorov musia byť dostupné adekvátne právne opatrenia, napríklad vo forme trestných pokút.
<P>
Pán Almunia, v tejto sfére je veľa právnej neistoty, ktorá musí byť odstránená. Očakávame od Komisie nejaké návrhy.
<SPEAKER ID="337" NAME="Karin Kadenbach" LANGUAGE="DE">
Vážená pani predsedajúca, pán komisár, dámy a páni, v prvom rade by som rada zablahoželala každému, kto sa angažoval v zavedení nariadení o hygiene potravín do praxe, pretože správa od Komisie pozitívne vykresľuje skúsenosti s vykonávaním nariadení. Tento fakt by sa nemal podceňovať, pretože ako už bolo vysvetlené, tieto nariadenia predstavujú významnú zmenu v politike potravinovej hygieny.
<P>
Inovačný charakter nariadení bol dôvodom, prečo bola počiatočná správa o skúsenostiach s týmito nariadeniami naplánovaná len tri roky po nadobudnutí ich platnosti. Členské štáty a dodávatelia a výrobcovia potravín boli vo všeobecnosti s nariadeniami spokojní a oznámili, že zaznamenali značný pokrok v ich vykonávaní. Podľa názoru členských štátov a súkromných záujmových skupín neexistujú žiadne závažné problémy ani pre podniky, ani pre orgány. Dospeli k jednotnému záveru, že tieto nariadenia si vyžadujú niekoľko úprav, ale zásadné preskúmanie nie je potrebné. Súčasné nariadenia plnia úlohu zabezpečiť najvyššiu možnú kvalitu a bezpečnosť pre spotrebiteľov s ohľadom na hygienu produktov a pružne reagovať na potreby spoločností, a predovšetkým malých spoločností.
<P>
Podľa príslovia "Ak sa prestaneš zdokonaľovať, prestaneš byť dobrý", problémy, ktoré boli odhalené počas vypracovania správy, ako už spomenul pán Schnellhardt, budú musieť byť prešetrené, aby sa stanovila ich príčina a v prípade potreby aj ich riešenia. Samozrejme je taktiež nevyhnutné dôsledne pokračovať v implementácii balíka opatrení v oblasti hygieny, keďže od niektorých členských štátov sa príliš skoro požadovalo objektívne a podrobné zhodnotenie. Len v prípade, že nám je predložené úplné zhodnotenie situácie, sa môžeme rozhodnúť, či je potrebné vykonať nejaké zmeny v nariadeniach o hygiene potravín. Ak áno, usúdime, aké zmeny budú vykonané.
<SPEAKER ID="338" NAME="Joaquín Almunia">
člen Komisie. - Vážená pani predsedajúca, v prvom rade by som chcel každému poďakovať za príspevky do tejto diskusie. Júlovú správu považujeme za východiskový bod pre diskusiu o možnom zlepšení nariadení a Komisia v pravý čas preskúma potrebu vykonania legislatívnych zmien. Veľmi si ceníme príspevky členov, pretože vaše informácie považujeme za veľmi užitočné na to, aby sme v pravý čas pripravili nové podnety.
<P>
Tešíme sa na nepretržitú spoluprácu s Parlamentom a taktiež s členskými štátmi, so zainteresovanými skupinami zo súkromného, ale aj verejného sektora. A som si istý, že my všetci máme spoločný cieľ, ktorým je dosiahnutie najvyššej možnej úrovne bezpečnosti potravín. Myslím, že toto je najdôležitejší záver, ktorý môžeme z dnešnej diskusie vyvodiť.
<SPEAKER ID="339" NAME="Predsedajúca">
Rozprava sa skončila.
