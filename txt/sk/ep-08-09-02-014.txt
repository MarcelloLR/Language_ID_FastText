<CHAPTER ID="014">
Rovnosť žien a mužov - 2008 (rozprava) 
<SPEAKER ID="775" NAME="Predsedajúci">
Ďalším bodom je správa pani Iratxe García Pérezovej v mene Výboru pre práva žien a rodovú rovnosť o rovnosti žien a mužov - 2008.
<SPEAKER ID="428" NAME="Iratxe García Pérez">
spravodajkyňa. - (ES) Vážený pán predsedajúci, pán komisár, na úvod by som chcela poďakovať Komisii za správu z roku 2008 o rovnosti mužov a žien, ktorá komplexne pristupuje k politikám v oblasti rodovej rovnosti a k špecifickým opatreniam pozitívnej diskriminácie. Aj keď by sme nesporne mohli poukázať na to, že správa Komisie sa zaoberá podstatou vecí, správa neberie do úvahy mnoho ďalších otázok a problematických situácií, s ktorými sa ženy stretávajú, a preto sme sa pokúsili ich začleniť do tejto správy Parlamentu.
<P>
Chcem tiež poďakovať za snahu všetkým kolegom, ktorí prispeli k vylepšeniu pôvodne predloženej správy. Spoločne sme sa zhodli na tom, že napriek dosiahnutému pokroku je ešte stále potrebné urobiť veľa práce.
<P>
Naším najhorším nepriateľom v tomto smere je pravdepodobne sebauspokojenie. Ak si neuvedomíme výzvy a prácu, ktorú je ešte potrebné urobiť, ťažko budeme robiť pokroky v otázkach rodovej rovnosti.
<P>
Táto správa vychádza zo zásady uplatňovanie hľadiska rodovej rovnosti a upozorňuje na rôzne záležitosti, ktoré s touto zásadou súvisia. Všetky tieto záležitosti sú dôležité a žiadnu z nich nemôžme ignorovať: začlenenie žien do trhu práce, domáce násilie, ženy vo vzdelávaní, zladenie rodinného života a práce a zraniteľné skupiny, ako sú prisťahovalkyne a ženy so zdravotným postihnutím. Treba pamätať na všetky tieto hľadiská a všetky si zasluhujú podrobné štúdium a analýzu, ale v čase, ktorý mám k dispozícii, by som sa chcela zamerať na tie hľadiská, ktoré považujem za najdôležitejšie.
<P>
Nielen v Európe, ale na celom svete je najväčšou spoločenskou pliagou našich čias domáce násilie. Sociálna nespravodlivosť, keď sa ženy stávajú obeťami násilia zo strany mužov jednoducho preto, lebo sú ženy, pretože v našej spoločnosti sú ešte stále hlboko zakorenené šovinistické hodnoty.
<P>
Preto je potrebné podporiť v členských štátoch zákony na boj proti tejto spoločenskej pliage. Veľmi dobrým príkladom je Španielsko, kde bol pred niekoľkými rokmi do vnútroštátneho právneho poriadku začlenený zákon proti domácemu násiliu, ktorý uznáva práva týraných žien a zavádza komplexnú politiku siahajúcu od prevencie po liečbu a reintegráciu postihnutých žien.
<P>
Čo sa týka žien a trhu práce, mali by sme si uvedomiť, že od dosiahnutia cieľov lisabonskej stratégie sme ešte ďaleko. Zamestnanosť žien sa zvýšila, ale ukazovatele nezamestnanosti žien sú ešte stále omnoho vyššie ako v prípade mužov, a preto musíme prostredníctvom Európskej komisie aj členských štátov prijať politické opatrenia, ktoré podporia ženy, aby mali pri vstupe na trh práce rovnaké podmienky ako muži.
<P>
Ďalšou známou skutočnosťou, ktorú nemôžeme preskočiť sú rozdiely v mzdách, tieto sa zastavili od roku 2003 na úrovni 15 %. Potrebné sú väčšie opatrenia vo forme dohody medzi priemyslom a odbormi.
<P>
V tejto správe tiež navrhujme, aby inštitúcie Spoločenstva a členské štáty vyhlásili 22. február za Medzinárodný deň mzdovej rovnosti. Aby mala žena rovnakú mzdu ako muž, musela by pracovať počas roka o 52 dní dlhšie.
<P>
Pri hľadaní rovnováhy medzi pracovným a súkromným životom musíme zmeniť skutočnosť, že ženy v súčasnosti tvoria 85 % neformálnych opatrovateľov. Potrebujeme viac verejných služieb, ktorých úlohou je poskytovať starostlivosť o deti a osoby odkázané na pomoc.
<P>
Podobne, čo sa týka účasti žien na verejnom živote mali by sme podporovať iniciatívy na zvýšenie účasti prostredníctvom spoločenských organizácií, združení a politických strán. Volebné kvóty boli rozhodujúcim krokom, v ktorom musíme v rámci úsilia o rovnosť v demokracii pokračovať.
<P>
Sú tu ďalšie kľúčové hľadiská, ktoré nemôžeme ignorovať, ako prístup k vzdelaniu, zmena sociálnych stereotypov, problémy a ťažkosti, ktorým ženy čelia vo vidieckych spoločenstvách. Musíme spojiť sily na ich vyriešenie. Musíme úzko spolupracovať s organizáciami a zabezpečiť, aby sa základná zásada Európskej únie, ktorou je rovnosť mužov a žien stala skutočnosťou, pretože takto sa priblížime k zákonnejšej a sociálne spravodlivejšej Európe.
<SPEAKER ID="430" NAME="Vladimír Špidla" LANGUAGE="CS">
Vážený pán predsedajúci, dámy a páni, Komisia víta správu a návrh uznesenia o rovnosti žien a mužov v Európskej únii. Parlament prijatím tejto správy zdôrazňuje záväzok týkajúci sa rovnosti žien a mužov a potvrdzuje podporu Parlamentu pre prístup Komisie. Chcem poďakovať predovšetkým spravodajkyni, pani García Pérezovej, za vyjadrenie podpory krokom, ktoré v tejto oblasti prijala Európska komisia.
<P>
Rovnosť žien a mužov je jednou zo základných hodnôt Európskej únie. Predstavuje tiež oblasť spoločenského rozvoja, v ktorej Európa často ukazovala smer. Európa začala dôležité a ambiciózna iniciatívy aj v posledných rokoch. Prijatie plánu na dosiahnutie rovnocenného postavenia žien a mužov zdôrazňuje úsilie Komisie využiť všetky prostriedky na to, aby sa Európa väčšmi priblížila skutočnej rovnosti žien a mužov vo všetkých oblastiach.
<P>
Komisia okrem toho poznamenáva, že návrh uznesenia Parlamentu zdôrazňuje určité témy, ktoré sú zahrnuté v prioritách plánu. Ide najmä o postavenie žien na trhu práce, zladenie pracovného a súkromného života, vyvážený prístup k vedúcim pozíciám a tiež boj na zastavenie násilia páchaného na ženách. Tento prístup je v súlade s politikou Komisie v tejto oblasti a obsahuje témy, ktoré boli zdôraznené v správe na rok 2008.
<P>
Aj keď sa v oblasti rovnosti žien a mužov dosiahol očividný pokrok, stále sú pred nami dôležité úlohy. Musíme pokračovať v úsilí a posilniť právny základ.
<P>
Komisia sa stotožňuje s názorom spravodajkyne, že pri dosahovaní skutočnej rovnosti žien a mužov zohráva ústrednú úlohu zladenie pracovného a súkromného života. Dobre si uvedomujeme, že zodpovednosť za rodinu a domácnosť preberajú väčšinou ženy. Preto sú ženy častejšie než muži nútené prerušiť štúdiá a profesionálnu kariéru a veľmi často sa k nim už nevrátia. Na zvýšenie zamestnanosti žien je preto veľmi dôležitý prístup ku kvalitnej a cenovo dostupnej starostlivosti o deti. V nasledujúcich týždňoch Komisia predloží správu o vývoji v tejto oblasti.
<P>
Okrem toho Komisia v rokoch 2006 a 2007 konzultovala o téme zlaďovania pracovného a súkromného života so zástupcami zamestnancov a zamestnávateľov. Títo zástupcovia dali v júli 2008 najavo svoj úmysel rokovať o rodičovskej dovolenke. Komisia v tejto chvíli nepredkladá žiadne návrhy týkajúce sa tejto témy.
<P>
Komisia má v úmysle v blízkej budúcnosti predstaviť balík iniciatív týkajúcich sa zladenia pracovného a súkromného života, najmä správu o starostlivosti o deti, návrh smernice, ktorou sa mení a dopĺňa smernica o materskej dovolenke a návrh smernice, ktorým sa mení a dopĺňa smernica z roku 1986 o pomáhajúcich manželoch. Súčasná situácia pomáhajúcich manželov v poľnohospodárstve a tiež v ďalších odvetviach, v ktorých existujú rodinné podniky je neprijateľná. Je neprijateľné, aby osoby, ktoré pravidelne pracujú pre rodinný podnik nemali v niektorých krajinách žiadne právo na sociálne zabezpečenie a v prípade rozvodu, úmrtia samostatne zárobkovej osoby alebo finančných problémov sa ocitli v stave veľkej núdze.
<P>
Politika rovnosti má základný význam pri predchádzaní a boji proti násiliu páchanému na druhom pohlaví, pretože toto násilie sa zakladá na nerovnováhe sily medzi mužmi a ženami. Na druhej strane účinné opatrenia proti násiliu založenému na rodovej príslušnosti prispievajú k ochrane práv žien v spoločnosti a podporujú rovnosť.
<P>
Násilie páchané na ženách je neprípustné. Znásilňovanie, pohlavné zneužívanie dievčat, obchod so ženami s cieľom sexuálneho alebo pracovného vykorisťovania, domáce násilie, obťažovanie na pracovisku, rovnako ako aj tradičné alebo znetvorujúce praktiky, ako napríklad mrzačenie pohlavných orgánov narušujú zdravie, slobodu, dôstojnosť a fyzickú a emocionálnu nedotknuteľnosť žien. Naše intervencie musia byť dôrazné a mimoriadne účinné najmä v prípadoch, keď násilie na ženách pácha medzinárodný organizovaný zločin, ako je to v prípade obchodovania s ľuďmi.
<P>
Z tohto dôvodu Komisia uvažuje, že v rámci svojho pracovného programu na rok 2009 prehodnotí a prepracuje predpisy týkajúce sa obchodovania s ľuďmi, vykorisťovania a pohlavného zneužívania detí, čo je hrozný zločin páchaný najmä na dievčatách.
<P>
Na záver chcem povedať, že politika rovnosti hrá základnú úlohu pri zmene myslenia a správania. Preto je táto politika kľúčová na zabezpečenie právnej rovnosti, ale tiež skutočnej rovnosti žien a mužov. Komisia preto víta podporu, ktorú jej Európsky parlament týmto návrhom uznesenia vyjadruje.
<SPEAKER ID="432" NAME="Marian Harkin">
spravodajkyňa Výboru pre zamestnanosť a sociálne veci požiadaného o stanovisko. - Vážený pán predsedajúci, najprv by som chcela povedať, že táto správa je veľmi komplexná a poukazuje na mnohé problémy, ktoré sa musia vyriešiť, aby sa zabezpečila rovnosť žien a mužov.
<P>
Osobitne ma teší, že sa správa zaoberá násilím páchaným na ženách, pretože veľmi veľa ľudí sa pozerá na násilie páchané na ženách ako na problém žien, zatiaľ čo v skutočnosti to je spoločenský problém a kým sa nebude riešiť ako spoločenský problém nemôžeme dúfať, že sa odstráni.
<P>
Navyše, súhlasím so spravodajkyňou a jej vyhlásením o feminizácii chudoby a o obzvlášť ohrozených skupinách, ako aj o ústrednom probléme zabezpečenia rovnakého prístupu k dôchodkom a dávkam sociálneho zabezpečenia.
<P>
V tejto súvislosti by som bola rada, keby sa zohľadnil odsek 14 z môjho stanoviska, kde som uviedla všetky argumenty osobitne pre opatrovníkov. Vzhľadom na to, že v roku 2030 bude pomer aktívnej a neaktívnej populácie 2:1, úloha rodinných opatrovníkov bude ešte významnejšia a keďže v EÚ je už teraz 100 miliónov opatrovníkov, mužov a žien, ale prevažne žien, bez náležitého prístupu k dávkam sociálneho zabezpečenia alebo dôchodkom, musíme zabezpečiť, aby sa táto generácia opatrovníkov nestala ďalšou generáciou chudobnejších starších ľudí prispievajúcich k feminizácii chudoby.
<P>
A nakoniec osobná poznámka k odseku 9, ktorý nevyjadruje názory Výboru pre zamestnanosť: Domnievam sa, že text by sa mal spresniť uvedením, že v prípade, keď sa zvažuje otázka potratov, je potrebné rešpektovať vnútroštátne legislatívne postupy. Existuje protokol k Maastrichtskej zmluve, ktorý zabezpečuje, že právo EÚ nemá vplyv na uplatňovanie článku 40.3.3 Írskej ústavy o ochrane nenarodených.
<P>
Počas lisabonskej rozpravy v Írsku mi mnohí občania povedali, že zámerom EÚ je presadiť, aby boli v Írsku dostupné potraty. Aj keď som povedala, že to tak nie je, mnohí stále argumentujú, že Parlament pretláča túto agendu, a preto sa domnievam, že náš zámer musí byť jasný. Problém nie je názor ľudí na potraty. Domnievam sa, že môj názor sa môže odlišovať od názoru spravodajkyne, ale to nie je problém. Problém spočíva v subsidiarite a je potrebné, aby sa občania, bez ohľadu na ich postoj k potratom, mohli na to spoľahnúť. Myslím si, že rešpektovať by sme to mali aj my všetci v tomto Parlamente.
<SPEAKER ID="434" NAME="Maria Badia i Cutchet">
spravodajkyňa Výboru pre kultúru a vzdelávanie požiadaného o stanovisko. - (ES) Vážený pán predsedajúci, najprv by som chcela zablahoželať spravodajkyni k účinnému prístupu k návrhu tejto správy o rovnosti mužov a žien.
<P>
Ako spravodajkyňa výboru pre kultúru by som chcela poukázať na hlavné príspevky nášho výboru, ktoré sa samozrejme týkali oblastí v rámci našej kompetencie, ako je vzdelávanie, kultúra, šport a komunikácia.
<P>
Po prvé, navrhli sme podporovanie rovnakého správania v školách a odstránenie rodových stereotypov, ktoré sú stále veľmi rozšírené v niektorých komunikačných prostriedkoch, prijatie opatrení na zmenu pracovnej segregácie v rôznych etapách školského systému tak, aby na každom stupni bolo rovnaké zapojenie učiteľov oboch pohlaví, odstránenie akejkoľvek diskriminácie z hľadiska mzdy na základe rodovej príslušnosti v oblastiach vzdelávania, kultúry a športu a komunikácie a podporovanie väčšej účasti žien v riadení orgánov tých odvetví, kde sú ženy v menšine.
<P>
Ako už spravodajkyňa povedala, máme pred sebou ešte dlhú cestu. Spomenula som si na pár riadkov od spisovateľa Machada, ktorý povedal: "Cestujúci, pred nami nie je žiadna cesta, cestu si urobíte tým, že po nej kráčate", pretože, priatelia, rovnosť dosiahneme iba vtedy, ak budeme za ňu bojovať.
<SPEAKER ID="436" NAME="Marie Panayotopoulos-Cassiotou" LANGUAGE="EL">
Vážený pán predsedajúci, blahoželám v mene svojej politickej skupiny výboru k jeho správe. Blahoželania patria aj mojej kolegyni za to, že v správe vyjadrila názor Parlamentu, aj keď v niektorých bodoch sme navrhovali pozmeňujúce a doplňujúce návrhy na jej zlepšenie a aby sme prostredníctvom správy Parlamentu ukázali, že uznávame to, čo sa udialo na základe plánu uplatňovania rovnosti a na základe paktu pre rodovú rovnosť.
<P>
Dosiahli sme významný kvantitatívny úspech. Ešte musíme zlepšiť realizáciu opatrení. Vymenovaním kompetentného orgánu na riešenie sťažností v každom členskom štáte musíme zabezpečiť efektívnu realizáciu a rozšírenie právnej ochrany stanovením sankcií na základe zásady proporcionality.
<P>
Tiež chceme, aby sa zachovala zásada subsidiarity a zásada voľného výberu. Pokiaľ ide o zladenie práce v rodine s profesionálnym životom, nechceme, aby sa to týkalo iba pracujúcich žien. Malo by sa to rozšíriť na nezamestnané ženy, tie ženy, ktoré sa rozhodnú venovať iba svojim domácnostiam, ženy v slobodných povolaniach a samostatne zárobkovo činné ženy v rodinných podnikoch.
<P>
Chceme posilniť materskú a rodinnú dovolenku. Veríme, že oznámenie, ktoré očakávame od Komisie nám v tomto bode zabezpečí dobrý návrh.
<P>
Ženy si vzhľadom na to, že viac študujú a pracujú, zaslúžia, aby boli platené za všetky druhy poskytovaných služieb.
<SPEAKER ID="438" NAME="Zita Gurmai">
v mene skupiny PSE. - (HU) Ďakujem. Vážený pán predsedajúci, pán komisár, dámy a páni, na ceste k vytvoreniu rodovej rovnosti sú mimoriadne dôležité pravidelné hodnotenia Komisie, ktoré nám poskytujú jasný obraz o skutočnej situácii. Záväzok pána komisára Špidlu v tejto záležitosti je dobre známy. Prvá správa o rodovej rovnosti bola vypracovaná pred piatimi rokmi a teraz máme právo očakávať výsledky. Podľa správy z roku 2008 o rovnosti žien a mužov došlo k určitému pokroku, ale, žiaľ, správa sa zmieňuje aj o niektorých stagnujúcich oblastiach, v ktorých nedošlo k žiadnemu zreteľnému posuvu.
<P>
Rozdiel v mzde medzi mužmi a ženami zostal počas posledných piatich rokov na rovnakej úrovni 15 % a moja kolegyňa uviedla, že to znamená 54 dní alebo časový úsek až do 22. februára. Pomer žien a mužov pri rozhodovaní je stále nepriaznivý a komunikačné prostriedky predstavujú obraz žien, ktorý ich znevýhodňuje. Najväčší problém je, že práve v oblasti zamestnanosti a v príbuzných oblastiach nedošlo k žiadnemu významnému pokroku, aj keď tieto oblasti sú skutočne rozhodujúce, čiastočne z dôvodu demografických výziev v EÚ a čiastočne z dôvodu hospodárskeho rastu a zabezpečenia rovnosti. Tieto hlavné priority si rozhodne vyžadujú rastúcu účasť žien na trhu práce.
<P>
Kvantitatívnym úspechom lisabonskej stratégie je vytvorenie 12 miliónov nových pracovných miest, z ktorých 7,5 milióna obsadili ženy, neznamená to však zlepšenie kvality. Práca na čiastočný úväzok "z donútenia", 65-hodinový pracovný týždeň, horizontálne a vertikálne pracovné trhy a segregácia budú žiaľ viesť k tomu, že zladenie pracovného a súkromného života zostane neriešiteľnou otázkou, ktorá bude naďalej narastať v dôsledku nedostatku inštitúcií starostlivosti o deti. Považujem za potrebné, aby členské štáty pripravili ďalšie koordinované stratégie a metódy a zavádzali ich účinne do praxe a tiež aby poskytli skutočnú politickú podporu. Chcela by som zablahoželať svojej kolegyni k jej práci, predložila vynikajúcu správu.
<SPEAKER ID="441" NAME="Raül Romeva i Rueda">
v mene skupiny Verts/ALE. - (ES) Vážený pán predsedajúci, najprv by som samozrejme chcel poďakovať svojej priateľke a kolegyni Iratxe Garcíovej za prácu, ktorú urobila na tejto správe, na ktorú sa pozerám ako na dôležitý a kompletný kus práce. Rád by som tiež zdôraznil aspoň štyri body dôležité aj pre moju skupinu, na ktoré poukazuje správa a ktoré spomenula spravodajkyňa vo svojom prejave.
<P>
Po prvé, je potrebné, aby európske inštitúcie urobili krok vpred v súvislosti so súčasnou vlnou šovinistického násilia a aby tak urobili z hľadiska právnych predpisov a vytvorili tiež jasný právny základ umožňujúci boj proti všetkým formám násilia páchaného na ženách, toto by malo zahŕňať napríklad uznanie práva na azyl pri prenasledovaní z dôvodu rodovej príslušnosti.
<P>
Po druhé, z hľadiska zabezpečenia väčšej účasti žien na rozhodovaní je potrebné, aby túto otázku študovali všetky inštitúcie a politické strany a prijali v tejto oblasti konkrétne opatrenia a v tomto prípade nevylučujeme volebné kvóty.
<P>
Po tretie, je dôležité raz a navždy uznať, že na zabezpečenie úplnej emancipácie žien je potrebné, aby ženy rozhodovali o svojich sexuálnych a reprodukčných právach.
<P>
Po štvrté, vyjadrujem poľutovanie nad nedostatočným pokrokom v oblasti rozdielneho odmeňovania žien a mužov; je veľmi dôležité, aby Komisia a členské štáty vyhodnotili stratégie a opatrenia, ktoré by mali umožniť túto situáciu spoločne so sociálnymi zúčastnenými stranami napraviť.
<SPEAKER ID="443" NAME="Eva-Britt Svensson">
v mene skupiny GUE/NGL. - (SV) Vážený pán predsedajúci, tiež by som rada zablahoželala spravodajkyni k tejto správe a správu plne podporujem. Podporím tiež pozmeňujúce a doplňujúce návrhy o trhu práce, ktoré predložila pani Figueiredová. Môžem hovoriť iba jednu minútu, preto nenastolím žiadnu osobitnú politickú otázku. Chcem povedať iba jednu vec, o ktorej si myslím, že stojí za to ju spomenúť.
<P>
Spravodajkyňa uvádza rôzne opatrenia, ktoré je potrebné prijať na dosiahnutie rovnosti žien a mužov. Výsledkom je dovedna 45 bodov. Opakujem: 45 bodov! Táto správa poukazuje na 45 rôznych oblastí, ktoré je potrebné zmeniť v EÚ a v členských štátoch, ktoré dlho vyhlasovali, že uprednostňujú rovnaké práva mužov a žien. Nie je potrebné povedať viac, než to, že hovorím správe áno a predovšetkým áno konkrétnym opatreniam!
<SPEAKER ID="445" NAME="Urszula Krupa">
v mene skupiny IND/DEM. - (PL) Vážený pán predsedajúci, podľa môjho názoru je dôležitým prvkom správy výzva na uľahčenie návratu do zamestnania zamestnancom po prerušení pracovnej kariéry materskou alebo rodičovskou dovolenkou a odstránenie nerovnosti v odmeňovaní a vzdelávaní.
<P>
Napriek tomu je ťažké uznať priamu príčinnú súvislosť medzi životnými problémami, ktoré sa dotýkajú veľkého počtu ľudí a skutočnosťou, že ide o ženu. Prezentovať spoločenský život ako boj pohlaví, vytvorením nového nepriateľa podľa predchádzajúceho modelu triedneho boja nahráva tým, ktorí si nárokujú právo na neobmedzené zasahovanie vo všetkých oblastiach ľudskej existencie vrátane fungovania rodiny.
<P>
Problémom Európy nie je boj mužov a žien. Problémom je nerešpektovanie práv a morálnych zásad, ktoré sa prejavuje najmä bezuzdnou chamtivosťou a sebectvom. Ako žena by som uprednostnila, keby rovnaké práva nevyústili do rovnosti s mužmi v každom smere, ale skôr aby viedli k opatreniam, ktoré budú chrániť ženy a zmiernia ich záťaž. Ak sa so ženami nebude zaobchádzať ako s neosobnou pracovnou silou, mohli by tvorivo prispieť v mnohých oblastiach hospodárstva.
<SPEAKER ID="447" NAME="Zita Pleštinská" AFFILIATION="PPE-DE">
(SK) Táto správa o rovnosti žien a mužov - 2008 sumarizuje už schválené správy Európskeho parlamentu, ktoré priniesli veľa zaujímavých podnetov, ktoré je potrebné uplatniť v praxi. Chápem ju ako zrkadlo práce Výboru pre práva žien a rodovú rovnosť, preto by som v úvode chcela poďakovať kolegyni García Pérez za jej vypracovanie.
<P>
Na splnenie lisabonských cieľov je nevyhnutné v maximálnej možnej miere využiť značný potenciál žien na pracovnom trhu. Rovnako je dôležité pre ženy zabezpečiť lepšie možnosti prístupu k postgraduálnemu štúdiu a celoživotnému vzdelávaniu, ako aj prístup k novým technológiám a informatizovanej spoločnosti, aby dokázali obstáť v pracovnej konkurencii.
<P>
Poznám veľa úspešných žien, ktoré riadia veľké podniky, ale aj malé rodinné firmy, a vytvárajú nové pracovné príležitosti. Žena - podnikateľka preberá na seba popri svojej každodennej úlohe byť ženou, matkou, i úlohu manažérky vo svojom podniku a stará sa nielen o úspechy svojej rodiny, ale i o úspech svojho podniku. Nie vždy si spoločnosť dostatočne uvedomuje, aká je táto úloha ženy pre spoločnosť dôležitá. Ženy sú na vedúcich miestach nútené čeliť mnohým dodatočným prekážkam, súvisiacim najmä s ich povinnosťou v rodine.
<P>
Zosúladenie rodinného a pracovného života je jedným z hlavných predpokladov zvyšovania zamestnanosti žien. Preto je potrebné navrhnúť opatrenia, ktoré budú motivovať otcov k nastúpeniu na rodičovskú dovolenku, čím by sa čas materskej dovolenky rozdelil medzi oboch rodičov.
<P>
Dnes je mnohým ženám jasné, že na významné miesta sa nedostávajú na základe nejakého podporného sociálneho programu, ale len na základe vlastných schopností. Kancelárka Angela Merkel je jasným príkladom, že my ženy máme svoje pevné miesto aj vo svetovej politike.
<P>
Ak sa poriadne začítame do učebníc histórie, dozvieme sa veľa o hrdinských činoch mužov. Ženy sa vyskytujú len v pozadí. Som presvedčená, že je našou povinnosťou zviditeľniť bezmenné zástupy angažovaných žien, bez ktorých by sa svet neposúval ďalej.
<SPEAKER ID="449" NAME="Gabriela Creţu" AFFILIATION="PSE">
(RO) Vážené kolegyne a kolegovia, existujú problémy, o ktorých sa veľa rozpráva, ale robí sa málo. V rozprave o sociálnom balíku sme hovorili o nedostatku nástrojov potrebných na uplatňovanie zásady rovnakej odmeny za rovnakú prácu a zmenšenie rozdielu v odmeňovaní mužov a žien. Bez nich sú naše záväzky iba slová a právne predpisy sú zbytočné.
<P>
Existujú tiež problémy, pri ktorých sa urobilo veľmi málo alebo nič, ale o ktorých sme ani nehovorili. Naozaj, ľudia okrem tohto miesta, dnes neskoro večer nehovoria o 100 000 ženách, ktoré sú každoročne obeťami obchodovania s ľuďmi, pravdepodobne preto, lebo tieto ženy sú tovarom a nie občanmi. Obchodovanie s väčšinou týchto žien sa zameriava na prostitúciu. Požadujeme prísnejšie jednotné opatrenia proti sieťam nezákonného obchodovania a tiež spoločné opatrenia, ktoré by viedli k oslabeniu dopytu po prostitúcii. Bez dopytu neexistuje na obchodovanie so ženami žiadny dôvod.
<P>
Ľudia nehovoria ani o situácii žien pracujúcich ako gazdiné v domácom prostredí, tieto ženy sú neviditeľné. Tieto ženy bez akýchkoľvek sociálnych práv alebo s minimálnymi právami čelia rovnakému riziku zneužívania, ako ženy vo svojich vlastných rodinách vrátane rizika vykorisťovania. Ku krehkosti sociálnej a hospodárskej situácie žien pracujúcich v zahraničí prispieva neuplatňovanie ich politických práv. Správna právna úprava ich situácie nie je len súčasnou otázkou spravodlivosti, ale v budúcnosti môže tiež zabrániť udržovaniu vysokej miery chudoby starších žien.
<P>
Ďalšou vecou, o ktorej nemôžeme hovoriť sú ženy vo vláde v mojej krajine, pretože tam jednoducho nie sú. Vážený pán komisár, vážené kolegyne a kolegovia, myslíme si, že je čas prejsť od vyhlásení o tom, čo by sme mali robiť, k robeniu toho, čo by sme mali robiť.
<SPEAKER ID="451" NAME="Ilda Figueiredo" AFFILIATION="GUE/NGL">
(PT) Vážený pán predsedajúci, dôkazy poukazujú na to, že diskriminácia žien pretrváva a že napokon postihuje pracujúce ženy, ktorých mzdy sú v priemere viac ako o 15 % nižšie ako mzdy mužov.
<P>
Preto vyzývame na zlepšenie zamestnanosti, riadne mzdy, dodržiavanie sociálnych, zdravotných a bezpečnostných noriem a skrátenie pracovného dňa bez zníženia mzdy. To by mohlo pomôcť vytvoriť viac pracovných miest, na ktorých budú dodržiavané práva žien a zabezpečiť lepšie zosúladenie pracovného a rodinného života.
<P>
Musí sa podporiť prijatie opatrení na boj proti pracovnej neistote, ktorá postihuje najmä ženy a na podporenie kolektívneho vyjednávania pri obrane pracovníkov a pracovníčok. Prijatie verejných opatrení a činností na zlepšenie prístupu žien k službám sexuálneho a reprodukčného zdravia a na zvyšovanie informovanosti o ich právach a dostupných verejných službách, pri rešpektovaní ich dôstojnosti.
<SPEAKER ID="453" NAME="Godfrey Bloom" AFFILIATION="IND/DEM">
Vážený pán predsedajúci, žiaľ v Spojenom kráľovstve je veľmi veľká diskriminácia. Viem, že môj výbor, Výbor pre práva žien a rodovú rovnosť, má srdce na pravom mieste. K diskriminácii však dochádza väčšinou preto, lebo pracovno-právne nariadenia pre malé podniky prijímajúce mladé ženy sú také zložité, že ich jednoducho skrytým spôsobom diskriminujú.
<P>
Myslím si, že to je klasická ukážka zákona, ktorý mal neplánované dôsledky. Urobíte zákon tu, urobíte zákon tam a nakoniec sa stane to, že sa nestane nič, čo by túto pozíciu skutočne posilnilo.
<P>
Nechcel by som, aby to znelo nezdvorilo, ale keď sa pozriem na svoj výbor, Výbor pre práva žien a rodovú rovnosť, vidím, že ich spôsob myslenia je hlboko zakorenený v sedemdesiatych rokoch, odvtedy sa nepohli dopredu. Obávam sa, že život je už iný a keď počujem ľudí hovoriť o emancipácii žien ľutujem, ale ako Angličan musím povedať, že to sa stalo už veľmi dávno. Neviem, aké problémy majú iné krajiny, ale neobviňujte z toho všetkého Spojené kráľovstvo, kde tento problém nemáme, pretože aj keď znovu hovorím, že máte srdce na pravom mieste (zákon, ktorý mal neplánované dôsledky), robíte z toho skutočný zmätok.
<SPEAKER ID="455" NAME="Mary Honeyball" AFFILIATION="PSE">
Vážený pán predsedajúci, to, že hovorím po pánovi Godfrey Bloomovi, ktorý, ako sa zdá, býva niekde hlboko v 19. storočí môže byť užitočná zhoda okolností. Je to skutočne muž známy tým, že ani nie tak dávno povedal, že ženy by mali čistiť za chladničkou a že to je jedna z ich hlavných životných úloh. Ak som to ja, kto sa nepohol dopredu, potom som na to pyšná, pretože si neželám, aby som, najmä ako Angličanka, bola akýmkoľvek spôsobom spájaná s takýmito poznámkami.
<P>
Chcem povedať, že táto vynikajúca správa nastolila veľké množstvo dôležitých otázok a spravodajkyni za to ďakujem. Ďakujem tiež za poznámky, ktoré predniesol pán komisár. Konkrétny bod, o ktorom by som sa chcela vyjadriť je celá otázka obchodovania so ženami. Ako zástupkyňa z Londýna a skutočne zástupkyňa žien z Londýna som mala osobitný záujem o túto tému, pretože Londýn je jedným z miest, ktoré sú veľmi postihnuté obchodovaním so ženami.
<P>
V súčasnosti sa požaduje od členských štátov, aby podpísali Dohovor Rady Európy o boji proti obchodovaniu s ľuďmi. Aj keď tento dohovor niektoré členské štáty podpísali, je tu prakticky 15 ďalších štátov, ktoré ho ešte nepodpísali a dva, ktoré sa skutočne nezdajú byť pripravené to urobiť. Preto by som chcela požiadať, aby tento dohovor proti obchodovaniu s ľuďmi ratifikovali všetky členské štáty EÚ a aby sa všetci, ktorí sú tu vrátane členov Výboru pre práva žien podujali vrátiť sa k svojim vládam a donútiť ich, aby v súvislosti s podlým a zhubným obchodovaním so ženami vykonali ešte viac práce než doteraz.
<SPEAKER ID="457" NAME="Věra Flasarová" AFFILIATION="GUE/NGL">
(CS) Vážený pán komisár, dámy a páni, vítam správu, ktorú predložila pani Pérezová a Európska komisia. Štatistiky, ktoré ukazujú, že v posledných rokoch sa zvýšila zamestnanosť žien na úroveň 57,2 % vyznievajú dobre, ale, ako sa uvádza v správe, celý rad problémov pretrváva aj naďalej. Ženy stále zastávajú iba jednu tretinu vedúcich pozícií v súkromných spoločnostiach a v ostatných oblastiach vrátane politiky. Veľká časť nových pracovných miest nie je pokrytá pracovnými zmluvami na dobu neurčitú a z hľadiska budúcej perspektívy sú teda neisté. Ženy často dostávajú práve tieto druhy pracovných miest. Ženy sú stále považované za osoby, ktorých hlavnou zodpovednosťou je starostlivosť o rodinu a ich pracovný príjem predstavuje iba doplnok k rodinnému rozpočtu. Preto sú ženy za tú istú prácu a s tou istou kvalifikáciou stále horšie platené ako muži. Tieto stereotypy naďalej predstavujú jeden z nástrojov diskriminácie žien na pracovných trhoch. Za veľmi nedostatočnú považujem ochotu zamestnávateľov poskytovať ženám úľavy, ktoré by im pomohli pri starostlivosti o deti a tak uľahčili ich ďalší profesijný a kariérny rozvoj.
<SPEAKER ID="459" NAME="Mihaela Popa" AFFILIATION="PPE-DE">
(RO) Hovoríme o potrebe boja proti násiliu páchanému na ženách, podporení účasti žien na občianskych aktivitách a o hľadisku, ktoré patrí do pôsobnosti výboru pre kultúru o nerovnováhe vo vzdelaní žien a mužov.
<P>
Aj keď ženy dosahujú v oblasti vzdelávania lepšie výsledky než muži, na trhu práce stále existuje mzdová nerovnosť medzi mužmi a ženami. Ako členka Výboru pre kultúru a vzdelávanie som osobne predložila pozmeňujúci a doplňujúci návrh, ktorý v súvislosti s touto správou navrhol výbor CULT. Vzhľadom na vplyv, aký majú masovokomunikačné prostriedky na vnímanie a postoje verejnosti považujem za dôležité odstrániť z masmédií obrazy predstavujúce ženy v ponižujúcich situáciách.
<P>
Zabezpečenie rovnosti žien a mužov vo všetkých oblastiach politík Európskej únie je ešte stále aktuálnym problémom západnej spoločnosti.
<SPEAKER ID="461" NAME="Anna Záborská" AFFILIATION="PPE-DE">
(SK) Správa začína paragrafom, že rovnosť medzi ženami a mužmi je základným princípom Európskej únie. Princípom, ktorý platí viac ako päťdesiat rokov. V druhej časti však správa pokračuje štyridsiatimi šiestimi paragrafmi, v ktorých sú odporúčania, pozvania alebo žiadosti, aby bol tento princíp rešpektovaný. A to sú také základné odporúčania ako rovnaký prístup k fondom, k vzdelaniu, k zdravotnej starostlivosti alebo k odmeňovaniu. Je to žiadosť o boj proti násiliu voči ženám, žiadosť proti obchodovaniu so ženami a mnohé ďalšie.
<P>
Takéto správy sú určite dôležité a blahoželám pani spravodajkyni. Na druhej strane však hovoria o nedostatočnej aplikácii už prijatých dokumentov. Svedčia o nedostatočnej kontrole a sankciách. Svedčia však aj o neúprimnosti politikov, ktorí navonok deklarujú rovnosť medzi ženami a mužmi, ale v praxi ju nerešpektujú, a preto tie očakávania nie sú také, ako by sme chceli.
<SPEAKER ID="463" NAME="Czesław Adam Siekierski" AFFILIATION="PPE-DE">
(PL) Vážený pán predsedajúci, keď analyzujeme uznesenie o rovnosti žien a mužov je ťažké ho nepodporiť. Hovorím najmä o bodoch týkajúcich sa násilia páchaného na ženách a o potrebe vzdelávania od najútlejšieho veku o ich diskriminácii. Dobre si uvedomujeme, že najlepší spôsob, ako vykoreniť diskrimináciu a násilie páchané na ženách je správna výchova a vzdelanie.
<P>
Občania EÚ sú dosť neinformovaní o obchodovaní so ženami a väčšinou si neuvedomujú, že dnes existuje tento hrozný, krutý obchod, ktorý je v civilizovanom svete neprijateľný. Preto si myslím, že by sa mali prideliť významné zdroje na informačnú kampaň.
<P>
Treba však zdôrazniť, že napriek všetkým ťažkým problémom, o ktorých diskutujeme, sa v posledných rokoch uskutočnil významný pokrok v oblasti rovnosti žien a mužov a tento je viditeľný najmä vo vidieckych oblastiach.
<SPEAKER ID="465" NAME="Monica Maria Iacob-Ridzi" AFFILIATION="PPE-DE">
(RO) Vážený pán predsedajúci, rovnosť mužov a žien by mala byť základnou zásadou európskej spoločnosti.
<P>
Posledný prieskum Eurobarometra svedčí o skutočnosti, že ženy vo vidieckom prostredí sa nezúčastňujú na rozhodovaní v spoločenstvách, ktorých sú súčasťou, nemajú stabilné zamestnanie a väčšina z nich sa venuje iba domácim povinnostiam, tento podiel v niektorých oblastiach dosahuje 98 %. Napriek tomu viac ako 50 % žien chce mať prístup na európsky trh práce a získať kvalifikáciu, ktorá by im uľahčila zamestnať sa vo verejnej správe, poľnohospodárstve, sociálnej pomoci alebo vzdelávaní. Významné percento žien chce tiež využiť na začatie podnikania služby, ktoré sú dostupné na európskej úrovni.
<P>
Preto sa domnievam, že by sa mali podporovať iniciatívy žien z vidieckeho prostredia na aktívne zapojenie do spoločnosti, trvalé zlepšovanie a účasť na hospodárskom rozvoji regiónu, odkiaľ pochádzajú. Odstránenie diskriminácie si vyžaduje spoločné európske úsilie. Európsky sociálny fond a program Progress v partnerstve s miestnymi vládami a orgánmi by mali vyčleniť na podporu žien vo vidieckom prostredí väčšie finančné prostriedky.
<SPEAKER ID="467" NAME="Vladimír Špidla" LANGUAGE="CS">
Vážené dámy a páni, ďakujem za rozpravu. Vo všeobecnosti, keď sa pozeráme na vývoj, dá sa povedať, že došlo k významnému pokroku, je však jasné, vážené dámy a páni, že pred nami je ešte dlhá cesta. To je aj dôvod, prečo sa Komisia snaží rokovať komplexne s využitím všetkých nástrojov, ktoré máme k dispozícii. Spomenul som napríklad legislatívne návrhy, ktoré sú už pripravené a zámer sprísniť sankcie za obchodovanie s ľuďmi.
<P>
Chcem tiež povedať, že úsilie o dosiahnutie rovnosti sa samozrejme zakladá na hlbokých etických dôvodoch, a ak by sme nenašli žiadne dôvody založené na sociálnej rovnováhe, stabilite sociálnych systémov alebo hospodárstva, napriek tomu by bolo potrebné postupovať dôsledne. Chcem však konštatovať, že skutočná rovnosť príležitostí je najdôležitejšou prednosťou Európskej únie a žiadna spoločnosť, ktorá nedokáže dosiahnuť rovnosť príležitostí nemá v globálnej konkurencii dlhodobo žiadnu budúcnosť. Je to nielen spravodlivé a eticky nespochybniteľné, ale je to súčasne aj výhodné. Myslím si, že aj z tohto dôvodu je veľmi dôležité, aby sme pokročili a neuspokojili sa s vývojom, ktorý sa z niektorých hľadísk môže interpretovať ako pokrok, ale na druhej strane nachádzame veľmi veľa záležitostí, kde sú naše výsledky ešte skromné.
<SPEAKER ID="469" NAME="Iratxe García Pérez">
spravodajkyňa. - (ES) Vážený pán predsedajúci, vítam slová všetkých svojich kolegov, ktorí o tejto otázke hovorili , pretože sa domnievam, že nám to umožňuje stanoviť, že napriek odlišnému dôrazu a niektorým rozdielom máme všetci rovnaký cieľ.
<P>
Chcem tiež povedať pánovi komisárovi, že ma veľmi potešil jeho prejav a jeho príspevok počas tejto rozpravy. Každý z nás by sa pod jeho prejav plne podpísal. Preto chcem povedať, že som veľmi rada, doplnila by som však, že teraz je potrebná skutočná politická vôľa realizovať všetky iniciatívy, ktoré sú v súčasnosti na stole. Preto, ak bude naďalej zdôrazňovať dôležitosť tejto otázky a zotrvá v úsilí realizovať všetky iniciatívy, bude mať tento Parlament na svojej strane.
<P>
Chcem upozorniť len na jeden aspekt: dôležitosť úlohy mužov v boji za rovnosť mužov a žien.
<P>
Zapojenie mužov do tejto úlohy je dôležité. Domnievam sa, že skutočnosť, že dnes sa zúčastnili na tejto rozprave muži by mohla byť vyjadrením skutočnosti, že v boji za rovnosť musia po boku žien stáť aj muži.
<P>
Na záver spomeniem jednu z otázok nastolenú v tejto rozprave kolegom, ktorý povedal, že ženy už od 19. storočia hovoria tie isté staré veci. Chcela by som ho upozorniť, že ženy v mojej krajine v 19. storočí žiadali volebné právo: ženy nemohli ani voliť. Je tu preto jasný rozdiel.
<P>
Urobil sa veľký pokrok, taký veľký, že ho nemožno poprieť. Musíme poďakovať všetkým týmto ženám, všetkým organizáciám, ktoré pracovali v boji za rovnosť. To však nemôže znamenať, aby sme popierali to, čo je očividné: musíme prejsť ešte dlhú cestu, ešte máme pred sebou veľa práce. Keď vytrváme všetci, muži aj ženy, mali by sme dosiahnuť skutočnú rovnosť mužov a žien.
<SPEAKER ID="470" NAME="Predsedajúci">
Rozprava sa skončila.
<P>
Hlasovanie sa uskutoční zajtra o 11.30 hod.
<P>
Písomné vyhlásenia (článok 142)
<SPEAKER ID="774" NAME="Sylwester Chruszcz  " AFFILIATION="NI">
písomne. - (PL) Vážené dámy a páni, v tejto rozprave sme sa zmienili o mnohých témach. Chcem poukázať na otázku materskej a rodičovskej dovolenky. Európa je konfrontovaná s demografickým problémom, ktorý vyplynul nielen z hospodárskych problémov, ktoré postihli náš kontinent, ale tiež z toho, že sa mladým matkám neposkytuje náležitá podpora. Je nesmierne dôležité, aby sa žene, ktorej sa narodí dieťa poskytla podpora, ktorá jej a jej dieťaťu poskytne nevyhnutnú bezpečnosť a zabezpečí, aby sa jej nebránilo v návrate do profesijného a spoločenského života.
<P>
Matky musia byť chránené tak, aby sa v primeranom čase mohli vrátiť na svoje pracovné miesto a riadne sa starať o svoje rodiny a musíme klásť veľký dôraz na to, aby sme zabezpečili náležité rešpektovanie týchto opatrení v celej Európe.
<SPEAKER ID="773" NAME="Corina Creţu" AFFILIATION="PSE">
písomne. - (RO) Napriek tomu, že Rumunsko, pokiaľ ide o legislatívny rámec a počet vládnych iniciatív a programov na zníženie rodovej nerovnosti je jedným z dobrých žiakov Európskej únie, má nedostatky týkajúce sa dôležitých aspektov, ktoré zvýrazňujú a zachovávajú nerovnosť medzi ženami a mužmi.
<P>
Pokiaľ ide o prístup žien k manažérskym pozíciám, Rumunsko patrí medzi posledné krajiny v Európe. Z 331 poslancov je iba 37 žien, len niečo nad 11 % z celkového množstva. Percentuálny podiel žien v rumunskej miestnej správe je však ešte nižší. Švédsko má takmer rovnaký počet poslankýň a poslancov. V Rumunsku tiež pracuje takmer tretina žien na čiastočný úväzok, v porovnaní s iba 7,7 % mužov, za odmenu v priemere o 15 percent nižšiu, ako je odmena mužov.
<P>
Táto situácia úzko súvisí s pretrvávaním rodových stereotypov, v dôsledku ktorých majú na starosti väčšinu domácich povinností ženy. Žiaľ, rodová nerovnosť a s ňou súvisiace predsudky sú prítomné nielen v rodinnom, ale aj vo vzdelávacom prostredí Rumunov. Štúdie ukazujú, že školské aktivity v Rumunsku majú tendenciu vytvárať rodovo diferencované spôsoby myslenia a činnosti spoločensko-hospodárskej orientácie organizované učiteľským zborom.
<P>
Preto zdôrazňujem význam zaradenia otázok týkajúcich sa dôležitosti vzdelávania pri zmenšovaní rodovej nerovnosti do správy.
<SPEAKER ID="772" NAME="Véronique Mathieu  " AFFILIATION="PPE-DE">
písomne. - (FR) Rovnosť mužov a žien je základným princípom Európskej únie. Čísla v správe z roku 2008 ukazujú, že nerovnosť stále existuje. Skutočne, rozdiel v odmeňovaní žien a mužov je od roku 2003 na rovnakej úrovni 15 %.
<P>
Vzhľadom na túto situáciu sa domnievam, že musíme posilniť európske právne predpisy s cieľom znížiť rozdiel v odmeňovaní, napríklad prinútením zamestnávateľov, aby vykonávali mzdové a platové audity .
<P>
Dôležité je tiež pozrieť sa na osobitú situáciu žien žijúcich vo vidieckych oblastiach, ktoré sa na oficiálnom trhu práce nikdy neoznačujú ako pracujúce. Tieto ženy, ktoré vzhľadom na to, že pomáhajú svojim manželom na rodinnej farme, určite pracujú, sa stretávajú v súvislosti s prístupom k dôchodkom alebo sociálnemu zabezpečeniu s mnohými finančnými aj právnymi problémami, lebo nemajú jednoznačné pracovné postavenie. Podporím akékoľvek opatrenie, ktoré zlepší situáciu týchto žien.
<P>
A nakoniec, vítam navrhované opatrenia na zlepšenie prístupu žien k službám sexuálneho a reprodukčného zdravia. Takýto prístup je skutočne dôležitou podmienkou uplatňovania ich slobody.
<SPEAKER ID="771" NAME="Dumitru Oprea  " AFFILIATION="PPE-DE">
písomne. - (RO) Myslím si, že rodová diskriminácia pretrváva najmä v dôsledku starých spôsobov myslenia, ktoré v moderných spoločnostiach stále existujú: muž finančne podporuje rodinu a žena má sociálnu zodpovednosť. Tieto spôsoby myslenia je možné pozorovať vo všetkých krajinách, najmä však v znevýhodnených regiónoch. Tento jav by sa dal odstrániť náležitým vzdelaním.
<P>
V tejto súvislosti sa domnievam, že do úvahy by sme tiež mali brať skutočnosť, že vývoj súčasnej globálnej spoločnosti viedol k rastúcej účasti žien na aktívnom živote a ich postavenie v spoločnosti sa viditeľne zlepšilo. Napriek tomu môžu problémy vnikať na úrovni rodiny, najmä v súvislosti so starostlivosťou rodičov o deti a účasťou na ich výchove a vzdelávaní. Nedostatok času, nabitý pracovný program, vidina zahraničia viedli k zníženej kontrole detí rodičmi počas prázdnin a tiež v školských dňoch v čase od 14.00 do 18.00 hod.
<P>
Z tohto dôvodu je potrebné nájsť riešenia, aby sa odstránili obavy, čo dieťa robí, keď je rodič v práci, rozvinutím aktivít v rámci škôl alebo mimo nich, ktoré by riešili chýbajúci dozor rodičov.
<P>
Metóda mimoškolských aktivít by sa mala skutočne rozšíriť a stať sa projektom užitočným pre rodinu, spoločnosť, krajinu a Európu.
<SPEAKER ID="770" NAME="Rovana Plumb  " LANGUAGE="RO">
Chcela by som zablahoželať spravodajkyni a zdôrazniť dôležitosť obsahu tejto správy na dosiahnutie cieľov hospodárskeho rastu v kontexte lisabonskej stratégie.
<P>
Európska únia aj členské štáty by mali poskytnúť lepší vzor spoločnosti. Nerovnosť mužov a žien pretrváva napriek dosiahnutému pokroku, a preto musíme konať.
<P>
Chcela by som upozorniť na problém, s ktorým sa veľmi mnohé ženy stretávajú denne a v súvislosti s ktorým je iba veľmi málo odsúdených, totiž sexuálne obťažovanie.
<P>
Podľa národnej štúdie uskutočnenej v Rumunsku obeťami sexuálneho obťažovania boli v 90 % prípadov ženy a v mestskom prostredí riešila situáciu sexuálneho obťažovania 1 osoba z 9. Vo viac ako 55 % prípadov bol páchateľom nadriadený pracovník obete.
<P>
Myslím, že v tejto oblasti je potrebné prehodnotenie stratégií a činností, aby sa zvýšil životný a profesionálny štandard žien a členské štáty by mali urýchliť posilňovanie právnych predpisov Spoločenstva o rovnosti žien a mužov so zreteľom na trh práce vrátane právnych predpisov o sexuálnom obťažovaní.
<SPEAKER ID="769" NAME="Theodor Dumitru Stolojan" AFFILIATION="PPE-DE">
písomne. - (RO) Nastal čas vzdať sa stereotypov a konať rozhodne, aby sa ženám a mužom skutočne zabezpečili rovnaké príležitosti . Pokrok v zastúpení žien v európskej politike počas posledných desiatich rokov je nepopierateľný, ale stále nedostatočný. Na druhej strane, rozdiely v odmeňovaní zostali v posledných rokoch na relatívne rovnakej úrovni. Európske spoločnosti stále prispievajú k tomuto základnému vylúčeniu, a preto sú potrebné rozhodné a odvážnejšie rozhodnutia a oveľa účinnejšia mediálna kampaň.
<P>
Všeobecná účasť žien v rozhodovacom procese je v Rumunsku vystavená zjavným deformáciám a Rumunsko je prakticky jedinou krajinou, ktorá nemá na pozícii ministra ani jedinú ženu a ženy v Parlamente predstavujú iba 9 %. Povinnosťou rumunskej spoločnosti je bojovať proti spôsobom myslenia a rodovej diskriminácii vo všetkých jej každodenných podobách.
<P>
Dôverujem pozitívnym účinkom využívania volebných kvót na zastúpenie žien. Vzory osvedčených postupov môžeme nájsť v škandinávskych krajinách a nielen tam. Bez ohľadu na to, či sa rozhodneme pre volebný systém založený na pomernom zastúpení, ktorý zaručuje rodovú paritu kandidátov aj rovnakú viditeľnosť v médiách (Belgicko) alebo pre distribučné kvóty stanovené zákonom (Fínsko, Švédsko, Španielsko, Francúzsko), domnievam sa, že situácia žien v Rumunsku, ktoré požadujú tento typ účasti na politickom, hospodárskom a spoločenskom živote by sa mohla zlepšiť.
