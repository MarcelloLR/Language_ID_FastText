<CHAPTER ID="014">
Jednominútové vystúpenia k otázkam politického významu
<SPEAKER ID="041" NAME="Predseda">
Ďalším bodom programu sú jednominútové vystúpenia k otázkam politického významu (podľa článku 150 rokovacieho poriadku).
<SPEAKER ID="042" NAME="Georgios Papastamkos" AFFILIATION="PPE">
(EL) Vážený pán predseda, okrem tlaku finančných objemov je aj neistota v eurozóne...
<P>
(Predseda prerušil rečníka a požiadal o poriadok v Parlamente.)
<SPEAKER ID="043" NAME="Predseda">
Dámy a páni, prosím vás, ak sa to nedá urobiť potichu, nerozprávajte sa v rokovacej sále počas plenárneho zasadnutia. Kolegovia na oboch stranách Európskeho parlamentu a aj vy v strede, predsedovia politických skupín, vážený pán kolega z Luxemburska, prosím vás, sadnite si a prestaňte sa rozprávať. Kolegyne a kolegovia, toto je plenárne zasadnutie, preto sa, prosím, prestaňte rozprávať a umožnite nám predniesť naše jednominútové vystúpenia.
<SPEAKER ID="044" NAME="Georgios Papastamkos" AFFILIATION="PPE">
(EL) Vážený pán predseda, okrem tlaku finančných objemov je aj neistota v eurozóne dôsledkom častej politickej rétoriky európskych inštitúcií a politikov. Chybné európske hospodárske riadenie konalo podľa mňa príliš neskoro. Samozrejme, v Európe potrebujeme finančnú rovnováhu.
<P>
Zároveň teraz nastal čas na to, aby európska politická únia usmerňovala hospodársku úniu prostredníctvom stratégie ukončenia celosvetovej krízy a zaviedla účinnejší regulačný rámec na riadenie finančných trhov a ochranu eura pred špekulatívnymi tlakmi. Hovorím napríklad o potrebe revízie smernice o zneužívaní trhu. Z rovnakého dôvodu opakujem svoj návrh zriadiť európsky orgán na posudzovanie úverovej schopnosti.
<SPEAKER ID="045" NAME="Teresa Jiménez-Becerril Barrio" AFFILIATION="PPE">
(ES) Vážený pán predseda, dnes by som chcela v Parlamente využiť túto príležitosť, keďže som to nemohla urobiť 11. marca počas Európskeho dňa obetí terorizmu, aby som si uctila pamiatku týchto obetí a vyslovila zaslúžené uznanie tým, ktorí v mene slobody zaplatili najvyššiu cenu.
<P>
Naliehavo musíme začať pracovať na smernici na ochranu práv obetí terorizmu, ktoré sa vždy prehliadajú a ponižujú, keď ich neprávom posudzujú rovnako ako ich vrahov.
<P>
Je najvyšší čas, aby sme v rámci európskych inštitúcií uznali dôstojnosť obetí terorizmu a pomohli brániť ich právo na ochranu a spravodlivosť. Toto právo by malo byť už čoskoro začlenené do zákona, ktorý si ctí všetkých, ktorí to umožňujú. Prvý článok zákona by mal stanoviť, že podpora obetí terorizmu zahŕňa uznanie ich práva na spravodlivosť a žiadna vláda by na to nemala nikdy doplácať.
<P>
Vyzývam všetkých, ktorí môžu brániť obete, aby nikdy nezabudli na to, že skutočný mier je mierom zrodeným zo spravodlivosti a že tí z nás, ktorí veria v slobodu a demokraciu v Európe a kdekoľvek inde vo svete, by mali ochraňovať len tento mier.
<SPEAKER ID="046" NAME="Rosa Estaràs Ferragut" AFFILIATION="PPE">
(ES) Vážený pán predseda, uzatvorenie veľkej časti európskeho vzdušného priestoru v týždňoch, ktoré nasledovali po výbuchu islandskej sopky, má vážne následky na celé európske hospodárstvo. Týka sa to zrejme cestujúcich, leteckých spoločností a letísk v odvetví leteckej dopravy, platí to však aj pre odvetvie cestovného ruchu.
<P>
O tom som chcela s vami hovoriť. V Španielsku je to druhé najväčšie odvetvie priemyslu. Na ostrovoch, z ktorých pochádzam, je to hlavné odvetvie. Máme veľké obavy o vplyv sopečného mraku na odvetvie cestovného ruchu. Hovorí sa o denných stratách na úrovni 42 miliónov EUR. Toto zasadilo silnú ranu odvetviu cestovného ruchu, ktoré sa stále obáva možných budúcich následkov.
<P>
Pán Tajani, komisár pre priemysel a podnikanie, sa zaviazal, že preverí straty v tomto odvetví. Dnes chcem požiadať o urýchlený balík pomoci pre tieto letecké spoločnosti a iné spoločnosti v odvetví cestovného ruchu a o to, aby sme sa odvetviu cestovného ruchu venovali prioritne.
<SPEAKER ID="047" NAME="Henri Weber" AFFILIATION="S&amp;D">
(FR) Vážený pán predseda, Európska únia má mnohé nástroje, ktoré jej celosvetovo zaistia vedúce postavenie v oblasti výroby ekologických vozidiel, najmä elektromobilov.
<P>
Podporou vzájomnej spolupráce veľkých automobiliek na našom kontinente musí Komisia zaistiť, aby sa z tohto projektu stal hlavný európsky cieľ, a táto spolupráca by siahala od výskumu a vývoja až po marketing. Počínajúc mestskými oblasťami musí povzbudiť rozsiahle zavedenie dostupných a navzájom prepojených nabíjacích staníc v Európe. Musí vypracovať a presadiť spoločné pravidlá a normy - pokiaľ možno na medzinárodnej úrovni, určite však na európskej úrovni - a musí to urobiť bez meškania. Nakoniec musí podporiť členské štáty, aby postupne nahrádzali svoje vozidlá so spaľovacími motormi elektromobilmi.
<SPEAKER ID="048" NAME="Tanja Fajon" AFFILIATION="S&amp;D">
(SL) Dnes si pripomíname Medzinárodný deň boja proti homofóbii. Nechápem, že stále existuje množstvo ľudí, ktorí zatvárajú oči pred násilím založeným na sexuálnej orientácii a identite. Dôrazne to odsudzujem, rovnako ako odsudzujem každú formu násilia na rasovom či etnickom základe, na základe náboženského vyznania alebo viery, veku či zdravotného postihnutia.
<P>
Veľmi ma znepokojujú zavádzajúce, agresívne, dokonca až nenávistné vyjadrenia, s ktorými sa stále stretávame. Zas a znova som šokovaná slovnými aj fyzickými prejavmi násilia voči ľuďom rovnakej sexuálnej orientácie či zástupcom rôznych menšín.
<P>
Väčšina Európanov dnes vraví, že by sa burky mali zakázať. Hoci súhlasím, že by nikto nemal nútiť ženy, aby nosili taký odev, obávam sa, že zákaz nemusí mať zamýšľaný, ale presne opačný účinok: ženy, ktoré sú ochotné nosiť burku, pôjdu do väzenia. Nemôžeme dovoliť, aby náboženské spory podnietili diskrimináciu a násilie. Napokon, všetci sme ľudia, preto sa musíme dlho a sústredene venovať tomu, či skutočne nedokážeme prejaviť viac tolerancie tým, ktorí majú iný názor ako my, alebo to jednoducho nechceme.
<SPEAKER ID="049" NAME="Teresa Riera Madurell" AFFILIATION="S&amp;D">
(ES) Vážený pán predseda, dámy a páni, chcela by som upriamiť vašu pozornosť na iniciatívu Výzva 2030: program pre občanov v oblasti vedy a inovácií, ktorú prostredníctvom ministerstva vedy a inovácií začalo španielske predsedníctvo Rady.
<P>
Európska verejnosť môže navštíviť internetovú stránku www.reto2030.eu a vybrať si, ktoré z otázok v oblasti vedy a inovácií predložených štrnástimi európskymi osobnosťami by sa mali do roku 2030 vyriešiť. Výsledky budú do 26. mája zverejnené na internete a na informačnej tabuli v hale budovy Európskej rady v Bruseli. V ten deň budeme o výsledku informovať Radu pre konkurencieschopnosť.
<P>
Všetkých vás vyzývam, aby ste hlasovali za jednu z otázok a šírili informácie o tejto iniciatíve vo svojich krajinách, aby - ako by povedal Jean Monnet - nám náš osobný príspevok umožnil pokročiť k Európskej únii pre jednotlivcov, k Európskej únii pre verejnosť.
<SPEAKER ID="050" NAME="Filiz Hakaeva Hyusmenova" AFFILIATION="ALDE">
(BG) Vážený pán predseda, dámy a páni, demokracia si vyžaduje inštitúcie, ktorých úlohou je monitorovať nezávislosť občianskych práv od štátnych a straníckych orgánov. Požiadavky smerníc EÚ, ktoré sa týkajú regulačných orgánov, sú totožné, pokiaľ ide o úplnú nezávislosť a silné právomoci, nestrannosť a transparentnosť.
<P>
Bohužiaľ, v Bulharsku sa uskutočňujú zmeny niektorých overených úspechov nášho demokratického systému, ako napríklad rozšírenie funkčného obdobia nad päť rokov, možnosť opätovného zvolenia a rotačný systém výmeny zamestnancov -, všetkých opatrení, ktoré zaručujú nezávislosť. Zmeny sa uskutočňujú bez akejkoľvek analýzy či výhľadu do budúcnosti, čím sa vzďaľujeme osvedčeným európskym postupom.
<P>
Znižovanie výdavkov je jediným argumentom, ktorý sa využíva na oslabovanie inštitúcií bojujúcich proti diskriminácii, regulujúcich médiá a chrániacich hospodársku súťaž. Už teraz tu existuje sklon ku krokom, ktoré sa zameriavajú na finančné a audítorské inštitúcie.
<P>
Varujem pred tým Európsky parlament a Európsku komisiu, pretože dúfam, že to pomôže takéto zámery zmariť.
<SPEAKER ID="051" NAME="Luigi de Magistris" AFFILIATION="ALDE">
(IT) Vážený pán predseda, dámy a páni, chcel by som znova zdôrazniť dôležitosť písomného vyhlásenia o korupcii, ktorého návrh som predložil spolu so štyrmi ďalšími poslancami a ktoré polovica Európskeho parlamentu plus jeden poslanec schválili, aby zaviazali Radu a Komisiu k právnym predpisom, ktoré budú skutočne účinne bojovať proti korupcii.
<P>
Vrátil som sa z návštevy Grécka, kde som zastupoval Výbor pre kontrolu rozpočtu, a jedným z dôvodov gréckej štrukturálnej krízy je nepochybne plytvanie verejnými financiami, k čomu dochádza aj v Taliansku: ako sme sa nedávno presvedčili, Taliansko pohlcuje korupcia. Táto korupcia stojí najmä na nezákonnom spravovaní verejných financií a vzťahu medzi skupinou politikov a podnikateľov a na organizovanom zločine v administratíve.
<P>
Je dôležité, aby Európsky parlament vyvinul silný tlak, ktorý pocítia Komisia aj členské štáty - členské štáty, ktoré sa mu nepodriadia, by mali byť potrestané -, a aby sa posilnili európske inštitúcie zodpovedné za kontrolu korupcie a boj proti organizovanému zločinu.
<SPEAKER ID="052" NAME="Elisabeth Schroedter" AFFILIATION="Verts/ALE">
(DE) Vážený pán predseda, dámy a páni, dnes v Medzinárodný deň boja proti homofóbii by som vás všetkých chcela požiadať, aby ste si pripomenuli všetkých, ktorí sa v našich členských štátoch EÚ stali za ostatný rok na základe svojej sexuálnej orientácie obeťami násilia a osobných útokov, ako aj psychického a fyzického zneužívania.
<P>
Podľa Zmluvy o EÚ sa diskriminácia na základe sexuálnej orientácie zakazuje, tento zákaz sa však neuplatňuje v členských štátoch rovnako. V členských štátoch ako Litva sa orgány snažia zakázať pochod za rozmanitosť, čím navodzujú atmosféru homofóbie. V našej krajine, v Nemecku, sú snahy o nepotláčanie homofóbie na školách. Vážený pán predseda, musí sa zaistiť, aby sa ochrana pred diskrimináciou na základe sexuálnej orientácie dodržiavala ako jedno z ľudských práv.
<SPEAKER ID="053" NAME="Valdemar Tomaševski" AFFILIATION="ECR">
(LT) Spolu so zástupcami Lotyšska a Poľska som 24. februára doručil písomné vyhlásenie o rovnakom zaobchádzaní s poľnohospodármi v Európskej únii, ktoré upriamuje pozornosť na nerovnú podporu poľnohospodárov v členských štátoch EÚ. V niektorých členských štátoch sú dotácie sedemkrát vyššie ako minimum, v priemere je to štvornásobok, a mnohé nové členské štáty sú pod priemerom EÚ. Táto situácia je zlyhaním jednej z najdôležitejších zásad Spoločenstva - zásady solidarity. Vyzývam Radu, Komisiu a Parlament, aby vyrovnali priame platby alebo aspoň znížili nerovnosti a súčasne ukončili nerovné zaobchádzanie s poľnohospodármi členských štátov. Vyzývam našich kolegov poslancov Európskeho parlamentu, aby podporili spomínané písomné vyhlásenie číslo 11 o rovnakom zaobchádzaní s poľnohospodármi v Európskej únii.
<SPEAKER ID="054" NAME="Kyriacos Triantaphyllides" AFFILIATION="GUE/NGL">
(EL) Vážený pán predseda, rád by som upozornil na otázku chiropraxie. Je to nezávislé zdravotnícke povolanie, ktoré sa sústreďuje na diagnostiku, liečbu a prevenciu mechanických porúch oporno-pohybovej sústavy a ich vplyv na nervový systém a všeobecné zdravie prostredníctvom manuálnej terapie.
<P>
Hoci sa chiropraxia vyučuje v nezávislých harmonizovaných univerzitných kurzoch v celej Európskej únii, Európska únia ju jednotne ešte stále neuznala. Aby sme zaistili prístup k rovnakej starostlivosti a liečbe pacientov v rámci celej Európskej únie, vyzývam vás, aby ste podpísali písomné vyhlásenie, ktoré som vypracoval s pomocou a podporou ďalších poslancov, aby sme chiropraxiu uznali na úrovni Európskej únie.
<SPEAKER ID="055" NAME="John Bufton" AFFILIATION="EFD">
Vážený pán predseda, britskí daňoví poplatníci napokon prispejú asi 10 miliardami GBP na podporu eura - meny, ktorú dôrazne odmietame - v rámci príspevku Medzinárodného menového fondu vo výške 215 miliárd GBP. Táto suma sa zvýši o 8 miliárd GBP v prípade, že Grécko nedokáže splácať svoje dlhy, a o 5 miliárd GBP vo forme úverových záruk Lotyšsku a Maďarsku. Británia môže na posilnenie eura vynaložiť spolu až 23 miliárd GBP.
<P>
Ak by sa však situácia obrátila, viem si predstaviť, ako by si Komisia radostne mädlila ruky pri pohľade na slabnúcu libru a oslabený Londýn. Najnovšie obmedzujúce právne predpisy, ktoré sa týkajú hedžových fondov, sú toho jasným signálom. Odvolávanie sa na článok 122 Lisabonskej zmluvy je tou najvoľnejšou interpretáciou právnych predpisov, akej som bol svedkom, a podľa mňa naznačuje istý druh politického podvodu, ktorý dokazuje, že každý odsek každého článku každej zmluvy nie je hoden ani papiera, na ktorom je vytlačený.
<P>
Povedal by som, že ospravedlňovanie výnimočných situácií neberie do úvahy fiškálnu nezodpovednosť, ktorá tento zmätok spôsobila. Najnovší krok oberá Britániu o mimoriadne dôležité právo veta, keď umožňuje, aby o budúcom poskytnutí pomoci rozhodovala kvalifikovaná väčšina.
<P>
(Predseda prerušil rečníka.)
<SPEAKER ID="056" NAME="Andrew Henry William Brons" AFFILIATION="NI">
Vážený pán predseda, pre fungovanie právneho štátu je mimoriadne dôležité, aby inštitúcie dodržiavali svoje vlastné zákony a pravidlá. Článok 24 ods. 2 rokovacieho poriadku Parlamentu celkom jasne stanovuje, že nezávislí poslanci si spomedzi seba vyberú jedného poslanca, ktorý sa zúčastní Konferencie predsedov. Nehovorí o tom, že týchto delegátov vyberáme hlasovaním, no akú inú metódu máme použiť na spoločné rozhodnutia? Možno telepatické signály?
<P>
Administratíva vyhlásila, že delegátov nezávislých poslancov treba vyberať konsenzom. Nepokúsila sa však definovať, ako možno dosiahnuť konsenzus, a nepokúsila sa ani zabezpečiť, aby bol delegát poslancov vybratý touto metódou. Keď sme sa pokúsili vybrať delegáta voľbou, tieto pokusy boli vyhlásené za neplatné.
<P>
Ako na to všetko reaguje Parlament? Chystá sa zmeniť pravidlá tak, aby mohol takzvaných delegátov vyberať predseda Parlamentu a nie delegáti. Ako dlho ešte potrvá, kým nás predseda Parlamentu zbaví nášho práva hlasovať na plenárnom zasadnutí?
<SPEAKER ID="057" NAME="Predseda">
Chcel by som vám pripomenúť, že Výbor pre ústavné veci Európskeho parlamentu sa touto situáciou zaoberá a určite sa jej bude ďalej venovať.
<SPEAKER ID="058" NAME="Slavi Binev" AFFILIATION="NI">
(BG) Vážený pán predseda, dámy a páni, sopečný popol vo vzduchu nad Európou pozdržal konanie európskych inštitúcií. Zmaril najmä plenárne zasadnutie Európskeho parlamentu v Štrasburgu, keďže sa naň nedostavila takmer polovica poslancov Parlamentu.
<P>
Dopraviť sa do Štrasburgu je zrejme veľmi ťažké a za výnimočných okolností je to prakticky nemožné. V tejto súvislosti by som chcel položiť túto otázku: nejde o ďalší znak toho, že si Európsky parlament musí vybrať jediné sídlo, a to sídlo v Bruseli? Myslím si, že so mnou budete súhlasiť, že počas finančnej krízy by zriadenie jediného hlavného sídla Parlamentu ušetrilo milióny eur daňových poplatníkov. Kočovný cirkus, ako často označujú náš presun, ktorý sa odohráva raz mesačne, by sa stal minulosťou.
<SPEAKER ID="059" NAME="Eduard Kukan" AFFILIATION="PPE">
(SK) Ochrana osôb patriacich k národnostným menšinám je plným právom dôležitou súčasťou medzinárodného vývoja a vzťahov medzi štátmi. Diskutujeme o nej aj tu na pôde Európskeho parlamentu, zdôrazňujeme pritom európske hodnoty a povinnosti zo strany vlád na ich dodržiavanie.
<P>
Ja chcem v tejto súvislosti poukázať na politickú citlivosť tejto problematiky, lebo práve s ohľadom na ňu existujú široké možnosti jej zneužitia, osobitne vtedy, keď vlády pri presadzovaní týchto otázok konajú jednostranne, bez konzultácií s tými, ktorých sa to dotýka.
<P>
Za nežiaduce a neprijateľné považujem to, keď sa tieto otázky presadzujú necitlivo, so zámerom ovplyvňovať vnútropolitickú situáciu druhej krajiny, niekedy dokonca pred voľbami, lebo tomu sa v normálnej reči hovorí arogancia. Ak ste mi niektorí nerozumeli, hovoril som o súčasných problémoch v slovensko-maďarských vzťahoch.
<SPEAKER ID="060" NAME="Monica Luisa Macovei" AFFILIATION="PPE">
Vážený pán predseda, korupcia je dôležitou príčinou krízy, keďže vplyvné spoločnosti a vplyvní jednotlivci zneužívajú politiky, inštitúcie a finančné prostriedky vo svoj súkromný prospech. Problémy s korupciou postupom času nezmiznú: budú len sofistikovanejšie. Domáce opatrenia zatiaľ nie sú vo všetkých členských štátoch účinné. Túto skutočnosť by sme nemali ignorovať; mali by sme si ju uvedomiť. Dostali sme sa do bodu, keď Komisia a Rada musia v Únii a členských štátoch bezodkladne zriadiť dôsledný protikorupčný mechanizmus. Každý odklad poškodí záujmy európskych občanov.
<SPEAKER ID="061" NAME="Zoran Thaler" AFFILIATION="S&amp;D">
(SL) Slovinsko a Chorvátsko sú dve susediace krajiny, národy, ktoré po stáročia spolunažívali bez vážnych problémov. Inak tomu nie je ani dnes, keď väčšina Slovincov podporuje úsilie Chorvátska o čo možno najskoršie získanie členstva v Európskej únii. Po 18 rokoch rokovaní sa obom vládam podarilo v roku 2009 úspešne vyriešiť spor o hranicu, najmä nezhody v otázke severnej hranice Jadranského mora, ktoré Slovinsko oprávnene znepokojovali.
<P>
Medzinárodnú arbitrážnu dohodu, ktorá mala tento problém spravodlivo vyriešiť, podpísali v Štokholme v prítomnosti švédskeho predsedníctva. Proces ratifikácie dohody efektívne vstúpil do záverečnej fázy. V Slovinsku o tom ešte musíme hlasovať v referende naplánovanom na 6. júna tohto roku.
<P>
Vyzývam európske politické sily, najmä Európsku ľudovú stranu, aby sa zoznámili s kampaňou, ktorá sa v našej krajine koná tento mesiac, a prispeli k pozitívnemu výsledku, ktorý posilní dobré susedské vzťahy a prinesie nestabilnému Balkánu európsku budúcnosť.
<SPEAKER ID="062" NAME="Ramon Tremosa i Balcells" AFFILIATION="ALDE">
Vážený pán predseda, pred 10 dňami bola eurozóna veľmi blízko kolapsu, európsky záchranný balík však dal našej spoločnej budúcnosti príležitosť. Myslím si, že kríza súvisí skôr s hlboko zakorenenými problémami niektorých členských štátov eurozóny než so špekulantmi: členských štátov so zlou fiškálnou disciplínou, neúčinnými trhmi práce a obrovskými dlhmi v súkromnom sektore.
<P>
Na záchranu eurozóny musíme reformovať jej správu. Minulotýždňový správny návrh Európskej komisie obsahoval niekoľko dobrých myšlienok: napríklad oveľa väčší dôraz na fiškálnu politiku a jasnú koordináciu fiškálnych politík medzi členskými štátmi. Tieto návrhy by mali vziať do úvahy aj spoločný program štrukturálnych reforiem. Pán Zapatero si v Španielsku minulý týždeň zvolil program úsporných opatrení, aby sa mohol vyhnúť z pohľadu volieb riskantnejšej reforme trhu práce.
<P>
Napokon, neobávajte sa o hodnotu eura: pád spoločnej meny prospeje hospodárstvu eurozóny.
<SPEAKER ID="063" NAME="Marie-Christine Vergiat" AFFILIATION="GUE/NGL">
(FR) Vážený pán predseda, v Parlamente nás zaskočilo, keď sme sa dozvedeli o vytvorení pracovnej skupiny, ktorá má úlohu diskutovať o rozšírenom štatúte Tuniska.
<P>
Prečo nás to zaskočilo? Sme zaskočení, pretože neprejde deň bez toho, aby sa k nám nedostali správy z tejto krajiny, ktoré poukazujú na pribúdanie hrozieb a aktov zastrašovania všetkých žien a mužov, ktorí sa ešte stále odvážia kritizovať metódy tamojšieho režimu.
<P>
Bez toho, aby som sa vracala k najnovším výsledkom komunálnych volieb - 90 % hlasov získali ľudia blízki vládnej moci -, uvediem niekoľko príkladov. Šiesteho mája polícia zatkla a kruto zaobchádzala s novinárom Zouhairom Makhloufom, ktorý práve išiel na večeru s bývalým predsedom parížskej advokátskej komory. Novinára Fahema Boukadousa 18. mája nepochybne odsúdia na štyri roky väzenia. Aký zločin spáchal? Informoval o sociálnych nepokojoch v údolí Gafsa a o represiách, ktoré po nich nasledovali. Právnici Abderraouf Ayadi, Ayachi Hammami, Mohamed Abbou a Radhia Nasraouiová sú obeťami sústavného zastrašovania.
<P>
Internet sa čoraz viac cenzuruje. Ak smiem, pán predseda, uvediem len jeden príklad: môj blog teraz cenzurujú...
<P>
(Predseda prerušil rečníčku.)
<SPEAKER ID="064" NAME="Martin Ehrenhauser" AFFILIATION="NI">
(DE) Vážený pán predseda, v súčasnosti sa prakticky každá politická rozprava o hospodárskej a finančnej kríze týka toho, koľko miliárd eur potrebujeme, aby sme zapchali ďalšiu čiernu dieru. Vo všeobecnosti sa tieto rozpravy stále konajú, držiac sa pána Ackermanna a spol.
<P>
To, čo skutočne potrebujeme, je však základná rozprava o súčasnom menovom systéme. Konečne by sme mali rokovať o veciach, ako je napríklad spôsob, akým zbaviť náš systém nutnosti rastu. Ako môžeme kontrolovať úsilie bánk poskytovať úvery? Mali by sme zakázať úrok? Ako dosiahnuť rozdiel medzi hodnotou a peňažnou hodnotou? Finančné prostriedky by sme mali využívať na vytváranie hodnoty pre našu spoločnosť, nie na vytváranie peňažnej hodnoty! Skôr než nás predbehnú udalosti, mali by sme túto rozpravu využiť na to, aby sme sa pokúsili o vnútornú reformu menového systému. To však bude možné, len ak budeme mať dôsledné a predovšetkým nezávislé politiky.
<SPEAKER ID="065" NAME="Gerard Batten" AFFILIATION="EFD">
Vážený pán predseda, som si istý, že každý vie, že teraz máme v Spojenom kráľovstve novú vládu, ktorá je koalíciou liberálnych demokratov a konzervatívcov. V dohode uzavretej medzi Konzervatívnou stranou a Liberálno-demokratickou stranou sa píše: Súhlasíme, že už viac nebudeme presúvať zvrchovanosť či právomoci na ďalší parlament - inak povedané, na Európsku úniu. Samozrejme, každý, kto o tom aspoň niečo vie, chápe, že už nedôjde k žiadnym presunom zvrchovanosti, ktoré si vyžadujú referendum, pretože to všetko sa už stalo v rámci Lisabonskej zmluvy. Preto sa už nebude treba pýtať obyvateľov Británie ani žiadneho iného štátu Európskej únie, stane sa to tak či tak.
<P>
Ak však pán Cameron úprimne myslí to, čo hovorí, potom má vlastne jedinečnú príležitosť splniť svoj sľub, pretože, ako pred pár týždňami v tomto Parlamente zdôraznil môj kolega Trevor Coleman, prijatie nových poslancov do Európskeho parlamentu znamená, že Lisabonskú zmluvu bude treba opätovne ratifikovať všetkými členskými štátmi. V prípade Británie má teraz pán Cameron jedinečnú príležitosť zmluvu buď opätovne neratifikovať, alebo o nej nechať rozhodnúť v referende britských občanov. Dúfajme, že dodrží slovo a urobí to.
<SPEAKER ID="066" NAME="Ivo Vajgl" AFFILIATION="ALDE">
(SL) Minulú sobotu sa vo viedenskom zámku Belvedere uskutočnila oslava pri príležitosti 55. výročia podpisu Rakúskej štátnej zmluvy. Nepochybne je to dôležitý dátum v dejinách Rakúska, keďže prakticky priniesol vytvorenie rakúskej štátnosti a dôstojnosti.
<P>
Prostredníctvom svojho veľvyslanca slovinské ministerstvo zahraničných vecí pri tejto príležitosti informovalo rakúsku vládu alebo skôr upriamilo jej pozornosť na skutočnosť, že ešte stále treba zrealizovať ustanovenia Rakúskej štátnej zmluvy, ktoré sa týkajú slovinskej menšiny v Rakúsku. Dvojjazyčné označenia ciest v Korutánsku sú stále takpovediac tabuizovanou témou a vláda vo Viedni zas a znova ustúpila extrémistickým názorom korutánskych nacionalistov.
<P>
Zároveň, keď blahoželám Rakúšanom k tomuto výročiu, vyzývam ich, aby prijali priateľskejšiu politiku vo vzťahu k národnostným menšinám.
<SPEAKER ID="067" NAME="Sylvie Guillaume" AFFILIATION="S&amp;D">
(FR) Vážený pán predseda, dnešok, Medzinárodný deň boja proti homofóbii, musí byť pre nás príležitosťou zopakovať náš záväzok všeobecného dodržiavania ľudských práv na celom svete v čase, keď v mnohých krajinách stále existujú ustanovenia či postupy zahŕňajúce diskrimináciu na základe sexuálnej orientácie či rodovej identity.
<P>
Musíme tiež ešte dôraznejšie odsúdiť narastajúci počet fyzických útokov a opakovanie homofóbnych vyjadrení. S mlčaním sa už musí prestať. Súčasťou riešenia je výchova k tolerancii, pretože aj v našich európskych krajinách sa postoje ešte musia zmeniť. Nesmieme prehliadať otázku výchovy k tolerancii; práve naopak.
<P>
Napokon musíme využiť európsku diplomaciu, aby sme zaistili zrušenie právnych predpisov, ktoré stanovujú, že homosexualita je zločin, v krajinách, kde stále zostávajú v platnosti. Chcela by som využiť túto príležitosť a v tejto súvislosti sa obrátiť s výzvou na pani barónku Ashtonovú.
<SPEAKER ID="068" NAME="Andrey Kovatchev" AFFILIATION="PPE">
(BG) Vážený pán predseda, chcel by som vyjadriť svoj názor na poznámky niektorých našich kolegov zo Skupiny progresívnej aliancie socialistov a demokratov v Európskom parlamente a Skupiny Aliancie liberálov a demokratov za Európu, ktorí neopodstatnene zaútočili na bulharskú vládu.
<P>
Po prvý raz od začiatku post-komunistického prechodu Bulharsko prejavilo politickú vôľu bojovať proti korupcii a organizovanému zločinu nielen slovami, ale aj činmi. Konkrétne výsledky, ktoré v tejto súvislosti dosiahlo, oceňujú medzinárodní partneri Bulharska a aj občianska spoločnosť v rámci krajiny. Podpora premiéra a ministra vnútra sa pohybuje na úrovni 56 %, respektíve 60 %.
<P>
Otázkou však zostáva, prečo Bulharsko tak veľmi zaostáva a je na samom konci, pokiaľ ide o životnú úroveň v Európskej únii. Odpoveď na túto otázku treba stále hľadať v prospechárskych cieľoch komunistickej elity z konca 80. rokov. Počas 20 rokov obdobia prechodu sa jej podarilo využívať represívny systém štátnej bezpečnosti a jeho chápadlá v štátnom hospodárstve tohto obdobia, aby premenila svoju politickú moc aj na moc hospodársku a odovzdala ju svojim synom a vnukom, umiestnila aj svojich agentov na kľúčové ministerstvá, do bánk a do priemyselných odvetví v krajine.
<P>
Súčasná vláda bojuje proti neregulovanému záväznému vzťahu politiky a hospodárstva všetkými právnymi nástrojmi, ktoré jej umožňuje použiť európsky ústavný štát.
<P>
Svoje vystúpenie by som chcel jednoducho zakončiť výzvou našim kolegom zo skupiny S&D, aby sa poučili zo skúseností svojich nemeckých kolegov s nástupcami bývalej komunistickej strany v Nemeckej demokratickej republike. Bulharská socialistická strana (BSP) je priamym pokračovateľom Komunistickej strany Bulharska, rovnako ako ľavicová strana v Nemecku. Problémy pri zostavovaní vlády v spolkovom štáte Severné Porýnie - Vestfálsko zdôrazňujú, aká aktuálna je táto otázka v Európe ešte aj v tejto chvíli.
<SPEAKER ID="069" NAME="Cătălin Sorin Ivan" AFFILIATION="S&amp;D">
(RO) Minulý týždeň som bol na pracovnej návšteve na stretnutí so sezónnymi pracovníkmi v regióne Huelva v južnom Španielsku. Všimol som si tam niekoľko skvelých vecí, za ktoré si španielske orgány zaslúžia moje blahoželanie. Majú tam však aj množstvo problémov, ktoré sa týkajú zákonného a nezákonného prisťahovalectva, pracovných zmlúv, ktoré treba v budúcnosti uzatvárať v materinskom jazyku ľudí pracujúcich v zahraničí, nehovoriac o veľkom počte problémov súvisiacich s pracovnými a ubytovacími podmienkami. Domnievam sa, že smernica Európskej únie týkajúca sa systému sezónnych pracovníkov sa musí čo najskôr predložiť Parlamentu, aby sme mohli riešiť problémy čo najúčinnejšie, a tak čo najviac pomohli ľuďom.
<SPEAKER ID="070" NAME="Metin Kazak" AFFILIATION="ALDE">
(BG) Vážený pán predseda, vo štvrtok večer 14. mája mi v meste Kardžali na juhu Bulharska odovzdali 54 000 podpisov zozbieraných od občanov, ktorí chcú normálne pracovné podmienky a silnú miestnu samosprávu. Tieto podpisy pod petíciu zozbierali len za 10 dní v siedmich obciach regiónu Kardžali. Ľudia podporujú boj proti korupcii na všetkých úrovniach štátnej správy. Sú však proti metódam tvrdej ruky a krokom vykonaným na efekt, ktoré využíva vláda na odbremenenie súdov a úradu prokurátora od ich povinností, ako aj obmedzovanie miestnych orgánov a ich potláčanie.
<P>
Napríklad samotného starostu mesta Kardžali v minulom roku vyšetrovali 138-krát, 13-krát v súvislosti s rovnakým projektom. V 30 obciach pod vedením starostov z DPS (Hnutia za práva a slobody) sa za necelý rok vykonalo viac ako 700 kontrol, zatiaľ čo obce so starostami zo strany GERB (Občania za európsky rozvoj Bulharska) boli od týchto kontrol ušetrení. Okrem toho guvernér regiónu Kardžali dokonca ani neumožnil, aby nám petíciu odovzdali priamo v administratívnej budove, a boli sme nútení stretnúť sa na otvorenom priestranstve. Zaviazal som sa, že budem európske inštitúcie informovať o tomto občianskom proteste.
<SPEAKER ID="071" NAME="Predseda">
Vážený pán Kazak, pre našich tlmočníkov ste hovorili príliš rýchlo. Váš prejav nedokázali presne pretlmočiť.
<P>
Týmto uzatváram tento bod rokovania.
