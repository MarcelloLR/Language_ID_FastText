<CHAPTER ID="012-02">
2. Situácia v Thajsku
<SPEAKER ID="250" NAME="Predsedajúca">
Ďalším bodom programu je rozprava o šiestich návrhoch uznesení o Thajsku.
<SPEAKER ID="251" NAME="Marietje Schaake">
autorka. - Vážená pani predsedajúca, Thajsko prechádza násilnou krízou s demonštrantami hnutia tzv. červených košieľ na jednej strane a armádou a hnutím tzv. žltých košieľ na strane druhej. Približne 80 ľudí už prišlo o život a takmer 2 000 bolo zranených. Demokracia je ohrozená a krajina sa nachádza vo výnimočnom stave, ktorý vyhlásila vláda.
<P>
Výnimočný stav viedol k cenzúre. Mediálne zdroje ako televízia, rozhlas a internet boli zablokované. Zastavenie násilia je veľmi dôležité a nabádame všetky strany, aby pritom preukázali sebakontrolu. Pri úsilí o obnovenie pokoja by sa však výnimočný stav nemal zneužívať na obmedzenie základných práv a osobných slobôd. Cenzúra sa musí ukončiť a musí sa obnoviť sloboda médií a sloboda prejavu. Tieto hodnoty sú dôležité pre Európsky parlament v hodnotnom vzťahu s Thajskom.
<SPEAKER ID="252" NAME="Cristian Dan Preda" LANGUAGE="RO">
Ako sme všetci videli, pretože to bola hlavná téma správ, Thajsko od začiatku apríla prežíva atmosféru politického násilia, akú v poslednom desaťročí nezažilo. V prvom rade chcem vyjadriť svoju solidaritu s rodinami obetí násilia na uliciach. Myslím, že túto situáciu by som opísal ako tradičnú konfrontáciu medzi slobodou prejavu a združovania na jednej strane a nutnosťou, aby vláda udržala verejný poriadok, na strane druhej. Sled udalostí v ostatných dňoch a hodinách bol veľmi rýchly. Zdá sa, že do Bangkoku sa vrátil relatívny pokoj, aj keď minulú noc bolo hlavné mesto po zásahu vládnych síl v plameňoch.
<P>
Dúfajme, že novej špirále násilia sa dá zabrániť. Aby sme však zabezpečili, že sa tak stane, potrebujeme umiernenosť, pretože demokracia nemôže zvíťaziť násilím. Myslím si, že vláda bude musieť realizovať plán, ktorý predstavila 3. mája. Som tiež presvedčený, že vyšetrenie nedávnych udalostí a potrestanie vinníkov sú opatrenia potrebné na zabezpečenie zmierenia.
<SPEAKER ID="253" NAME="Véronique De Keyser" LANGUAGE="FR">
Vážená pani predsedajúca, demonštrácie hnutia tzv. červených košieľ boli krvavo potlačené. Bez toho, aby som chcela prilievať olej do ohňa, pretože naliehavý postup Európskeho parlamentu si od nás vyžaduje, aby sme upokojili krízu a hľadali riešenia a nie ďalej rozdúchavali hnev ľudí, chcem povedať iba toto. Po prvé, každý občan sa môže legitímne usilovať o slobodné a spravodlivé voľby. To je neodňateľné právo, ktoré musí byť zaručené všetkým thajským občanom. Túto možnosť navrhol v určitom okamihu premiér Vedžadživa, potom ju hnutie tzv. červených košieľ odmietlo. Teraz sa k tomu musíme vrátiť.
<P>
Po druhé, odmietam použitie ostrej munície proti protestujúcim a brutálnu represiu v nedávnych dňoch, ktoré si podľa oficiálnych zdrojov vyžiadali prinajmenšom 12 obetí vrátane talianskeho novinára a veľký počet zranených. Je čas zastaviť násilie, ktoré sa rozšírilo po celej krajine.
<P>
Neobhajujem pritom ani jednu, ani druhú stranu, vyzývam však thajskú vládu, aby uprednostnila riešenie na základe rokovaní, aby zabezpečila, že vyhlásený výnimočný stav neobmedzí individuálne slobody alebo slobodu prejavu, čo by iba zvýšilo napätie, a vyzývam ju osobitne, aby zvážila návrat k voľbám.
<P>
Súčasné turbulencie predstavujú riziko rozdelenia krajiny. Na severovýchode, ktorý je vidieckou oblasťou s laoskou kultúrou, by bola takmer vzbúrenecká opozícia proti centrálnej oblasti, Bangkoku a juhu, ktoré sú baštami demokracie. To by mohlo viesť k objaveniu sa kvázi teroristických hnutí útočiacich na ciele, ktoré možno nazvať byrokraciou a elitou, čo sú bašty moci.
<P>
Je absolútne nevyhnutné vrátiť sa k voľbám, rokovaniam a ukončiť násilie, pri súčasnom zachovaní slobôd. Sú to, samozrejme, veľmi jednoduché slová a možno trocha naivné vzhľadom na súčasné násilie. Toto parlamentné uznesenie je zámerne zdržanlivé, aby zabránilo akejkoľvek explózii násilia v Thajsku a ponechalo priestor pre dialóg, neznamená to však, že by sme mali prestať so všetkými výzvami na demokraciu.
<SPEAKER ID="254" NAME="Barbara Lochbihler" LANGUAGE="DE">
Vážená pani predsedajúca, obrazy hnevu, násilia a skazy v Bangkoku sú v našich mysliach stále čerstvé. Aj keď veľmi napätá situácia v thajskom hlavnom meste dnes už nepriťahuje takú pozornosť, v žiadnom prípade nie je zažehnané riziko ďalších násilných zrážok. Násilný konflikt medzi hnutím tzv. červených košieľ a vládou, ktorú podporuje armáda, si už vyžiadal viac ako 70 obetí a takmer 2 000 zranených. Vláda oznámila, že preskúma tieto úmrtia a že do tohto vyšetrovania sa musia zahrnúť aj úmrtia, ku ktorým došlo v uplynulých dňoch.
<P>
Aby sa našlo schodné politické riešenie, je dôležité uvažovať o základných príčinách týchto opakovaných protestov a zrážok. Časť obyvateľov Thajska je veľmi znevýhodnená a sociálne vylúčená. Títo obyvatelia veľmi kritizujú nespravodlivé zaobchádzanie a chýbajúce práva. Bojujú proti svojej pomerne nízkej životnej úrovni. Medzi ďalšie faktory patrí zjavná a veľmi rozšírená korupcia v politickom vedení, ale tiež medzi ľuďmi, ktorí majú zodpovedné funkcie v rámci občianskej spoločnosti. Ak sa má nájsť trvalé riešenie, nestačí ukončiť násilnosti, ale musia sa pomenovať a vyriešiť tieto štrukturálne problémy.
<P>
Vyzývame všetky strany zapojené do konfliktu, aby zohrávali vážnu a konštruktívnu úlohu pri hľadaní riešenia tejto vážnej krízy. Obidve strany však pritom musia používať iba mierové a demokratické prostriedky, a v tom potrebujú podporu EÚ.
<SPEAKER ID="255" NAME="Marie-Christine Vergiat" LANGUAGE="FR">
Vážená pani predsedajúca, už je to niekoľko týždňov, čo populárne hnutie tzv. červených košieľ demonštruje v Bangkoku a požaduje rešpektovanie demokracie. Pripomeňme si, že aj keď je prezident pri moci len od decembra 2008, napriek tomu je súčasná vláda výsledkom vojenského prevratu, ku ktorému došlo v septembri 2006.
<P>
Čo požadovalo hnutie tzv. červených košieľ? Odstúpenie premiéra, rozpustenie parlamentu, predčasné voľby - skrátka demokraciu. Premiér oznámil 4. mája 2010 plán na zmierenie založený na tých slávnych predčasných voľbách, ale rokovania ukončilo zavraždenie veliteľa hnutia tzv. červených košieľ generála Khattiju, ku ktorému došlo 13. mája.
<P>
V tomto kontexte sme pripravili uznesenie, ktoré tu dnes pred sebou máme. Včera zasiahla armáda a zabila niekoľko ľudí vrátane talianskeho novinára. Pre nás je dôležité, aby uznesenie, o ktorom budeme dnes hlasovať, bralo tieto udalosti do úvahy, predovšetkým vzhľadom na to, že hlavní predstavitelia hnutia tzv. červených košieľ ihneď kapitulovali a vyzvali obyvateľov na zachovanie pokoja.
<P>
V skutočnosti sa spochybňuje otázka následníctva kráľa. Kráľ prekvapivo zostal mlčať. Musíme vyslať správu, že demokraciu nemožno vynútiť silou a že je neprijateľné potláčať demonštrácie nasadením armády s rozkazom strieľať bez výstrahy. Uznesenie dokonca ani neodsudzuje násilie. Nebudeme zaň hlasovať. Thajskí občania majú právo na demokraciu a musí sa urobiť všetko, aby sa zabránilo ďalšiemu vojenskému prevratu.
<SPEAKER ID="256" NAME="Adam Bielan" LANGUAGE="PL">
Thajsko - krajina, ktorá bola ešte prednedávnom považovaná za baštu demokracie a stability v juhovýchodnej Ázii - prednedávnom prežilo svoje najdramatickejšie udalosti za takmer polstoročie.
<P>
Boje pokračujú v konflikte medzi priaznivcami bývalého premiéra Thaksina Šinawatru, známymi ako tzv. červené košele, a vládou a armádou. O život prišlo viac ako 60 ľudí vrátane cudzích štátnych príslušníkov a medzi nimi občanov krajín EÚ, takmer 2 000 ľudí bolo zranených a hlavné mesto Bangkok utrpelo rozsiahle škody.
<P>
Rodiny obetí si, samozrejme, zaslúžia vyjadrenia úprimnej sústrasti, kondolencie a solidarity, musíme si však tiež uvedomiť, že thajský národ je dnes veľmi rozdelený. Ľudské práva ako sloboda zhromažďovania a sloboda prejavu sú výrazne obmedzené a konflikt sa bude dať veľmi ťažko vyriešiť mierovými a politickými prostriedkami.
<P>
Preto je potrebný tlak - medzinárodný tlak vrátane tlaku Európskej únie - na obidvoch stranách konfliktu, aby obnovili rozhovory a pokúsili sa vyriešiť svoj spor politickými prostriedkami a nie násilím.
<SPEAKER ID="257" NAME="Thomas Mann" LANGUAGE="DE">
Vážená pani predsedajúca, v pouličných bojoch, ktoré pripomínali občiansku vojnu, prišlo len od minulého týždňa o život 75 ľudí a viac ako 1 800 bolo zranených. Po tvrdom vojenskom zásahu sa vedúci predstavitelia demonštrantov vzdali. Situácia v Bangkoku sa však naďalej vyhrocuje. Včera a dnes som prevzal telefonické hovory o tejto situácii. Až doteraz neboli niektoré oblasti hlavného mesta postihnuté konfliktom, to sa však zmenilo. Chaotická je aj situácia na severovýchode. Dramatické obrazy tlmočia jednu jasnú správu. Bez ohľadu na to, či ľudia nosia červené, čierne, žlté alebo zelené košele, musia zastaviť násilie a nepripustiť, aby sa táto situácia ďalej stupňovala.
<P>
Pozícia Poslaneckého klubu Európskej ľudovej strany (kresťanských demokratov) je jasná. Jedinou alternatívou sú vecné diskusie. Všetky incidenty musí preskúmať nezávislá komisia. Veľmi vítame plán na preloženie parlamentných volieb na skorší termín. Pán Tajani, EÚ musí zohrávať aktívnu úlohu a vystupovať ako sprostredkovateľ. Máme diplomatické prostriedky na zastavenie špirály násilia a začatie procesu konštruktívneho dialógu. Pán Tajani, musíme konať, pretože Thajsko sa otriasa vo svojich základoch.
<SPEAKER ID="258" NAME="Corina Creţu" LANGUAGE="RO">
Tiež chcem vyjadriť svoju solidaritu s thajskými rodinami smútiacimi v dôsledku násilných zrážok v Bangkoku. Situácia je o to alarmujúcejšia, že neexistujú žiadne reálne vyhliadky na vyriešenie vnútorného konfliktu. Represálie na uliciach hlavného mesta Thajska, ktoré po sebe zanechali desiatky mŕtvych a stovky zranených, nemôžu byť v žiadnom prípade akceptované ako prostriedok na riešenie existujúcich problémov.
<P>
Brutálne použitie sily a zavedenie cenzúry, ktorá zakazuje vysielať televíznym kanálom čokoľvek iné než programy schválené vládou, sú porušeniami základných ľudských práv. V skutočnosti je povinnosťou Európskej únie a celého civilizovaného sveta odsúdiť použitie ozbrojených síl proti civilistom a požiadať o prepustenie nezákonne zadržiavaných, ako aj o čo najnestrannejšie vyšetrenie úmrtí, ku ktorým došlo. Straty na ľudských životoch slúžia iba na zatvrdenie neoblomnosti opozície a podnecujú násilie, ktoré sa rozšírilo aj na severovýchod krajiny.
<P>
Hrozí riziko, že tieto pouličné zrážky sa zvrhnú na občiansku vojnu. Myslím si, že medzinárodné organizácie, predovšetkým OSN, musia čo najskôr zasiahnuť, aby zabránili ešte vážnejšiemu zhoršeniu situácie a sprostredkovali začiatok nevyhnutného dialógu medzi orgánmi a opozíciou ako jedinej demokratickej možnosti na mierové vyriešenie súčasnej krízy.
<SPEAKER ID="259" NAME="Joe Higgins">
v mene skupiny GUE/NGL. - Vážená pani predsedajúca, odsudzujem brutálne represie thajskej vlády a štátu proti protestujúcim v Bangkoku a inde v Thajsku. Napriek propagande, že to boli v podstate teroristi, v skutočnosti to boli zbedačení poľnohospodári zo severu a z okolia Bangkoku, časti mestskej robotníckej triedy a ich rodiny, ktorí svoj protest vnímali ako boj proti obrovskej chudobe a utrpeniu, ktoré ich sužujú.
<P>
Žiaľ, títo utláčaní ľudia hľadajú riešenie u miliardára a bývalého premiéra Thaksina Šinawatru. Napriek niektorým populistickým opatreniam proti chudobe, keď bol vo vláde, pán Thaksin zastupuje kapitalistickú elitu a klame ľud. Na druhej strane je tu súčasný premiér Abhisit a jeho strana, ktorí zastupujú iné časti elity.
<P>
Myslím si, že chudobné vidiecke masy a mestská robotnícka trieda v Thajsku naliehavo potrebujú svoju vlastnú nezávislú organizáciu, ktorá by bojovala za ich práva, a dúfam, že ďalšia mobilizácia v Thajsku by mohla byť jednotným bojom robotníkov, chudobných poľnohospodárov, študentov a mládeže zameraným na zvrhnutie celej skorumpovanej elity a odovzdanie veľkého bohatstva Thajska do verejného vlastníctva a demokratickej kontroly v socialistickom Thajsku, transformujúcom životy svojich občanov a bojujúcom tiež za práva všetkých menšín.
<SPEAKER ID="260" NAME="Monica Luisa Macovei" AFFILIATION="PPE">
Vážená paní predsedajúca, odsudzujem použitie ostrej munície proti protestujúcim v Thajsku: tisíce ľudí zomreli, stovky ďalších utrpeli zranenia. Ako oznámila organizácia Amnesty International, očití svedkovia hovoria a videozáznamy jasne dokazujú, že vojsko strieľa ostrou muníciou do neozbrojených ľudí, ktorí nepredstavujú žiadne ohrozenie pre vojakov ani pre iných. Medzi mŕtvymi sú lekári a deti.
<P>
Thajskí vojaci musia zastaviť paľbu, násilie proti protestujúcim nemôže viesť a nebude viesť k demokratickému riešeniu. Vláda si musí uvedomiť, že rozprášenie protestujúcich môže nateraz vyprázdniť ulice, ale nevyrieši problém, ktorý priviedol ľudí do ulíc, a ľudský život má prednosť pred všetkým ostatným, preto zastavte paľbu.
<SPEAKER ID="261" NAME="Miroslav Mikolášik" AFFILIATION="PPE">
(SK) Demonštrácie v Thajsku, žiaľ, pretrvávajú už niekoľko týždňov. Násilím trpí civilné obyvateľstvo, ktoré je priamou obeťou krvavých zrážok medzi ozbrojenými protivládnymi demonštrantami a štátnymi zložkami. Chcel by som preto vyjadriť sústrasť rodinám postihnutých stratou ich príslušníka.
<P>
Za aktuálnu prioritu v tejto vypätej situácii považujem, aby sa obe strany zriekli fyzického násilia a zabránili ďalším stratám na životoch. A pripájam sa k výzve za okamžité ukončenie prebiehajúceho násilia a na otvorenie konštruktívneho dialógu za účelom urovnania konfliktu mierovým a demokratickým spôsobom. Zároveň apelujem na thajskú vládu, aby sa neuchýlila počas vyhláseného stavu pohotovosti k neoprávneným a neodôvodneným zásahom do ľudských práv.
<SPEAKER ID="262" NAME="Jaroslav Paška" AFFILIATION="EFD">
(SK) Politický konflikt v Thajsku nám veľmi rýchlo prerástol do vážnych občianskych nepokojov, ktorých výsledkom je po zákroku represívnych orgánov smrť mnohých protestujúcich. Je odsúdeniahodné, ak štátna moc používa proti občanom svojej krajiny hrubú silu a nekontrolovanú represiu.
<P>
Preto, vážená predsedníčka, vážený komisár, je potrebné, aby Európska únia využila svoj politický vplyv na strany zainteresované v konflikte a apelovala na pokojné riešenie politického konfliktu tak, aby občania Thajska nedoplácali na politické spory lídrov jednotlivých skupín. Najmä thajská vláda musí byť zodpovedná za pokojné a mierové riešenie tohto konfliktu.
<SPEAKER ID="263" NAME="Sergio Paolo Francesco Silvestris" AFFILIATION="PPE">
(IT) Vážená pani predsedajúca, pán komisár, dámy a páni, zastavenie paľby a ukončene cenzúry: myslím si, že o dosiahnutie tohto dvojitého opatrenia sa musí Komisia usilovať s najväčšou rozhodnosťou, ale tiež s najväčšou súdržnosťou s tými hodnotami, ktoré tento Parlament považuje za neodňateľné.
<P>
V atmosfére občianskej vojny, ktorá prevláda v Thajsku, si návrat k demokracii prostredníctvom slobodných volieb - o ktorých sa spočiatku diskutovalo, spočiatku dúfalo, ale teraz vznikajú v súvislosti s nimi isté pochybnosti - vyžaduje rozhodujúci krok, konkrétne povedomie, že medzinárodné spoločenstvo podporuje thajských občanov a návrat krajiny k plnej demokracii.
<P>
Aby sa umožnilo zapojenie medzinárodného spoločenstva v tejto etape, rozhodujúcim faktorom sú informácie. To je dôvod, prečo výnimočný stav nesmie byť formou skrytej cenzúry. Internet, noviny a médiá musia mať možnosť informovať medzinárodné spoločenstvo o udalostiach v Thajsku, aby medzinárodné spoločenstvo mohlo teraz v čase návratu k demokracii poskytovať podporu na základe maximálnej informovanosti o faktoch.
<SPEAKER ID="264" NAME="Antonio Tajani" LANGUAGE="FR">
Vážená pani predsedajúca, vážené poslankyne, vážení poslanci, Thajsko prechádza tragickou etapou svojej politickej histórie. Krajina známa svojou hospodárskou a sociálnou dynamikou je v súčasnosti postihnutá hlbokou krízou, ktorá by mohla ohroziť stabilitu, ak sa nenájde riešenie súčasného konfliktu.
<P>
Táto kríza skutočne zasahuje samotnú podstatu krajiny: zdá sa, že veľká časť obyvateľstva stratila dôveru v inštitúcie, ktoré jej vládnu. Vláda sa zase snaží realizovať riešenia, ktoré si súčasné okolnosti vyžadujú. Z toho vznikla politická krehkosť vedúca k násilným konfrontáciám a aktom agresie, ktoré majú priamy vplyv na ľudské práva a základné práva. Pretrváva neistota v súvislosti s budúcnosťou krajiny. Európska únia odsudzuje skutočnosť, že za takýchto okolností ľudia prišli o životy, ako napríklad taliansky novinár Fabio Polenghi, ktorý bol zabitý včera ráno počas zrážok medzi demonštrantami a vojakmi. Žiadna politická alebo ideologická kríza nemôže ospravedlniť túto skutočnosť ani ozbrojenú konfrontáciu.
<P>
Vysoká predstaviteľka Únie pre zahraničné veci a bezpečnostnú politiku už pri dvoch príležitostiach upozornila bojujúce strany, aby prejavili zdržanlivosť. Keď ide o základné práva a o právo na slobodu prejavu, ani výnimočný stav nesmie vyústiť do nadmerných opatrení. Tieto práva sú ohrozené neprimeraným použitím sily.
<P>
Rozhodujúce je obnovenie rokovaní, aby sa zabránilo ďalšiemu zhoršovaniu situácie. Komisia vzala na vedomie program, ktorý predstavil premiér Abhisit Vedžadživa. Thajsko sa nedostane zo súčasnej krízy, pokiaľ nebude riešiť svoje hlavné štrukturálne problémy. Je veľmi dôležité, aby všetky strany podieľajúce sa na vládnutí v krajine uznali oprávnené požiadavky znevýhodnených spoločenských skupín. Je to nevyhnutný krok na ceste k národnému zmiereniu. Preto je nevyhnutné, aby Thajsko dosiahlo konsenzus so všetkými stranami v tom, ako sa priblížiť k vnímavejšej spoločnosti.
<P>
Európska únia ako partner Thajska je pripravená, v rámci svojich možností, počas tohto zložitého procesu podporiť túto krajinu.
<SPEAKER ID="265" NAME="Predsedajúca">
Rozprava sa skončila.
<P>
Hlasovanie sa uskutoční v krátkom čase.
<P>
Písomné vyhlásenia (článok 149)
<SPEAKER ID="266" NAME="Bruno Gollnisch  " LANGUAGE="FR">
Thajsko prechádza veľmi vážnym obdobím svojej histórie. Z krajiny úsmevov sa stala krajina sĺz, krvi a zajtra sa možno stane krajinou občianskej vojny medzi vládnymi silami a hnutím tzv. červených košieľ. Ako veci dospeli do bodu, keď sa demonštrácie vyzývajúce na demokratické voľby skončili desiatkami mŕtvych a tisícami zranených, politickou vraždou vodcu opozície, scénami mestskej partizánskej vojny, začiatkom vzbury v niekoľkých provinciách a vyhlásením výnimočného stavu a zákazu vychádzania? Kráľ je v tejto krajine vysoko uznávanou osobnosťou, nezdá sa však, že by dokázal znížiť napätie. Pretrvávajúca neistota o jeho nástupcovi naznačuje, že táto nestabilita bude pokračovať. Násilie sa musí zastaviť. Súčasná vláda určite vzišla z volieb, ale z volieb, ktoré sa konali po vojenskom prevrate a po rozpustení opozičných strán. Táto nespravodlivosť musí skončiť. Riešenie spočíva iba v rýchlom zorganizovaní všeobecných volieb po obnovení politickej slobody všetkých zúčastnených strán, aby sa zabezpečilo, že voľby budú demokratické. EÚ musí využiť svoje dobré hospodárske a politické vzťahy s Thajskom s cieľom dosiahnuť toto riešenie.
