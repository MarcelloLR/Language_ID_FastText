<CHAPTER ID="011-01">
1. Zatknutie čínskeho disidenta Chu Ťiu (rozprava) 
<SPEAKER ID="162" NAME="Predsedajúca">
- Ďalším bodom programu je rozprava o piatich návrhoch uznesení o zatknutí čínskeho disidenta Chu Ťiu..
<SPEAKER ID="163" NAME="Milan Horáček">
autor. - (DE) Pani predsedajúca, naša skupina nominovala Chu Ťiu a jeho manželku, Ceng Ťin-jen, na Sacharovovu cenu. Pretože manželia sú v domácom väzení, použili webovú kameru, aby sa mohli zúčastniť verejného vypočutia Európskeho parlamentu o ľudských právach v Číne. Obnovené väzenie pána Chu Ťiu poukazuje na to, pred čím sám varoval. Chce Čína týmto činom ukázať svoje pohŕdanie voči Európskemu parlamentu?
<P>
Ľudské práva musia byť jednoznačne zakotvené vo všetkých existujúcich vzťahoch medzi EÚ a Čínou. Aj my musíme konať súdržným a dôsledným spôsobom. Naše hodnoty by sme nemali jednoducho obetovať na oltár dobrých hospodárskych vzťahov.
<P>
Preto vyzývame Radu a Komisiu, aby sa nielen zastali pána Chu Ťiu, ale zároveň využili budúci samit EÚ a Číny na presadenie záväzkov Číny v oblasti ľudských práv.
<P>
Čína musí zastaviť systematické zastrašovanie aktivistov v oblasti ľudských práv. Ak nezmení svoje správanie, budeme musieť opätovne otvoriť otázku našej účasti na olympijských hrách. Navyše Rusko, ďalšia krajina, ktorá má zlú povesť v oblasti ochrany ľudských práv, by malo byť usporiadateľom ďalších zimných olympijských hier.
<P>
(potlesk)
<SPEAKER ID="164" NAME="Erik Meijer" LANGUAGE="NL">
Pani predsedajúca, problém ľudských práv v Číne sa opakovane objavuje v týchto naliehavých rozpravách a je to vždy z dobrého dôvodu. Ekonomický rast Číny a jej silnejúca medzinárodná pozícia stále nepriniesli skutočný pokrok v otázkach rešpektovania občianskych slobôd, zneužívania moci úradmi a nezávislosti súdnictva.
<P>
V Číne sa stále udeľujú tvrdé tresty vrátane častého trestu smrti. Nie je to jediná krajina, ktorá odsudzuje ľudí na smrť a popravuje ich, ale v tejto veci je šampiónom. Jediný pokrok, ktorý sme zaznamenali je, že sa dáva väčší pozor na to, aby bola páchateľova vina dokázaná predtým, než je rozsudok smrti vykonaný. Menej často tak dochádza k popravám ľudí, u ktorých sa neskôr preukáže nevina.
<P>
Medzitým sa vytratil medzinárodný záujem o tri veľké čínske drámy. Krvavý kúpeľ na námestí Tchien-an-men, prenasledovanie prívržencov hnutia Falung Gong a snahy o zmenu zloženia obyvateľstva v Tibete a východnom Turkestane sú čoraz menej v pozornosti svetovej verenosti.
<P>
Všetka pozornosť sa venuje hospodárskemu rastu, príležitostiam pre vývoz tovaru do Číny, možnostiam lacného dovozu z Číny, rastúcej úlohe Číny v Afrike a nadchádzajúcim olympijským hrám v Číne. Za týchto okolností sa stráca tlak na zlepšenie situácie v oblasti ľudských práv v Číne. Olympijské hry sa stali zámienkou pre búranie rezidenčných štvrtí a vytláčanie ich obyvateľov. Čínski veľvyslanci tvrdia, že zahraničná kritika týchto krokov uráža ich národnú hrdosť.
<P>
Nadchádzajúce olympijské hry mohli byť príležitosťou na zlepšenie situácie. V tejto chvíli to však vyzerá, že budú využité len na rozvoj turizmu a vybudovanie veľkých verejných stavieb, nie však na posilnenie dodržiavania ľudských práv. V Holandsku sa medzitým začali diskusie o možnosti bojkotovania olympijských hier.
<P>
Uznesenie o jednom zatknutom aktivistovi pre ľudské práva, pánovi Chu Ťiovi, je potrebné, ale nie je postačujúce. Najdôležitejšou vecou je, aby vzťahy medzi Európou a Čínou neboli založené na sebeckých hospodárskych záujmoch, ale na našom záujme o ľudské práva v Číne.
<SPEAKER ID="165" NAME="Marcin Libicki">
autor. - (PL) Súhlasím s pánom Meijerom, ktorý práve povedal, že by sme mali olympijské hry bojkotovať kvôli prenasledovaniu čínskych občanov v Číne. Nejde však len o čínskych občanov, ktorí sú v tejto krajine trvalo prenasledovaní. O prenasledovaní Tibeťanov a iných národnostných menšín sa v tejto snemovni často hovorilo. Dnes sa vyjadrujeme k nelegálnemu zatknutiu a prenasledovaniu aktivistu, ktorý bojuje za slobodu v Čine, konkrétne o politikovi Chu Ťiovi. Jeho žena a rodina zdieľajú jeho osud.
<P>
Dámy a páni, spomínam si na olympijské hry v Sovietskom zväze, ktoré sme bojkotovali pred niekoľkými desiatkami rokov. Tento čin prispel k pádu komunistického režimu. Nemôžme si nechať zastrieť zrak čínskym hospodárskym úspechom. Za tento úspech patrí Číne uznanie, ale nemôžeme ignorovať prenasledovanie a porušovanie základných práv toľkých ľudí. Ako som uviedol, tieto problémy sa netýkajú len Číňanov, ale aj obyvateľov oblastí, ktoré dnes patria Číne. Koniec koncov, Tibet, ako sme o tom v tejto snemovni opakovane hovorili, nie je Čína. Vyzývam na bojkotovanie olympijských hier.
<SPEAKER ID="166" NAME="Thomas Mann">
autor. - (DE) Pani predsedajúca, sedem mesiacov pred začiatkom olympijských hier Čína ukazuje, aký malý význam prikladá ľudským právam. Nádej, že rozhodnutie Medzinárodného olympijského výboru zlepší situáciu v Strednom kráľovstve, bola ilúziou.
<P>
V októbri a v novembri 2007 štátna bezpečnosť uniesla a týrala advokátov Kao Č'-šenga a Li Che-Pinga. Na konci decembra uväznili aktivistu a internetového disidenta Chu Ťiu na základe obvinenia, že využíval internet na podnecovanie rozvratu štátnej moci.
<P>
Dňa 10. októbra sa pán Chu Ťia zúčastnil na tlačovej konferencii o otázkach ľudských práv, ktorá sa konala v Európskom parlamente v Bruseli. Bol s nami v živom telefonickom spojení z Číny. Za tento odvážny čin mu musíme poďakovať. Minulý rok bol on a jeho žena Ceng Ťin-jan Európskym parlamentom nominovaní na Sacharovovu cenu. Vo svojom internetovom blogu Chu Ťia informuje o politických väzňoch a o obetiach konfiškácií pôdy kvôli pripravovaným olympijským hrám.
<P>
V liste kancelárke Angele Merkelovej poďakoval za prijatie Dalajlámu. Toto bolo zjavne na čínske vedenie priveľa. V otvorenom liste žiadalo 57 čínskych intelektuálov o prepustenie Chu Ťiu. Náš predseda, Hans-Gert Pöttering, túto iniciatívu podporil. Zatýkanie aktivistov pre ľudské práva za ich kontakty s Európskym parlamentom je úderom pod pás. Musíme využiť všetky dostupné diplomatické prostriedky, aby sme ho okamžite dostali z väzenia.
<P>
Čína svetu sľubuje najlepšie olympijské hry, aké sme kedy videli. Cenou za to by však nemala byť cenzúra a pohŕdanie zásadami právneho štátu.
<SPEAKER ID="167" NAME="Filip Kaczmarek">
v mene skupiny PPE-DE. - (PL) Pani predsedajúca, v roku 2001, keď sa rozhodlo, že Peking bude usporiadateľom olympijských hier, sme mnohí verili, že napriek rozporom, ktoré ho sprevádzali, prinesie toto rozhodnutie politické zmeny v komunistickej Číne. Verili sme, že usporiadateľská krajina bude motivovaná ukončiť rozsiahle porušovanie ľudských práv a zvýšiť rozsah základných slobôd uplatňovaných na svojom území. Súhlasím s pánom Mannom, že 7 mesiacov pred otvorením olympijských hier je už jasné, že naše nádeje vyjdú naprázdno. Naopak, deje sa presný opak: vláda teroru v Číne sa ešte viac pritvrdila.
<P>
Obhajcovia ľudských práv, ako pán Chu Ťia a jeho manželka, sú bez súdneho procesu nelegálne zadržiavaní vo väzení na neznámom mieste, sú týraní, terorizovaní a je im odopierané právo na obhajobu. Čínske úrady svetu vysielajú úplne iný signál, ktorým ukazujú, že v ich krajine neexistuje demokracia a otvorenosť. Čínsky olympijský výbor však rozhodol, že hlavným sloganom hier bude heslo "Jeden svet, jeden sen." Podľa výboru je týmto snom spoločná túžba po prosperite a živote v mieri. Ostáva nám rozmýšľať o tom, aký mier majú Číňania na mysli, a či skutočne rozumejú, o čom sú olympijské hry.
<SPEAKER ID="168" NAME="Józef Pinior">
za skupinu PSE. - Pani predsedníčka, čínsky aktivista, pán Chu Ťia, bol zatknutý dva dni pred Vianocami počas popoludnia vo svojom dome. Je to veľmi smutná správa, pretože Čína, veľká krajina a veľký globálny hráč súčasného sveta, je v tomto roku organizátorom olympijských hier.
<P>
Európsky parlament a celá Európska únia musia trvať na tom, aby Čína vyriešila v oblasti ľudských práv šesť otázok: nedostatočné uplatňovanie nových pravidiel umožňujúcich väčšiu slobodu tlače; povrchný prístup k dodržiavaniu zásad právneho štátu; nedostatočnú podporu medzinárodných snáh o ochranu civilistov v Dárfúre v Sudáne; nedostatočnú podporu medzinárodnej snahy o ochranu ľudských práv v Barme; nejasnosti s ohľadom na podporu, ktorú Čína poskytuje nedemokratickým vládam a najmä oslobodenie všetkých politických väzňov v Číne.
<SPEAKER ID="169" NAME="Ewa Tomaszewska">
v mene skupiny UEN. - (PL) Pani predsedajúca, Chu Ťia a Ceng Ťin-jan sa pre nás stali symbolmi boja za slobodu vyjadrovania a dodržiavanie ľudských práv v Číne. Tento parlament prejavil uznanie aktivitám oboch manželov a nominoval ich na Sacharovovu cenu, zatiaľ čo vo svojej rodnej krajine sú práve za tieto aktivity prenasledovaní. Chu Ťia bol zatknutý 2. januára.
<P>
V 80-tych rokoch, v období stanného práva v Poľsku, transparentnosť slúžila na ochranu proti najdrastickejším formám represie. Tlač a rozhlasové stanice na druhej strane železnej opony uvádzali mená uväznených, vďaka čomu sme verili, že budú v bezpečí. Sama som zažila, čo znamená, keď vám pomáhajú ľudia zo zahraničia, ktorým váš osud nie je ľahostajný. Preto je pre mňa veľmi dôležité, aby náš hlas, hlas Európskeho parlamentu, hlas stoviek poslancov z rôznych európskych krajín, bolo v Číne počuť. Čínske úrady musia vypočuť naše výzvy a zastaviť represie voči Chu Ťiovi a mnohým ďalším obetiam prenasledovania.
<SPEAKER ID="170" NAME="Raül Romeva i Rueda">
v mene skupiny Verts/ALE. - (ES) Pani predsedajúca, olympijské hry by mali čínske úrady rovnako ako celý svet vnímať ako šancu, aby Čína zmenila svoj medzinárodný obraz. Tento obraz je poškodený trvalým porušovaním ľudských práv, ktoré ovplyvňuje rôzne skupiny z rôznych dôvodov.
<P>
Zatknutie Chu Ťiu a mnohých ďalších ukazuje, že Čína túto možnosť nevyužila tak, ako mala. Zároveň nám znovu pripomína, že Čína nie je dostatočne otvorená na to, aby zorganizovala medzinárodnú udalosť, akou sú olympijské hry, ktorých cieľom má byť podpora solidarity.
<P>
Čína má ešte čas zmeniť svoju povesť, ale ak sa tak má stať, mala by začať brať otázky slobody vyjadrovania a združovania vážne a mala by ukončiť svoju posadnutosť zatýkaním, trestaním a obviňovaním čínskych mužov a žien z tak ťažko preukázateľných zločinov, ako je podnecovanie k rozvracaniu štátu.
<SPEAKER ID="171" NAME="Kathy Sinnott">
za skupinu IND/DEM. - Pani predsedníčka, každé olympijské hry priťahujú našu pozornosť na zachovanie ľudskej dôstojnosti, ktoré je zakotvené v Olympijskej charte. Tohoročné olympijské hry v Pekingu doslova upriamia našu pozornosť na dodržiavanie alebo nedodržiavanie tejto zásady v Číne. Dúfajme, že sa podarí primať čínsku vládu, aby zmenila svoj postup v otázkach, ako je zatknutie pána Chu Ťiaa. Pre Čínu je to príležitosť vylepšiť si svoju zlú povesť v tejto oblasti.
<P>
Zdá sa však, že čínska vláda je rozhodnutá zamiesť porušovanie ľudských práv pod koberec zatýkaním svojich odporcov a aktivistov. Znepokojivý je aj nákup špičkovej západnej bezpečnostnej technológie, zrejme na posilnenie bezpečnosti počas hier. Obávam sa dvoch vecí: že tieto zariadenia budú počas tohto leta použité proti čínskym občanom a že budú takto zneužívané aj po skončení olympijských hier. Ak olympijské hry v Číne nebudú využité na rozvoj ľudských práv, mali by sme ich bojkotovať. V žiadnom prípade by sme sa nemali podieľať na tejto veľkej oslave Číny, ak budú ľudské práva aj naďalej takto hrubo porušované.
<SPEAKER ID="172" NAME="Desislav Chukolov" AFFILIATION="NI">
(BG) Kolegovia, počas 20. storočia sa milióny ľudí na celom svete stali obeťami komunizmu. Smutné je, že ľudia dodnes padajú za obeť tejto extrémne zhubnej, mizantropickej a väčšinou protikresťanskej ideológii a že táto ideológia má naďalej svojich zástancov. A to dokonca aj v tomto parlamente. Dám vám jeden príklad, ktorým tieto veci trochu objasním.
<P>
V súčasnosti je Chu Ťia v domácom väzení, pretože existuje dostatočné množstvo ľudí, ktorí veria, že je zástancom ich myšlienok. Z tohto dôvodu je pre čínsky režim nebezpečný. Tu v Európskom parlamente je, vďakabohu, dostatočné množstvo poslancov zvolených miliónmi občanov, aby zastupovali ich názory. Napriek tomu sily existujúce v Európskej únii, ktorú mnohí prirovnávajú k "pyramíde", majú svoje vlastné priority a referendum o Lisabonskej zmluve medzi nimi nie je.
<P>
Kvôli tomu sme my poslanci rovnako nebezpeční ako Chu Ťia pre čínsky režim. Nie je na nás uvalené domáce väzenie, ale ak by bol pán Pöttering dostatočne úprimný a otvorený, tak by priznal, že keby mohol, uchýlil by sa aj k takému riešeniu. Chcem ho však ubezpečiť, že dôstojné zastupovanie našich voličov má väčší význam, ako takáto vyhliadka. Ďakujem.
<SPEAKER ID="173" NAME="Tunne Kelam" AFFILIATION="PPE-DE">
Pani predsedníčka, prípad pána Chu Ťiaa a jeho manželky bohužiaľ nie je ojedinelý.
<P>
Kvôli získaniu výsady organizovať tohtoročné olympijské hry prijala čínska vláda dodatočné záväzky na splnenie medzinárodne uznávaných štandardov ochrany ľudských práv. V rozpore s týmito očakávaniami Peking využíva olympijské hry ako ospravedlnenie narastajúcich represií voči aktivistom v oblasti ľudských práv. Systematickým porušovaním svojich vlastných záväzkov čínska vláda ukazuje, že nemá v úmysle dodržiavať základné hodnoty olympijskej tradície. Takýmto spôsobom úplne stratí svoju dôveryhodnosť.
<P>
Demokratické štáty nemôžu svoju reakciu obmedziť len na protesty. Ak čínske úrady nevykonajú dôveryhodné zmeny v tejto oblasti, potom by demokratickí účastníci hier riskovali, že stratia dôveryhodnosť voči hodnotám, ktoré presadzujú.
<SPEAKER ID="174" NAME="Lidia Joanna Geringer de Oedenberg" AFFILIATION="PSE">
(PL) Pani predsedajúca, v roku 2001 podpredseda organizačného výboru XXIX. olympijských hier v Pekingu, Liu Jingmin, uviedol, že pridelenie olympijských hier Pekingu napomôže rozvoj ľudských práv. V posledných mesiacoch však čínske úrady porušovali slobodu vyjadrovania častejšie než zvyčajne. Zasahovali aj proti novinárom a aktivistom. Zatknutie Chu Ťiu, popredného aktivistu v oblasti ľudských práv, nominovaného na Sacharovovu cenu, v roku 2007 šokoval celú spoločnosť. Chu Ťia bol zatknutý pod zámienkou, že podnecoval ľudí k zvrhnutiu národnej vlády. Stále je mu upierané právo na advokáta a na zdravotnú starostlivosť.
<P>
Čína musí byť nútená uplatňovať a dodržiavať medzinárodné štandardy ľudských práv. Musí ukončiť zneužívanie hier ako ospravedlnenia nelegálneho zatýkania novinárov a disidentov. Mali by sme čínskym úradom pripomenúť myšlienku, ktorá je základom olympijského hnutia, teda spojenie športu s víziou mierovej spoločnosti a ochranou ľudskej dôstojnosti. Zároveň by sme mali žiadať okamžité prepustenie Chu Ťiu a iných aktivistov zadržiavaných bez súdneho procesu, aby sa mohli vrátiť k svojim rodinám a mali prístup k nevyhnutnej zdravotnej starostlivosti.
<SPEAKER ID="175" NAME="Zbigniew Zaleski" AFFILIATION="PPE-DE">
(PL) Pani predsedajúca, chcel som jednoducho zistiť, či tu funguje postup "catch-the-eye". Ak áno, rád by som krátko povedal, že aj keď v Číne nie je možné nájsť zjavné znaky fungovania systému kontroly, funguje aj tak. Občania sa cítia pevne zviazaní utláčajúcim režimom, ktorý na nich tento systém uvalil. Veríme, že sme povolaní upovedomiť svet o tejto situácii, ako už predo mnou uviedli iní poslanci. Je to jediná zbraň, ktorú máme. Rešpektujeme hospodársky rozvoj dosiahnutý v Číne, na druhej strane však takmer nikde vo svete nie sú ľudia tak zasiahnutí strachom a autocenzúrou. Som preto plný obdivu k tým odvážnym jednotlivcom v Číne, ktorí majú dostatok odvahy, aby riskovali svoju kariéru a svoju slobodu preto, aby ich životy pritiahli pozornosť na situáciu v ich krajine. Je našou morálnou povinnosťou stáť po ich boku. Žiadne iné riešenie a žiadna iná cesta vpred neexistuje.
<SPEAKER ID="176" NAME="Ryszard Czarnecki" AFFILIATION="UEN">
(PL) Pani predsedajúca, v súvislosti s poznámkami môjho kolegu, poslanca z Poľska, by som rád využil prítomnosť komisárky Kunevy v snemovni a položil jej niekoľko otázok. Na základe udalostí z posledných rokov, môžeme skutočne povedať, že dodržiavanie ľudských práv je v Číne na vzostupe? Priniesli olympijské hry, ktoré sa majú konať v júli v Pekingu, čínskym disidentom viac bezpečnosti? A postavili vzťahy s Taiwanom na civilizovanejší základ? Rozšíril sa v posledných dvoch alebo troch rokoch slobodný prístup k internetu? Bol by som komisárke vďačný za jej odpoveď. Koniec koncov, v Biblii sa hovorí: "Proste a dostanete."
<SPEAKER ID="177" NAME="Meglena Kuneva">
členka Komisie. - Pani predsedníčka, len pred mesiacom moja kolegyňa, komisárka Ferrero-Waldnerová, v tejto snemovni vyjadrila svoje hlboké znepokojenie nad trvalými a systematickými represiami voči obhajcom ľudských práv v Číne. Komisia je preto o to viac znepokojená svojvoľným zatknutím pána Chu Ťiaa a upozorňuje, že pán Chu Ťia bol v minulosti podrobený opakovanému obťažovaniu v súvislosti so svojimi aktivitami v oblasti ľudských práv.
<P>
Vyjadrujeme taktiež znepokojenie nad zdravotným stavom pána Chu Ťiaa. Trpí hepatitídou B a musí denne brať lieky. Nie je jasné, či má zabezpečený prístup ku každodennej medikamentóznej starostlivosti, ktorú potrebuje a či má v pekinskom mestskom väzení v Toukečuang možnosť vyhľadať lekára.
<P>
Podľa názoru Komisie zadržanie pána Chu Ťiaa Európsku úniu zaväzuje k tvrdej reakcii, keďže pán Chu Ťia bol preukázateľne zatknutý za to, že sa v telefonickom spojení s podvýborom Európskeho parlamentu pre ľudské práva v novembri 2007 otvorene a úprimne vyjadroval o represiách voči aktivistom v oblasti ľudských práv v Číne.
<P>
Táto situácia pripomína prípad pána Cchao Tunga, obhajcu hnutia Falun gong, ktorého zatkli a stále väznia po tom, čo sa máji 2006 v Pekingu stretol s podpredsedom Európskeho parlamentu. Zadržanie pána Chu Ťiaa si vyžaduje reakciu zo strany EÚ ako medzinárodného zástancu bojovníkov za ľudské práva. Európska trojka včera čínskym úradom zaslala ostrý demarš, v ktorom žiada o okamžité prepustenie pána Chu Ťiaa. Úprimne dúfame, že si čínske úrady uvedomia, aký vplyv má otázka bojovníkov za ľudské práva na vnímanie Číny európskou verejnosťou, a že budú podľa toho aj konať.
<P>
Rada by som túto snemovňu ubezpečila, že EÚ bude veľmi pozorne sledovať vývoj prípadu pána Chu Ťiaa.
<P>
Komisia by túto príležitosť chcela využiť na výzvu čínskej vláde, aby umožnila slobodné vyjadrovanie akýkoľvek názorov. Je to dôležitý faktor medzinárodného vnímania Číny najmä v tomto roku, keď sa zraky celého sveta budú na Čínu upierať počas prípravy olympijských hier. Sme presvedčení, že umožnenie slobody prejavu prispeje k vybudovaniu oveľa stabilnejšej spoločnosti.
<P>
Dovoľte mi uzavrieť svoj príspevok konštatovaním, že Komisia zintenzívni svoje snahy o zlepšenie celkovej situácie v oblasti ľudských práv v Číne. V rámci trojky v tejto súvislosti budeme aj naďalej zohrávať kľúčovú úlohu pri príprave dialógu a konferencie o ľudských právach medzi EÚ a Čínou s cieľom posilniť dosahovanie výsledkov v rámci týchto diskusií.
<P>
Napriek pomalému pokroku v oblasti ľudských práv v Číne sme pevne presvedčení, že dialóg medzi EÚ a Čínou o ľudských právach zostáva jedným z najefektívnejších nástrojov na zapojenie Číny do úprimých a podrobných diskusií s cieľom presadiť reformy v oblasti ľudských práv.
<SPEAKER ID="178" NAME="Predsedajúca">
- Rozprava je ukončená.
<P>
Hlasovanie sa uskutoční na konci rozpravy.
