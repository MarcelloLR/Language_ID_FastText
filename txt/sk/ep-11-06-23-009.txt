<CHAPTER ID="009">
Rôzne
<SPEAKER ID="130" NAME="Stavros Lambrinidis">
Ako už možno niektorí z vás vedia, pred štyrmi dňami som bol vymenovaný za nového ministra zahraničných vecí Grécka.
<P>
(potlesk)
<P>
Ďakujem. Zaujímavé bolo, že keď som sa v nedeľu a pondelok v Luxembursku oficiálne po prvýkrát stretol so svojimi kolegami ministrami zahraničných vecí zo všetkých členských štátov, nikto mi neblahoželal. Každý mi povedal "veľa šťastia".
<P>
(smiech a potlesk)
<P>
Chcel by som sa len krátko rozlúčiť. Tento Parlament mi bude nesmierne chýbať. Veľmi mi budú chýbať všetci priatelia, s ktorými som sa tu zoznámil. Myslím si, že v Európe niet lepšieho miesta na vyjadrenie vášne a súcitu, ako je tento Parlament. Som nesmierne vďačný, a pretože nechcem, aby moje posledné zbohom odznelo v angličtine, a nechcem, aby ste zabudli gréčtinu, ktorú ste sa za posledný rok a pol naučili, poviem vám, čo navrhujem, aby sme urobili. Rád by som znovu počul, ako sa povie "som za".
<P>
(Poslanci: Υπέρ!)
<P>
Ako sa povie "proti"?
<P>
(Poslanci: Κατά!)
<P>
Ako sa povie "zdržal som sa"?
<P>
(Poslanci: Αποχή!)
<P>
Veľmi dobre. Chcem, aby socialisti a skupina GUE zvolali Υπέρ, poslanecký klub PPE a skupina ECR, vy zvolajte Κατά, zelení a skupina ALDE, vy zvolajte Αποχή. Je to jednoduché. Poďme!
<P>
(Skupiny S&D a GUE/NGL: Υπέρ!, poslanecký klub PPE a skupina ECR: Κατά!, zelení a skupina ALDE: Αποχή!)
<P>
(hlasný potlesk)
<P>
Fantastické. Ďakujem veľmi pekne.
<SPEAKER ID="131" NAME="Martin Schulz" LANGUAGE="DE">
Požiadal som o slovo, pretože som si istý, že kolegovia poslanci ma pochopia, keď poviem v mene našej skupiny, a som si istý, že ostatní kolegovia poslanci budú súhlasiť, že beriete na seba ťažkú úlohu - vy si to uvedomujete lepšie než my - a že vo vašej novej pozícii máte našu úplnú podporu, pretože nech sú naše politické názory akékoľvek, všetci máme rovnaké želanie. Týmto želaním je, aby tá nádherná krajina, ktorej slúžite ako minister zahraničných vecí, s našou pomocou čo najrýchlejšie prekonala svoju vážnu krízu. Grécko potrebujeme. Stojíme bok po boku s vašou krajinou a s vami. Vážený pán podpredseda a minister zahraničných vecí, Stavros, osobne by som vám chcel povedať toto: boli ste nielen dobrým priateľom a výborným kolegom, ale tiež ste v každom smere obohatili životy nás všetkých. Ďakujem vám za mnohé roky spoločnej práce a veľa šťastia, Stavros.
<P>
(potlesk)
