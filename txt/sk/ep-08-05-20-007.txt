<CHAPTER ID="007">
Integrovaná námorná politika EÚ (rozprava) 
<SPEAKER ID="093" NAME="Predsedajúca">
Ďalším bodom rokovania je správa pána Piecyka v mene Výboru pre dopravu a cestovný ruch o integrovanej námornej politike Európskej únie.
<SPEAKER ID="094" NAME="Willi Piecyk">
spravodajca. - (DE) Vážená pani predsedajúca, som veľmi rád, že už po druhýkrát predsedáte rozprave o námornej politike. Rozprave, ktorá sa venovala tejto téme, ste predsedali aj pred rokom.
<P>
Vážený pán komisár, začnime dobrými správami. Dnes večer sa bude v chráme svätého Jakuba v Lübecku konať prvé podujatie v rámci Európskeho námorného dňa. V spomínanom chráme sa nachádza medzinárodný pamätník civilnej námornej prepravy. Minulý rok ho slávnostne otvoril pán komisár Barrot. Dnes večer tam budú kapitáni diskutovať o svojich životných a pracovných podmienkach. Pastori sa spoliehajú na predsedov Parlamentu, Rady a Komisie, že dnes popoludní skutočne vyhlásia 20. máj za Európsky námorný deň. Máme teda dôvod na radosť, spomínaná skutočnosť by tiež mala primať Európu k tomu, aby svojim moriam venovala väčšiu pozornosť.
<P>
Avšak tí, ktorí si myslia, že deň námorníctva tvorí súčasť námornej politiky, sa veľmi mýlia, pretože takýto deň by nemal mať len symbolický význam. Mal by byť súčasťou politického rámca. Politiku je potrebné zaviesť v oblasti sociálnych vecí, námornej bezpečnosti i v oblasti ochrany podnebia. Pozrime sa napríklad na životné a pracovné podmienky na palubách lodí. Skutočnosť, že mnoho nariadení v oblasti sociálnej ochrany a ochrany v zamestnaní sa nevzťahuje na námorníkov, je naozaj zlým anachronizmom. Táto situácia sa musí zmeniť a aj Komisia vidí, že zmena je nevyhnutná. Preto v tejto oblasti očakávame jej iniciatívy.
<P>
Medzinárodná organizácia práce prijala v roku 2006 Dohovor o pracovných normách v námornej doprave. Doposiaľ ho však ratifikovali len tri krajiny: Bahamy, Libéria a Marshallove ostrovy. Kde sú Európania? Ak chce Rada zlepšiť navigačnú a námornú bezpečnosť, musí jednoducho urobiť jedno, a to konečne prijať balík opatrení pre bezpečnosť námornej dopravy Erika III. Zdržiavacia taktika, ktorú Rada uplatňuje v otázke námornej bezpečnosti, je jednoducho príliš silná káva. Medzitým ubehlo 12 mesiacov od prvého čítania v Parlamente, no zatiaľ nemáme jediné jednotné stanovisko. Havárie tankerov Erika a Prestige by mali byť dostatočnou výstrahou a napomenutím, aby sme konečne začali konať.
<P>
Balík o ochrane klímy, ktorý predložil pán predseda Komisie Barroso, obsahuje ustanovenie, že by hádam bolo možné zahrnúť námornú dopravu do systému obchodovania s emisnými kvótami. Takýto postoj je príliš nezáväzný, to jednoducho nestačí. Podľa môjho názoru je potrebné, aby námorná politika dosiahla v oblasti ochrany podnebia aspoň štyri veci. Je potrebné dosiahnuť zaradenie námornej dopravy do systému obchodovania s emisnými kvótami, nie niekedy v budúcnosti, ale hneď teraz. Je nutné radikálne znížiť emisie škodlivín - CO2, SO2 a NOX; a využívať obnoviteľné zdroje energie, napríklad veternú a solárnu energiu. V prístavoch musíme zakázať výrobu vlastnej energie prostredníctvom lodných motorov na úkor ľudí a prírody. Naopak, energiu je nutné zabezpečovať zo súše, lode je teda potrebné zapojiť do elektrickej zásuvky.
<P>
V Severnom a Baltickom mori sa nachádza množstvo starej munície z vojen, ktorá predstavuje obrovské nebezpečenstvo. Preto je potrebné vypracovať akčný plán na odhalenie a odstránenie tohto starého škodlivého odpadu. V nedávnych mesiacoch sme boli svedkami toho, že pri africkom pobreží napadli Európanov a európske lode piráti. Preto je potrebné vytvoriť jasné medzinárodné právne predpisy a podporný systém pre moria, ktoré sa nachádzajú za hranicami teritoriálnych vôd. Nestačí chrániť len pobrežie pred morom, musíme tiež chrániť more pred pobrežím. Najväčšie nebezpečenstvo pre more ešte stále predstavuje súš, až 80 % všetkých emisií škodlivých látok spôsobuje poľnohospodárstvo a priemysel. Ak chceme dosiahnuť nápravu, je potrebné, aby aj v tejto oblasti boli skutočne uplatňované a presadzované európske právne predpisy.
<P>
Keď dnes popoludní po hlasovaní ustanovíme 20. máj Európskym námorným dňom, dúfam, že si 20. mája na budúci rok budeme môcť povedať, že sa nám za ten rok podarilo veľmi veľa dosiahnuť.
<P>
Vidíte, bolo to presné pristátie.
<P>
(potlesk)
<SPEAKER ID="095" NAME="Joe Borg">
člen Komisie. - Vážená pani predsedajúca, myslím si, že je primerané, že sa táto rozprava koná počas oslavy prvého Európskeho námorného dňa. Napokon, bol to nápad poslankyne tohto Parlamentu, pani Kratsaovej-Tsagaropoulouovej, ktorá ako prvá navrhla túto myšlienku pánovi predsedovi Barrosovi v súvislosti s prípravou Zelenej knihy o budúcnosti námornej politiky Európskej únie. Podarilo sa to aj vďaka Parlamentu, najmä vďaka pánovi predsedovi Pötteringovi, ktorý bude dnes večer hostiteľom obradu podpísania spoločného trojstranného vyhlásenia o ustanovení Európskeho námorného dňa. Táto oslava poukazuje na to, ako ďaleko sme pokročili nielen pri tvorbe integrovanej námornej politiky, ale aj pri vytváraní novej vízie pre európske oceány a moria. Spomínaná oslava poukazuje aj na to, aké zaangažované boli všetky európske inštitúcie v každej fáze tohto procesu. Pri vytváraní novej integrovanej námornej politiky zohrával Parlament v skutočnosti kľúčovú úlohu, jednak tým, že sa podieľal na organizovaní mnohých odborných konferencií, na ktorých prebiehali plodné rozhovory a dôkladné diskusie, a jednak aj tým, že vypracoval správy, ktoré nás usmerňujú pri našej práci a poskytujú nám špecifické smerovanie pri uplatňovaní námornej politiky.
<P>
Dovoľte mi, aby som sa srdečne poďakoval pánovi spravodajcovi Willimu Piecykovi a vyjadril mu svoj obdiv za to, že dokázal zladiť horlivé záujmy rôznych výborov, a že vypracoval túto pôsobivú správu. Chcem sa tiež poďakovať spravodajcom jednotlivých výborov a mnohým ďalším cteným poslancom Parlamentu, ktorí sa počas posledných dvoch rokov pričinili o to, že Parlament veľkou mierou prispel k tvorbe tejto novovznikajúcej európskej politiky. Ospravedlňujem sa im za to, že ich nemôžem všetkých menovať, hoci by som to rád urobil.
<P>
Teraz mi už dovoľte, aby som obrátil svoju pozornosť na samotnú správu. Hoci správa neobsahuje žiadne nové návrhy, zameriava sa na určité požiadavky, ktoré boli Parlamentom vyslovené v júli 2007, a ktoré nám pomohli určiť, ktorým smerom sa máme vydať. Tieto požiadavky nám poslúžia ako inšpirácia aj teraz pri pokračujúcom uplatňovaní námornej politiky.
<P>
Čo sa týka niektorých sektorových otázok, Komisia víta skutočnosť, že Parlament aj naďalej kladie dôraz na environmentálny rozmer námornej politiky, najmä na výzvy súvisiace s klimatickými zmenami. Komisia vyjadruje potešenie zo skutočnosti, že v roku 2008 bude prijatá stratégia na prispôsobenie sa klimatickým zmenám, ktorá bude riešiť tieto obavy.
<P>
Komisia tiež víta skutočnosť, že Európsky parlament uznáva dôležitosť námornej dopravy z hľadiska európskeho hospodárstva. Vítame aj to, že Parlament podporuje oblasť spoločnej námornej dopravy, rozvoj morských diaľnic a dopravu na krátke vzdialenosti, t.j. všetky projekty, ktoré sa Komisia snaží presadiť.
<P>
Čo sa týka výskumu, Komisia víta skutočnosť, že Parlament podporuje vypracovanie komplexnej stratégie v oblasti námorného výskumu, ktorá bude tvoriť základ námornej politiky, a ktorá by mala byť pripravená na prijatie v polovici roka 2008.
<P>
Komisia víta priaznivý postoj správy k potrebe zabezpečiť udržateľnosť v oblasti rybného hospodárstva. Od prijatia bielej knihy sme v tomto smere prijali viacero krokov, medzi ktoré patrí napríklad prijatie oznámenia o ekosystémovom prístupe z apríla 2008 a tiež dva návrhy týkajúce sa odhadzovania vedľajšieho úlovku, ktoré budú hotové do konca tohto roka.
<P>
Okrem osobitnej zmienky vzťahujúcej sa na otázky týkajúce sa životného prostredia, námornej dopravy, výskumu a inovácií, sociálnych aspektov, rybného hospodárstva a energetiky, Komisia tiež víta skutočnosť, že sa venovala zvláštna pozornosť regionálnemu aspektu námornej politiky prostredníctvom mimoriadneho námorného rozmeru, ktorým disponuje Európska únia, do ktorého patria jej ostrovy, nesmierne rozsiahle pobrežie a jej najvzdialenejšie regióny. Komisia sa v plnej miere zhoduje s názorom, že námorná politika by mala zohľadňovať rôzne osobitné vlastnosti členských štátov a morských regiónov, vrátane pobrežných regiónov, ostrovov a najvzdialenejších regiónov.
<P>
Vážené dámy, vážení páni, v rámci vykonávania námornej politiky sa ešte stále nachádzame v úvodnej fáze tohto procesu. Ak nás však Parlament bude aj naďalej podporovať, budeme sa usilovať prijímať v rámci vykonávania tejto politiky rozsiahlejšie opatrenia. Na záver mi dovoľte, aby som ešte raz poblahoželal Európskemu parlamentu a príslušným spravodajcom k výborne vykonanej práci. Tešíme sa, že v nasledujúcich mesiacoch budeme pokračovať v dialógu s cieľom zaviesť v Európskej únii integrovanú námornú politiku. Spoliehame sa na vašu podporu pri úsilí zapojiť najmä európske námorné regióny do osláv Európskeho námorného dňa 2009.
<SPEAKER ID="096" NAME="Sérgio Marques">
spravodajca Výboru pre regionálny rozvoj požiadaného o stanovisko. - (PT) Vážená pani predsedajúca, vážený pán komisár, dámy a páni, blahoželáme Európskej komisii k jej oznámeniu o integrovanej námornej politike Európskej únie a k návrhu akčného plánu, ktorým sa stanovujú prvé kroky zamerané na vykonávanie tejto politiky.
<P>
Medzi zelenou knihou a súčasnou modrou knihou sa urobilo niekoľko krokov späť, najmä čo sa týka plánovania námorného využitia, ochrany pobrežia, európskej zástavy a európskeho zástupcu v Medzinárodnej námornej organizácii, no bezpochyby bol dosiahnutý pokrok, najmä v sociálnom rozmere, v oblasti investícií, inovácií, námorných zoskupení a v oblasti námornej dopravy. Celkový výsledok je však priaznivý.
<P>
Teraz musíme zaviesť do praxe účinnú integrovanú námornú politiku, ktorá zaistí koordináciu jednotlivých sektorových politík, a vďaka ktorej bude možné dosiahnuť očakávaný synergický efekt a vytvoriť skutočnú pridanú hodnotu. Zároveň je potrebné dodržiavať zásadu subsidiarity. Len týmto spôsobom sa môže táto politika stať dôležitým nástrojom, ktorým budeme môcť čeliť výzvam udržateľného rozvoja, konkurencieschopnosti a hospodárskej a sociálnej súdržnosti v Európe.
<P>
Výbor pre regionálny rozvoj predovšetkým dúfa, že integrovaná námorná politika bude mať veľmi priaznivý vplyv na rozvoj a ochranu pobrežných regiónov, ostrovov a najvzdialenejších regiónov Európskej únie.
<SPEAKER ID="097" NAME="Pedro Guerreiro" LANGUAGE="PT">
Budem veľmi stručný, no chcel by som poukázať na to, akú dôležitosť je potrebné pripísať návrhom Výboru pre rybné hospodárstvo, ktoré boli zapracované do tejto správy. Spomínané návrhy zdôrazňujú skutočnosť, že hlavným cieľom integrovanej námornej politiky Európskej únie v oblasti rybného hospodárstva by malo byť úsilie podporovať modernizáciu a trvalo udržateľný rozvoj tohto priemyselného odvetvia, zabezpečiť jeho sociálno-hospodársku životaschopnosť a udržateľnosť zdrojov a zaručiť potravinovú nezávislosť a potravinovú bezpečnosť, dostatočnú ponuku rýb pre verejnosť, chrániť udržanie pracovných miest a zlepšiť životné podmienky rybárov. Návrhy tiež poukazujú na to, že vytváranie väčšieho počtu kvalitnejších pracovných miest pre námorníkov, najmä v odvetví rybárstva, závisí od toho, či budeme schopní pre ľudí pracujúcich v tomto priemyselnom odvetví zaručiť spravodlivý a primeraný príjem. Musíme tiež vytvoriť mechanizmus na odškodnenie rybárov, na ktorých budú mať dosah plány obnovy zásob. V jednotlivých členských štátoch je potrebné zvýšiť podporu pre vedecký výskum v oblasti rybného hospodárstva, najmä prostredníctvom siedmeho rámcového programu. Musíme tiež zaviesť podporu Spoločenstva, pokiaľ ide o primerané prostriedky pomoci a záchrany pre posádky.
<SPEAKER ID="098" NAME="Georg Jarzembowski" LANGUAGE="DE">
Vážená pani predsedajúca, vážený pán komisár, dámy a páni, moja skupina by sa v prvom rade chcela poďakovať spravodajcovi, pánovi Piecykovi. Už viac ako rok je iniciátorom diskusií, načrtol tiež hlavné výzvy, s ktorými sa musíme vysporiadať. Vážený pán Piecyk, veľmi pekne vám ďakujeme.
<P>
Aj my jednomyseľne podporujeme túto správu. Je nám však ľúto, vážený pán komisár, že akčný plán obsahuje príliš málo praktických opatrení. Pán Piecyk už poukázal na to, že celý súbor problémov v oblasti životného prostredia zostáva nevyriešený. V správe chýbajú praktické opatrenia a nie je jasné, ako prispievajú zúčastnené strany, napríklad vlastníci lodí, k boju proti klimatickým zmenám, a ako môžu čeliť celosvetovej konkurencii. Týka sa to rôznych opatrení, od zníženia oxidov síry a dusíka na mori, až po opatrenia vzťahujúce sa na prístavy, napríklad využívanie energie zo súše.
<P>
Ak mám byť celkom úprimný, som trochu sklamaný. Keď Komisia hovorí, že návrhy týkajúce sa tejto problematiky predloží v jeseni, znamená to, že ich nebudeme môcť vykonať v tomto funkčnom období Európskeho parlamentu. Ako sa hovorí v Hamburgu, možno sa vám podarí pridať o trochu viac masla k rybe, a začnete sa touto otázkou zaoberať intenzívnejšie.
<P>
Druhý bod, ku ktorému sa chcem vyjadriť, sa týka otázky námorného monitorovania. Som presvedčený, že jednoducho nestačí len vylepšiť koordináciu vnútroštátnych pobrežných hliadok. Nielenže je potrebné posilniť agentúru Frontex, ktorá sa zaoberá nelegálnym prisťahovalectvom, je tiež potrebné vytvoriť európsku pobrežnú stráž. Jednou z otázok, na ktoré sa zameriavame už niekoľko rokov, je snaha dosiahnuť, aby boli všetky činnosti, či už ide o činnosti týkajúce sa rybného hospodárstva, colnej, alebo policajnej práce, centralizované v členských štátoch, a aby sa pre ich vykonávanie zaviedla výkonná európska pobrežná stráž. Vážený pán komisár, predloží, alebo nepredloží Komisia návrh týkajúci sa pobrežnej stráže v tomto funkčnom období Európskeho parlamentu?
<P>
Na záver ešte jeden, posledný bod, ktorý je nový, a týka sa pozmeňujúcich a doplňujúcich návrhov o pirátoch. Pre naše rybárske a obchodné lodné flotily v medzinárodných vodách musíme zabezpečiť lepšiu ochranu, preto je potrebné prijať opatrenia na európskej i celosvetovej úrovni. Voľnosť na mori by nemala znamenať voľnosť pre pirátov.
<SPEAKER ID="099" NAME="Silvia-Adriana Ţicău">
v mene skupiny PSE. - (RO) Blahoželám nášmu kolegovi, pánovi Piecykovi, ktorého si veľmi vážim. Som rada, že o tejto správe diskutujeme práve dnes, keď bude podpísané trojstranné prehlásenie o ustanovení Európskeho námorného dňa, ktorý sa bude každoročne sláviť dňa 20. mája.
<P>
Integrovaná námorná politika Európskej únie by mala zabezpečiť vytvorenie synergie medzi jednotlivými, hospodársky obzvlášť dôležitými sektormi, medzi ktoré patrí napríklad lodiarsky priemysel, námorná a riečna doprava, prístavná činnosť, rybárstvo, energetika, cestovný ruch, ochrana životného prostredia a ochrana morského dedičstva. Od 1. januára 2007 Európska únia hraničí s Čiernym morom. Únia by mala podporovať svoju spoločnú námornú politiku aj v tomto regióne. Čo sa týka projektov TEN-T, existujú koordinátori pre vnútrozemskú vodnú dopravu a pre dopravu v námorných koridoroch. Rozšírenie siete TEN-T sa vzťahuje na námorné koridory. Žiaľ, výzva na predkladanie projektov, ktorú Komisia spustila pre európske námorné koridory, sa nevzťahuje na čiernomorský región. Žiadam Komisiu, aby vypracovala štúdie a projekty pre čiernomorský región, ktorý sa musí stať strategickým regiónom siete TEN. Ďalej Komisiu žiadam, aby pripravila návrh plánu konkrétnych opatrení zameraných na ochranu oblastí delt a ústí riek, pričom hovorím najmä o delte rieky Dunaj.
<SPEAKER ID="100" NAME="Paweł Bartłomiej Piskorski">
v mene skupiny ALDE. - (PL) Vážená pani predsedajúca, vážený pán komisár, aj ja by som chcel zablahoželať pánovi Piecykovi k výbornej správe. Je dôležité, že táto rozprava sa koná práve v túto symbolickú chvíľu, no dovoľte mi, aby som zdôraznil najmä praktické aspekty tejto správy. Skutočne je veľkým anachronizmom, že popri ostatných európskych politikách, ktoré uplatňujeme v rámci nášho Spoločenstva, bola námorná problematika vždy odkladaná stranou a neupravuje ju politika na úrovni celého Spoločenstva.
<P>
Dovoľte mi zdôrazniť, že nejde o individuálnu oblasť. Ako je uvedené aj v správe, ide o oblasť s veľmi rozsiahlymi rozmermi. Jedným z rozmerov je hospodársky rozmer, mnoho ľudí si zarába na živobytie prácou na mori. Ďalším, veľmi silným rozmerom je sociálny rozmer. Práve tento rozmer musíme brať na zreteľ, keď hovoríme o reštrukturalizácii tohto priemyselného odvetvia a o tom, čo bude s ľuďmi, ktorí si zarábajú na živobytie prácou na mori. Naša diskusia má tiež veľmi dôležitý environmentálny rozmer, ktorý je v tejto správe obzvlášť zdôraznený, za čo sa chcem pánovi spravodajcovi tiež poďakovať. Ďalším veľmi dôležitým rozmerom je regionálny rozmer, nesmieme zabúdať na to, že regióny, ktoré žijú z mora, a ktoré hraničia s morom, predstavujú veľmi podstatnú časť nášho Spoločenstva.
<P>
Chcel by som tiež poukázať na skutočnosť, ktorá sa objavila v tejto diskusii, že našu prácu a diskusiu považujeme za smerodajný zoznam pre Komisiu a za výzvu Komisii. Poukazujeme na určité odpovede, kladieme otázky a predkladáme naše pochybnosti, pričom naše očakávania voči Komisii sú skutočne veľmi veľké. Očakávame, že odpovede budú predložené čo najskôr, a že budú obsahovať konkrétne riešenia.
<P>
Dovoľte mi tiež zdôrazniť, že táto otázka predstavuje pre veľmi mnoho krajín prioritu, ktorej pripisujú rovnakú dôležitosť ako ostatným európskym politikám, napríklad poľnohospodárskej politike.
<SPEAKER ID="101" NAME="Margrete Auken">
v mene skupiny Verts/ALE. - (DA) Vážená pani predsedajúca, snaha odvrátiť lodiarsky priemysel od zastaralého názoru, že more zmyje všetky stopy, bola doposiaľ neúspešná. Nie, more má rovnako dobrú pamäť ako pôda a vzduch, rastliny, zvieratá a ľudské telo. Lodiarsky priemysel naďalej veľmi veľkou mierou prispieva k znečisťovaniu morí. Predstavte si, čo by sa stalo, keby sa nám podarilo presvedčiť krajiny so silným námorným priemyslom, aby Medzinárodnú námornú organizáciu využívali ako aktívneho aktéra pri boji za záchranu globálneho životného prostredia. V súčasnosti ju totiž využívajú na zastavenie dobrých iniciatív tak, ako je to aj v tomto prípade. Správa pána Piecyka predstavuje vynikajúci príspevok k predchádzajúcim úspechom, ktoré sme v minulosti v Parlamente dosiahli, no dúfam, že sa nám ju podarí ešte viac posilniť tým, že získame podporu pre náš navrhovaný pozmeňujúci a doplňujúci návrh, aby bola lodná doprava zahrnutá do systému obchodovania s kvótami na emisie kysličníka uhličitého. Letecký priemysel je už do tohto systému zahrnutý. Jedinou logickou a obhájiteľnou možnosťou je, aby prispievala aj lodná doprava. Preto vás, vážené dámy, vážení páni, vyzývam, aby ste podporili pozmeňujúci a doplňujúci návrh č. 1, ktorým chceme do správy zapracovať ustanovenie o systéme obchodovania s emisiami v námornom priemysle.
<SPEAKER ID="102" NAME="Seán Ó Neachtain">
v mene skupiny UEN. - Vážená pani predsedajúca, v prvom rade by som chcel poblahoželať pánovi Willimu Piecykovi k jeho správe. Pochádzam z ostrova, preto veľmi dobre viem, že námorný výskum a pokrok sú veľmi dôležité.
<P>
Myslím si, že táto správa nám bude veľmi prospešná pri napĺňaní týchto cieľov. So spoločnou námornou politikou nie sme v Írsku veľmi spokojní, no tu ide o viac. Pred nejakým časom som spolu s predstaviteľmi Výboru pre rybné hospodárstvo navštívili môj kraj a mali sme možnosť vidieť vynikajúcu prácu, ktorú odvádza Námorný inštitút v obci Oranmore v okrese Galway. Spoločne s ďalšími inštitútmi, podobnými ako spomínaný Námorný inštitút, budeme môcť podporiť potrebný výskum v celej Európe, aby mohla modrá revolúcia, o ktorej toľko rozprávame, priniesť ovocie a podporiť náš plán.
<SPEAKER ID="103" NAME="Pedro Guerreiro">
mene skupiny GUE/NGL. - (PT) Chcem len stručne poukázať na to, že každá iniciatíva týkajúca sa námornej politiky musí rešpektovať zvrchovanosť členských štátov, pokiaľ ide o ich teritoriálne vody a výhradné hospodárske zóny.
<P>
Chcem zdôrazniť, že článok č. 5 ústavy Portugalskej republiky ustanovuje, že štát nesmie previesť na iné subjekty žiadnu časť portugalského územia ani zvrchované práva, ktorými na týchto územiach disponuje, čo sa vzťahuje aj na priľahlé morské dno. Okrem toho je nevyhnutné zlepšiť pracovné podmienky námorníkov, zaručiť udržanie pracovných miest, zabezpečiť dodržiavanie zásady rovnakej odmeny za rovnakú prácu, znížiť pracovnú dobu a zaistiť neuplatňovanie požiadavky širokej kvalifikácie. Je potrebné odmietnuť akýkoľvek ďalší pokus o liberalizáciu prístavných služieb na úrovni Európskej únie, najmä čo sa týka lodnej dopravy v rámci Spoločenstva. "Dobrá finančná základňa" námornej politiky by sa nemala budovať na úkor Európskeho fondu pre rybné hospodárstvo, ani na úkor spoločnej politiky rybného hospodárstva, ale mala by byť založená na zásade, že nové priority si budú vyžadovať nové finančné zdroje.
<SPEAKER ID="104" NAME="Fernand Le Rachinel" AFFILIATION="NI">
(FR) Vážená pani predsedajúca, dámy a páni, je potrebné zablahoželať pánovi Piecykovi k jeho výbornej správe o integrovanej námornej politike a tiež môjmu kolegovi, pánovi Jarzembowskému, k jeho trefným pripomienkam.
<P>
Vážená pani predsedajúca, najväčšou prednosťou tejto správy je, že sú v nej zapracované rôzne aspekty tejto politiky, environmentálne, hospodárske, sociálne i bezpečnostné aspekty. Hovorím najmä o problémoch súvisiacich s nelegálnym prisťahovalectvom, terorizmom a pašovaním, ktoré sa vyskytujú pozdĺž celého európskeho pobrežia, ktorého dĺžka je 320 tisíc kilometrov. Pobrežné členské štáty musia zintenzívniť kontrolu a dohľad nad svojimi moriami. Je úplne nevyhnutné, aby začali čo najskôr spolupracovať s krajinami, z ktorých táto nelegálna činnosť pochádza.
<P>
Je pravda, že vedecké objavy, výrazný technologický pokrok, globalizácia, klimatické zmeny a znečistenie morského prostredia vo výraznej miere menia vzťah Európy k oceánom a moriam, čo prináša rôzne problémy i výzvy.
<P>
Som však sklamaný, že navrhovaný text sa podrobnejšie nezaoberá politikou prístavov a politikou rybného hospodárstva. Ako vieme, ide o dve mimoriadne citlivé oblasti. Francúzski profesionálni rybári blokujú prístavy v Atlantickom oceáne, v kanále La Manche a v Stredozemnom mori, čím samozrejme reagujú na náhly nárast cien ropy a na politiku kvót, ktorú zaviedol Brusel.
<P>
Tento sektor je v kríze štrukturálnej i hospodárskej. Vedúci predstavitelia rybárskych obchodných spoločností už nie sú ochotní investovať do nových lodí, preto sú rybárske flotily čoraz zastaralejšie. Priemerný vek francúzskej rybárskej lode je 25 rokov. Čoraz menej ľudí sa rozhoduje pre prácu v rybnom hospodárstve, pretože toto povolanie so sebou prináša mnoho obmedzení.
<P>
Vážená pani predsedajúca, integrovaná námorná politika musí zohľadňovať tieto odvetvové obmedzenia a problémy. Je potrebné rýchlo zvrátiť spomínaný trend, ktorý vedie k pomalému a bolestivému zániku odvetvia rybolovu.
<SPEAKER ID="105" NAME="Luís Queiró" AFFILIATION="PPE-DE">
(PT) Vážená pani predsedajúca, dámy a páni, pán Piecyk, každý človek, ktorý teraz prechádza popri budove Berlaymont, má možnosť vidieť obrovský panel s nápisom "Oceán príležitosti", ktorý sa vzťahuje na Európsky námorný deň (ktorý je dnes) a na európsku námornú politiku.
<P>
Európska komisia má úplnú pravdu, i ja som presvedčený, že investície, ktoré sme odhodlaní vložiť do mora, by nám mohli poskytnúť vynikajúcu príležitosť na zodpovedné využitie tohto obrovského zdroja spôsobom, ktorý by bol výhodný aj z hľadiska konkurencieschopnosti.
<P>
Svet je však zaplavený nevyužitými príležitosťami a dobrými myšlienkami, ktoré stroskotali. Osud európskej námornej politiky však musí byť iný. Ako už správne zdôraznil pán Jarzembowski, nemôže, alebo lepšie povedané, nesmie nám chýbať ochota ani schopnosť presadiť túto politiku.
<P>
Nesmieme vynakladať energiu plynúcu z našej viery v potenciál tejto iniciatívy na polovičné opatrenia a na bezvýznamné rečnenie o myšlienkach, ktoré znejú štedro, no v skutočnosti sú oveľa menej ambiciózne, ako by sme si priali.
<P>
Naša cesta k úspechu bude viesť cez rozhodné investovanie do modrých technológií a cez podporu poskytnutú sieťam námorných zoskupení s cieľom vypracovať osvedčené postupy a rozvíjať najpokrokovejšie technológie. Bude tiež potrebné maximálne využiť more v boji proti klimatickým zmenám a použiť ho ako zdroj obnoviteľnej energie. Okrem toho bude potrebné podporovať námornú dopravu a pobrežný cestovný ruch, uznať dôležitosť morských regiónov, najmä najvzdialenejších regiónov, z hľadiska bezpečnosti i z hľadiska ochrany proti nelegálnemu prisťahovalectvu, nelegálnemu obchodovaniu, pašovaniu a tiež z hľadiska ochrany proti teroristickým hrozbám. Samozrejme, bude tiež nutné, aby sme mali strategickú a integrovanú víziu, a aby sme vedeli pre tieto politiky zabezpečiť udržateľné financovanie.
<P>
Preto žiadam priamo Komisiu a kolegov poslancov, aby dali jasne najavo, že preukázaná ambícia musí byť minimálne ambíciou, ktorá bude zameraná na vybudovanie ďalšieho európskeho centra záujmu na základe integrovanej námornej politiky.
<P>
Táto voda, vážený pán komisár, pod týmto mostom už nikdy znova nepotečie. Som len zvedavý, či sa Európska komisia a tento Parlament dokážu vysporiadať so svojou vlastnou výzvou.
<SPEAKER ID="106" NAME="Robert Navarro" AFFILIATION="PSE">
(FR) Vážená pani predsedajúca, jedným z cieľov prvého Európskeho námorného dňa, ktorý dnes slávime, je vylepšiť imidž námorníckeho povolania obnovením jeho budúcich vyhliadok. Okrem toho, že je v týchto povolaniach potrebné zlepšiť pracovné podmienky a podmienky zamestnávania a nanovo vymedziť kariérne plány, je tiež potrebné splniť viacero štrukturálnych podmienok.
<P>
Dnes v celom Francúzsku zúfalí rybári blokujú prístavy, pretože už neveria vo svoju budúcnosť. Okrem obmedzení vzťahujúcich sa na rybolov, ktoré sú zamerané na ochranu zásob rýb (túto zásadu nespochybňujem, no myslím si, že nie je spravodlivá), ich teraz obmedzujú aj rastúce ceny palív, a tak rybárom hrozí, že zbankrotujú.
<P>
V Francúzsku už táto situácia predstavuje problém a je veľmi pravdepodobné, že v blízkej budúcnosti sa rozšíri aj do ďalších častí Európy. Európska únia môže a musí v tejto oblasti zakročiť, je potrebné podporiť reštrukturalizáciu a podnietiť zavedenie lodí, ktoré sú z hľadiska spotreby paliva čistejšie a účinnejšie. Naliehavo je nutné pomôcť obchodným spoločnostiam, ktoré sa v dôsledku tejto hospodárskej krízy ocitli v problémoch, aby sa udržali nad vodou. Zdôrazňujem tento posledný bod, pretože nesmieme pripustiť, aby si občania v mysliach spájali tento prvý Európsky námorný deň so skonom celého odvetvia.
<SPEAKER ID="107" NAME="Anne E. Jensen" AFFILIATION="ALDE">
(DA) Vážená pani predsedajúca, správa pána Piecyka zdôrazňuje, že čo sa týka námornej politiky, musíme pristúpiť ku konkrétnejším opatreniam. Rozhodne s tým súhlasím. V žiadnej oblasti nie je aktívna námorná politika taká potrebná ako v regióne Baltického mora. Je to najznečistenejšia morská oblasť v Európskej únii, v ktorej rozsiahle znečistenie pochádza zo súše i z lodí. Okrem toho sa v tejto oblasti nachádza aj vyhodená munícia pochádzajúca z uplynulých vojen. V Baltskom regióne je nutné zabezpečiť čistejšie životné prostredie. Boli by sme tiež radi, keby v tejto oblasti došlo k silnému hospodárskemu rozvoju, a keby sa pobrežná lodná doprava dostala viac do popredia, čo by malo za následok odbremenenie cestnej dopravy. Preto musíme nájsť riešenie, ktorým by bolo možné obmedziť emisie lodí, pričom je potrebné, aby toto riešenie zároveň nespomaľovalo rozvoj pobrežnej lodnej dopravy. Som presvedčená, že pokrok možno dosiahnuť prostredníctvom metodickej slobody výberu prostriedkov na dosiahnutie politických cieľov v oblasti emisií v spojení s finančnými nástrojmi. Dúfam, že Komisia vo svojej stratégii pre oblasť Baltského mora posilní prácu zameranú na zlepšenie životného prostredia, a že sa poučí z pilotných projektov, ktoré Parlament zaradil do svojho tohtoročného rozpočtu.
<SPEAKER ID="108" NAME="Ian Hudghton" AFFILIATION="Verts/ALE">
Vážená pani predsedajúca, v tomto Parlamente zastupujem Škótsko, ktoré v námornej oblasti zastáva v Európe popredné miesto. Dĺžka pobrežia Európskej únie je 68 tisíc kilometrov, z toho tvorí pobrežie Škótska približne 11 tisíc kilometrov. Teda z hľadiska námorných záujmov má Škótsko v rámci Európy ústredné postavenie. Vďaka námornej stratégii a politike môžeme veľa získať, môžeme k nej aj mnohým prispieť.
<P>
Máme vody bohaté na nerastné suroviny, energiu a biologické zdroje. Máme tiež ideálnu polohu ako námorná križovatka v rámci Európy i zo širšieho, svetového hľadiska. Krajiny so silným postavením v námornej oblasti majú vlastné priority z hľadiska stratégie a politiky pre zdroj, ktorým je ich more. Každá politika Európskej únie by mala pomáhať týmto krajinám dosiahnuť ciele, ktoré si stanovili, EÚ môže napríklad financovať výskum, prispievať k vytváraniu nových trás na prepravu tovarov a cestujúcich, podporovať energetické prepojenia, zlepšovať bezpečnosť na plavidlách a zvyšovať energetickú účinnosť.
<P>
Dovoľte mi citovať z článku č. 34 správy pána Piecyka, v ktorej sa píše: "bolo by potrebné vypracovať integrovanú námornú politiku EÚ, aby sa odstránili nedostatky v spoločnej politike v oblasti rybolovu, akou je napríklad nadmerná centralizácia". Inými slovami, je potrebné zabezpečiť vytvorenie pridanej hodnoty, a nie prevziať celú oblasť a využiť to ako výhovorku na rozšírenie právomocí.
<SPEAKER ID="109" NAME="Athanasios Pafilis" AFFILIATION="GUE/NGL">
(EL) Vážená pani predsedajúca, cieľom oznámenia Komisie o integrovanej námornej politike Európskej únie je zabezpečiť ziskovosť pre vlastníkov lodí a pre monopolné skupiny pôsobiace v tomto odvetví.
<P>
Čo možno povedať o návrhu, ktorý sa týka integrovanej námornej politiky?
<P>
Po prvé, podporujú sa nové výsady a zmeny v rámci Spoločenstva a v obchodnom legislatívnom medzinárodnom rámci. Okrem iného sa tak rozvratne vytvárajú sociálne problémy pre pracujúcich v lodiarskom priemysle a pre občanov obývajúcich ostrovné regióny.
<P>
Po druhé, námorná politika sa spája s dopravou a príbuznými odvetviami.
<P>
Po tretie, do oblasti odborného výcviku a pracovno-právnych vzťahov sa zavádzajú ďalekosiahle zmeny s cieľom nahradiť súčasných pracovníkov lacnejšou pracovnou silou. Pracovné zaťaženie sa zvyšuje a zvyšuje sa aj ohrozenie ľudského života a životného prostredia.
<P>
Po štvrté, prístavy sa odpredávajú monopolným podnikateľským skupinám.
<P>
Po piate, represívne mechanizmy sa posilňujú pod zámienkou boja proti terorizmu.
<P>
Po šieste, zvýhodnené vlajky sú symbolom konkurencieschopnosti a protipracovnej námornej politiky Európskej únie. Nie je náhoda, že 68 % z celkovej flotily v gréckom vlastníctve a 85 % nemeckých lodí sa plaví pod cudzou vlajkou, hoci v skutočnosti majú sídlo v krajinách Európskej únie.
<SPEAKER ID="110" NAME="Ashley Mote" AFFILIATION="NI">
Vážená pani predsedajúca, v mojom volebnom obvode, v juhovýchodnom Anglicku, sa nachádza viac než polovica pobrežia Anglického kanála, ako sa tento pás vody dlhé storočia nazýval.
<P>
V najnovších mapách regiónu Arc Manche je však zmenený názov Anglického kanála na Veľké severné more a názov Bristolského kanála na Keltské more. Na čiu zodpovednosť sa zrazu v týchto mapách zmenili námorné míle na kilometre?
<P>
Možno si myslíte, že ide o maličkosti, no v regióne, odkiaľ pochádzam, to za maličkosti rozhodne nepovažujeme. Komisia vôbec nepochopila, aký dosah bude mať takýto bezdôvodný a absurdný nezmysel na náš ostrovný národ. Takéto kroky vedú k tomu, že sa rýchlo približuje deň, keď Spojené kráľovstvo vystúpi z Európskej únie a vezme si so sebou aj svoj členský poplatok vo výške 1,5 milióna GBP za hodinu.
<SPEAKER ID="111" NAME="Struan Stevenson" AFFILIATION="PPE-DE">
Vážená pani predsedajúca, máme už Európsky námorný deň, máme integrovanú námornú politiku a máme Generálne riaditeľstvo pre námorné záležitosti a rybné hospodárstvo (GR MARE). Dosiahli sme skutočne pozoruhodný pokrok, myslím si, že by sme sa mali v mene tohto Parlamentu poďakovať pánovi komisárovi, no tiež pánovi Willimu Piecykovi za ich usilovnú prácu a za ich úsilie, ktorým prispeli k dosiahnutiu tohto cieľa.
<P>
Námorné záujmy Európy majú dosah na životy a zamestnanie miliónov našich občanov. 90 % z nášho zahraničného obchodu a 40 % z nášho vnútorného obchodu prechádza cez naše európske prístavy. Je pravdepodobné, že v dôsledku globalizácie bude tento objem ešte narastať. Ak zrátame údaje zo všetkých našich pobrežných a najvzdialenejších regiónov, zistíme, že dĺžka nášho pobrežia je 320 tisíc kilometrov, a že v spomínaných regiónoch žije tretina z celkového počtu obyvateľov Európskej únie. Priemyselné odvetvia a služby súvisiace s námornou oblasťou a ostatné činnosti vykonávané v týchto regiónoch predstavujú 40 % nášho hrubého domáceho produktu. Na naše morské zdroje sa však nespoliehame len v oblasti obchodu, naše moria sú tiež zdrojom potravy, energie, nerastných surovín a sú aj miestom oddychu.
<P>
Ďalšou dôležitou funkciou mora je jeho regulačné pôsobenie na podnebie, už sme mali možnosť vidieť, aký vplyv majú klimatické zmeny na zásoby rýb. V čase, keď je dopyt po zdravých morských bielkovinách čoraz väčší, sú zásoby rýb čoraz menšie. V súčasnosti je viac ako 50 % rýb, ktoré spotrebujeme, dovezených z krajín mimo Európskej únie. Kritici sa neustále snažia zvaliť vinu na rybárov za nadmerné využívanie našich morských zdrojov, no na tomto procese sa podieľalo aj globálne otepľovanie, znečistenie životného prostredia a mnoho ďalších faktorov.
<P>
Ak chceme v plnej miere využiť potenciál námorných záujmov Európy, a ak chceme dosiahnuť víziu čistých, zdravých, bezpečných a produktívnych morí a oceánov s vysokou biodiverzitou, potom musíme uplatňovať plán riadenia, ktorý sa bude zameriavať na trvalú udržateľnosť vo všetkých oblastiach, čo možno docieliť tak, že prenesieme viac zodpovednosti za riadenie na naše regionálne poradné rady.
<SPEAKER ID="112" NAME="Emanuel Jardim Fernandes" AFFILIATION="PSE">
(PT) V prvom rade by som chcel poblahoželať pánovi komisárovi a Komisii k predloženému návrhu a k prijatej metodike. Dovoľte mi tiež zablahoželať pánovi Piecykovi k vynikajúcej práci a otvorenosti pri príprave tejto výbornej správy.
<P>
Keďže pochádzam zo starého námorníckeho národa, som Portugalčan, a z ostrovného a jedného z najvzdialenejších regiónov, z Madeiry, dôrazne podporujem túto správu, pretože v účinnom uplatňovaní námornej politiky zaručuje, okrem iných základných aspektov, aj primerané uznanie najvzdialenejších regiónov, vzhľadom na ich polohu a na ich rozsiahle skúsenosti, vrátane oblastí inovácií, výskumu, životného prostredia, a pod.
<P>
Po druhé, v záujme zlepšenia riadenia a trvalo udržateľného využívania morských zdrojov a v záujme boja proti klimatickým zmenám, je potrebné rozšíriť pobrežné oblasti, podporovať takú účinnú prístavnú politiku a také druhy námornej dopravy, ktoré sú šetrné k životnému prostrediu, ďalej je potrebné podporovať morský výskum, posilňovať sociálne práva v súlade s dohodnutými medzinárodnými požiadavkami, zabezpečovať celoživotné vzdelávanie a podporovať cestovný ruch, ktorý v rámci tejto námornej politiky predstavuje jednu z hlavných činností.
<SPEAKER ID="113" NAME="Bogusław Liberadzki" AFFILIATION="PSE">
(PL) Vážená pani predsedajúca, chcem vyjadriť uznanie práci pána Piecyka. Vážený pán Piecyk, zvykli sme si, že od vás môžeme očakávať veľmi kvalitné správy, a ani táto správa nie je výnimkou. Veľmi pekne vám ďakujem!
<P>
Mojím volebným obvodom je Štetín, ktorý leží v Západopomoranskom vojvodstve. V tomto meste sa nachádza prístav, lodenica, námorná správa, sú tu aj vlastníci lodí a rybári. V prvom rade vítam vyhlásenie, ktorým sa ustanovuje Európsky námorný deň. Po druhé, v dôsledku tejto správy budú zamestnanci lodeníc v Štetíne a v Gdynii, no tiež pracovníci na Malte a v ďalších členských krajinách, vkladať veľké nádeje do novej námornej politiky. Lodiarsky priemysel je globálnym priemyslom, preto je nutné, aby mali naše lodenice podmienky porovnateľné s podmienkami v krajinách, v ktorých pôsobia naši konkurenti.
<P>
Preto je v tejto oblasti potrebné, a teraz sa obraciam na vás, vážený pán komisár, zaviesť rozvážnu politiku a zaoberať sa Európskymi lodenicami.
<SPEAKER ID="114" NAME="Rosa Miguélez Ramos" AFFILIATION="PSE">
(ES) Vážená pani predsedajúca, dámy a páni, ako európska občianka Galície, morského regiónu par excellence, som veľmi hrdá na vynikajúcu prácu, ktorú odviedol spravodajca, môj priateľ, pán Willi Piecyk. Spolu s ostatnými politickými skupinami som mu vďačná za to, že podporil môj pozmeňujúci a doplňujúci návrh týkajúci sa nárastu výskytu javu námorného pirátstva, ktorý sa, žiaľ, znova objavil v správach, keďže nedávno došlo k dvom únosom.
<P>
Považujem za správne vyjadriť naše obavy v uznesení, pretože ide o závažný medzinárodný bezpečnostný problém, ktorý je potrebné riešiť.
<P>
Za posledných desať rokov došlo pri takomto type útoku k únosu 3 200 námorníkov, 500 námorníkov bolo zranených a 160 usmrtených.
<P>
To, čo žiadame, je veľmi jednoduché. Chceme vytvoriť mechanizmus, ktorý umožní bojovým lodiam z ktorejkoľvek krajiny Spoločenstva poskytnúť v medzinárodných vodách pomoc plavidlám zo Spoločenstva, bez ohľadu na to, či ide o rybárske alebo o obchodné lode. Ďalej žiadame, aby Európa podporila v OSN iniciatívu zameranú na rozšírenie námorných právnych predpisov.
<P>
Vážené dámy, vážení páni, prajem vám pekné prežitie Európskeho námorného dňa!
<SPEAKER ID="115" NAME="Jamila Madeira" AFFILIATION="PSE">
(PT) Vážená pani predsedajúca, dámy a páni, na základe zelenej knihy z roku 2006 boli do akčného plánu, o ktorom sa uvažuje vo výbornej správe pána Piecyka, pridané mnohé opatrenia, ktoré sa majú prijať v kontexte európskej integrovanej námornej politiky.
<P>
Musíme preto pracovať na celkovej vízii, nielen čo sa týka morí ako takých, ale aj pokiaľ ide o budovanie silných vzťahov s pobrežnými oblasťami a o všetky ďalšie otázky, ktoré s tým súvisia, napríklad zamestnanosť, otázky životného prostredia, regionálny rozvoj, hospodársky rozvoj, investovanie do morského výskumu a excelentnosti. Ide teda o celý rad odvetvových politík, ktoré nám v budúcnosti umožnia, ak ich budeme riešiť spoločne, dosiahnuť väčšiu súdržnosť a úspech v politikách, ktoré zavádzame do praxe. Preto bude tiež možné docieliť väčšiu sociálnu, hospodársku a environmentálnu udržateľnosť, čo je úplne kľúčové.
<P>
Z toho istého dôvodu sa v tejto správe zdôrazňuje, že je potrebné, aby výskum a inovácie zohrávali ústrednú úlohu pri zvyšovaní potenciálu regionálneho rozvoja s cieľom podporiť všetky činnosti, ktorých sa táto problematika týka, a na ktoré má vplyv, či už priamy alebo nepriamy, prostredníctvom námornej politiky.
<P>
Alternatívy dopravy po mori a výzva spojená s využitím energie vĺn predstavujú niektoré z prísľubov, na ktorých sa už pracuje. Rozhodne s nimi budú spojené veľké očakávania, čo sa týka budúcich hospodárskych riešení, sú, samozrejme, udržateľné a zasluhujú si podporu.
<SPEAKER ID="116" NAME="Paulo Casaca" AFFILIATION="PSE">
(PT) Vážená pani predsedajúca, aj ja by som sa chcel pridať k mojim kolegom, ktorí už oprávnene blahoželali nášmu spravodajcovi, pánovi Piecykovi, a ktorí chválili prácu, ktorú Európska komisia v tejto oblasti už vykonala.
<P>
Odvtedy čo súčasná Komisia vyslovila prísľub, ktorý možno označiť za jeden z jej vôbec najdôležitejších politických prísľubov, uplynuli štyri roky. Musím zdôrazniť, že onedlho sa príjmu veľmi významné kroky, k čomu musíme Komisii zablahoželať.
<P>
Chcem však poukázať na otázku ekosystémového prístupu k námornej politike. Takýto prístup je, podľa môjho názoru, nevyhnutný a keďže som si všimol, že najnovšie oznámenie Komisie bolo v otázke uplatnenia tohto prístupu v plnej miere pomerne zdržanlivé, vzhľadom na problémy, ktoré by to mohlo spôsobiť pre rôzne európske moria, chcel by som zdôrazniť, že najvzdialenejšie regióny je potrebné vnímať z hľadiska ich vlastných osobitných charakteristických vlastností. V súvislosti s plne integrovaným prístupom tu teda neexistujú žiadne problémy, preto vyzývam Komisiu, aby sa touto úlohou zaoberala čo najskôr.
<SPEAKER ID="117" NAME="Czesław Adam Siekierski" AFFILIATION="PPE-DE">
(PL) Námorná doprava, prístavy a lodenice predstavujú odvetvia, ktoré sú v súčasnosti dosť v úzadí, hoci majú pozoruhodný potenciál rastu. Pre zabezpečenie rozvoja konkurencieschopnej a bezpečnej námornej dopravy, prístavov a príbuzných odvetví je potrebné vypracovať primeranú koncepciu, ktorou je nutné zaručiť vysokú úroveň námornej bezpečnosti.
<P>
Námorná diaľková doprava je energeticky oveľa účinnejšia ako cestná diaľková doprava. Dajme teda lodeniciam možnosť rozvíjať sa, vrátane lodeníc v Gdynii, Gdansku a v Štetíne. Pamätajme na to, že 90 % zahraničného obchodu Európskej únie a takmer 40 % vnútorného obchodu v rámci EÚ prechádza prístavmi.
<P>
Európa bola spojená s morom už od počiatku svojej existencie. Muselo to tak byť, pretože dĺžka nášho pobrežia je 70 tisíc kilometrov, čo je trojnásobná dĺžka v porovnaní s dĺžkou pobrežia Afriky. Dlhé roky sa more staralo o živobytie našich predkov a bolo pre nich zdrojom značného príjmu. Situácia je rovnaká aj v súčasnosti. Len integrovaný a koordinovaný prístup a primerané opatrenia nám umožnia využiť potenciál, ktorý v sebe moria ukrývajú.
<SPEAKER ID="118" NAME="Ioan Mircea Paşcu" AFFILIATION="PSE">
Vážená pani predsedajúca, vo svojom vystúpení by som chcel poukázať na dva aspekty, ktoré považujem za veľmi dôležité. Prvým z nich je rieka Dunaj, ktorá prostredníctvom svojho prepojenia na oba konce svetadiela spája Severné more s Čiernym morom. Potenciál tejto rieky nie je ani zďaleka využitý, čo je čiastočne spôsobené skutočnosťou, že situácia v bývalej Juhoslávii, ktorá sa nachádza uprostred tohto toku, blokovala každú iniciatívu v tejto oblasti. No vzhľadom na to, že konečné riešenie je už veľmi blízko, bolo by ťažké odôvodniť, prečo ešte neexistuje komplexná iniciatíva zameraná na prebudovanie Dunaja na hlavnú plavebnú cestu nášho svetadiela, čo by prinieslo ďalší hospodársky rozvoj pobrežným oblastiam po celej dĺžke toku tejto rieky.
<P>
Druhý aspekt je hlavne politický. O námorný prístup do Európskej únie sa delíme s krajinami, ktoré nie sú členskými štátmi EÚ. Preto je potrebné zabezpečiť, aby boli nástroje susedskej politiky Európskej únie nastavené tak, aby ďalej šírili zámery ambiciózneho cieľa integrovanej komplexnej námornej stratégie.
<SPEAKER ID="119" NAME="Marusya Ivanova Lyubcheva" AFFILIATION="PSE">
(BG) Námorný priestor je rozhodne oblasťou, v ktorej sa uplatňujú najviac integrované skutočné politiky. Moria poskytujú prostredie na mnohosmernú komunikáciu medzi krajinami, ľuďmi, činnosťami a politikami. V Bulharsku zvykneme hovoriť, že more spája všetky vzdialené veci. Chcem zdôrazniť, že na Čierne more, ktoré tvorí východnú hranicu Európskej únie, a na čiernomorský región by sa malo vzťahovať rovnaké zaobchádzanie v rámci všetkých ostatných námorných politík.
<P>
Súčasný vývoj prináša pre námorné krajiny mnoho vážnych výziev, a nielen pre ne. Na jednej strane je potrebné chrániť životné prostredie, vodu, pobrežné oblasti, biodiverzitu, či pracovné príležitosti pre ľudí a na druhej strane je výzva využívať morské zdroje v záujme rozvoja spoločnosti a ľudí. Túto politiku tvorí mnoho mimoriadne dôležitých prvkov. Dovoľte mi upriamiť vašu pozornosť na skutočnosť, že je potrebné vykonávať prísny dohľad nad námornou dopravou a nad všetkými energetickými projektmi, ktoré sú spojené s plavbou po moriach. Okrem toho je tiež potrebné zabezpečiť udržateľnosť a obnoviteľné morské zdroje.
<SPEAKER ID="120" NAME="Catherine Stihler" AFFILIATION="PSE">
Vážená pani predsedajúca, teší ma, že dnes vidíme, aký dôležitý je spoločný prístup k námornej politike. Ak chceme ochrániť spoločný zdroj, naše moria a oceány, musíme sa nevyhnutne zamerať na väzby medzi lodnou dopravou, klimatickými zmenami a bojom proti znečisťovaniu životného prostredia.
<P>
Dúfam však, že na budúci rok dokážeme z Európskeho námorného dňa, ktorý je ustanovený na 20. mája, vyťažiť viac. Myslím si, že vzhľadom na to, že v roku 2009 sa budú konať voľby do Európskeho parlamentu, každý kandidát by mohol využiť tento termín na zdôraznenie významu našich morí a oceánov a pobrežných spoločenstiev.
<SPEAKER ID="121" NAME="Joe Borg">
člen Komisie. - Vážená pani predsedajúca, vážené dámy, vážení páni, zanietená diskusia a široká škála zaujímavých otázok, na ktoré ste poukázali, jasne poukazujú na záväzok tohto Parlamentu posunúť program integrovanej námornej politiky Európskej únie dopredu.
<P>
Môžem vás uistiť, že Komisia tento záväzok v plnej miere rešpektuje. Mnohí rečníci poukázali na skutočnosť, že sme vo svojich návrhoch nezašli dosť ďaleko, a že sme nielen mohli, ale aj mali byť ambicióznejší. Tieto vaše pripomienky beriem ako znak toho, že ste skutočne presvedčení o tom, že táto politika bude úspešná, a že privodí výraznú pozitívnu zmenu pre milióny občanov Európskej únie a pre aktérov, ktorých pôsobenie je spojené s oceánmi.
<P>
Dovoľte mi znova zopakovať, že momentálne sa nachádzame len za začiatku celého procesu, a že v tejto fáze sa zameriavame predovšetkým na zabezpečenie toho, aby sme z krátkodobého hľadiska mali k dispozícii potrebné nástroje, a aby sme mohli rozvíjať a riadiť tento proces správnym smerom. To teda tvorí podstatu akčného plánu, ktorý prijala Komisia v októbri minulého roka.
<P>
Čo sa týka otázky financovania, súhlasím s pánom Queiróm, že financovanie je kľúčové, a že bude mať dosah na úspešnosť tejto politiky. Doposiaľ sa nám podarilo získať finančné zdroje z úspor, ktoré boli vytvorené v iných politických oblastiach, napríklad v oblasti rybného hospodárstva. Využitie týchto zdrojov nebude na úkor programov v oblasti rybného hospodárstva, ale na úkor úspor a nevyužitých finančných prostriedkov. Otázka budúceho financovania integrovanej námornej politiky bude v rámci rokovaní a z hľadiska budúcich finančných výhľadov kľúčová.
<P>
Teraz mi dovoľte, aby som upriamil svoju pozornosť na niekoľko špecifických bodov, na ktoré ste v rámci svojich vystúpení poukázali, a na ktoré by som rád okamžite reagoval. Chcem vás však uistiť, že sa budeme s plnou vážnosťou zaoberať všetkými otázkami, ktoré ste v rámci tejto rozpravy spomenuli.
<P>
Pokiaľ ide o emisie produkované loďami, by som chcel pripomenúť veľmi významnú dohodu o SOx a o NOx, ktorú sa práve podarilo dosiahnuť v rámci Medzinárodnej námornej organizácie. Bolo by dobré, keby sme sa teraz viac zamerali na CO2. V prvom rade by sme tak mali urobiť v rámci Medzinárodnej námornej organizácie, no ak sa to nepodarí, budeme musieť konať samostatne.
<P>
Pokiaľ ide o otázku, ktorú predložil pán Jarzembowski, a ktorá sa týka európskej pobrežnej stráže, pána Jarzembowskiho som si vypočul obzvlášť pozorne, no chcem zdôrazniť, že ide o veľmi citlivú problematiku. Predpokladám však, že bude vyvinutý koordinovaný mechanizmus vnútroštátnych pobrežných stráží alebo systémov dohľadu.
<P>
Pokiaľ ide o nárast cien palív, dovoľte mi znova zopakovať, že k nemu rozhodne nedochádza v dôsledku opatrení prijatých Bruselom, ide o medzinárodný problém, novú skutočnosť, s ktorou sa musíme vysporiadať. Robíme všetko, čo je v našich silách, aby sme našli primerané riešenia, ktorými by sme dokázali podporiť odvetvovú štruktúru, a ktoré by nám pomohli vysporiadať sa s touto situáciou. V tejto oblasti sa nám práve podarilo dosiahnuť dohodu s Francúzskom, som si istý, že podrobnosti tejto dohody budú v najbližších dňoch zverejnené.
<P>
Čo sa týka pirátstva, Komisia je, samozrejme, veľmi znepokojená skutočnosťou, že k týmto udalostiam dochádza čoraz častejšie. Myslíme si, že je potrebné i možné, aby sa členské štáty Európskej únie navzájom podporovali a pomáhali si s cieľom čeliť tejto hrozbe. V súvislosti s tým očakávame, že Rada a samotné členské štáty predložia návrhy ďalšieho smerovania v tejto oblasti.
<P>
Súhlasím aj s tými rečníkmi, ktorí vyzývali, aby sme sa zamerali viac na regióny. V tomto smere budeme ďalej pracovať. Náš projekt zameraný na dohľad nad západným Stredozemím je založený práve na takomto regionálnom prístupe. Dúfame, že tento projekt bude môcť slúžiť ako príklad, ktorý bude možné rozšíriť do ďalších regiónov. V skutočnosti sa budeme zaoberať aj námornou politikou pre Baltické more a pre Čierne more, ktoré dnes ráno spomínali viacerí rečníci, rovnako ako sme sa práve začali zaoberať Stredozemným morom.
<P>
Nemám dosť času na to, aby som popísal opatrenia, ktoré sme v oblasti rybného hospodárstva už prijali, alebo plánujeme v krátkom čase prijať, napríklad IEU, štrukturálne metódy rybolovu, ekosystémový prístup, zákaz odhadzovania, stratégia pre prístavy, námorná doprava, námorný a morský výskum, morské prostredie, energetika, riadenie, dohľad, alebo sociálne vylúčenie námorníkov, so všetkými týmito témami sa zaoberáme. Môžem vás však uistiť, že záväzok Komisie presadiť túto novú politiku spoločne najmä s Parlamentom a s členskými štátmi a zúčastnenými stranami je zaručený.
<SPEAKER ID="122" NAME="Willi Piecyk" LANGUAGE="DE">
Vážená pani predsedajúca, takýto je, žiaľ, nakoniec problém. Dúfam, že aspoň pán komisár mi bude rozumieť.
<P>
V prvom rade by som sa chcel poďakovať všetkým, ktorí vystúpili v rámci rozpravy. Som presvedčený, že integrovaná námorná politika v podobe, v akej ju predložila Komisia, od lodeníc, cez lode, prístavy a výskum v oblasti rybného hospodárstva až po cestovný ruch, môže pre Európanov predstavovať obrovskú príležitosť, ak sa ju rozhodnú využiť. Vážený pán komisár, mali ste možnosť počuť, že Komisia má plnú podporu Parlamentu, aby postupovala o niečo ráznejšie a energickejšie. Viem, že máte ťažkosti s Radou, no to by vám nemalo brániť v tom, aby ste rázne zavádzali svoje myšlienky do praxe, a aby ste ich podporovali.
<P>
Oslovili ste Medzinárodnú námornú organizáciu. Je, samozrejme, dobré, že sa Medzinárodná námorná organizácia uzniesla na určitom riešení v oblasti ochrany podnebia a zníženia emisií, no veľmi dobre viete, aký pracný je proces podpisu uznesení Medzinárodnej námornej organizácie v členských štátoch.
<P>
Pán Jarzembowski spomenul pobrežnú stráž. Ak sa nám podarí v prvom rade presvedčiť našu vládu, že je potrebné, aby zriadila svoju pobrežnú stráž, dúfam, že sa nám to podarí dosiahnuť. Mimochodom, Komisia v tomto smere musí vykonať ešte jednu úlohu, konkrétne je nutné vypracovať o tejto problematike primeranú štúdiu.
<P>
Na záver mi dovoľte povedať, že o mori toho vieme príliš málo. Preto je potrebné, aby Európania investovali do tejto oblasti veľa finančných prostriedkov, a aby sa vo veľkej miere venovali výskumu, vďaka čomu získajú o mori viac vedomostí. Ak tieto vedomosti zavedieme do praxe v spojení s Európskym námorným dňom, podarí sa nám dosiahnuť dobrý výsledok. Ako povedala pani Stihlerová, dúfame, že na budúci rok sa nám podarí zaznamenať určitý pokrok.
<P>
(potlesk)
<SPEAKER ID="123" NAME="Predsedajúca">
Rozprava sa skončila.
<P>
Teraz pristúpime k hlasovaniu.
<P>
Písomné vyhlásenia (článok 142)
<SPEAKER ID="997" NAME="John Attard-Montalto  " AFFILIATION="PSE">
písomne. - (MT) V plnej miere súhlasím s vyjadrením, že Európske oceány a moria by mali byť "najčistejšie na svete, s ... najvýnosnejším hospodárstvom, najlepším výskumom a najlepšími technológiami, najmodernejšou a najčistejšou lodnou dopravou ... a najinovatívnejšími nápadmi. Musíme si však priznať, že ak chceme tieto ciele dosiahnuť, je potrebné, aby bol akčný plán integrovanej námornej politiky predložený Komisiou oveľa ambicióznejší.
<P>
Na druhej strane je jasné, že spomínaný akčný plán obsahuje "príliš málo praktických opatrení", a že si musíme priznať, že európska námorná politika nie je pripravená na dôsledky klimatických zmien, najmä čo sa týka nárastu morských hladín a zvýšeného rizika zaplavenia prístavov a pobrežných regiónov.
<P>
Členské štáty musia urobiť všetko pre to, aby európska námorná politika výrazne prispela k zníženiu emisií skleníkových plynov. Okrem toho je potrebné poukázať na skutočnosť, že znečistenie morí pochádzajúce zo súše tvorí významný podiel celkového morského znečistenia. Z toho vyplýva, že v tejto oblasti je potrebné požiadať Komisiu, aby predložila akčný plán na zníženie znečistenia morí zo súše. Čo sa týka členských štátov, vyzývame ich, aby rýchlo konali a transponovali právne predpisy v tejto oblasti do svojho vnútroštátneho práva.
<SPEAKER ID="124" NAME="Rumiana Jeleva  " AFFILIATION="PPE-DE">
písomne. - V Európe musíme urobiť maximum preto, aby sme zaviedli účinnú námornú politiku, ktorá bude venovať dostatočnú pozornosť námorným otázkam a bude ich chrániť.
<P>
Správa sa zameriava na oblasti, v ktorých sa podarilo dosiahnuť úspech, no poukazuje aj na nedostatky.
<P>
Podľa môjho názoru, kľúčové oblasti, na ktoré sa musíme zamerať, ak chceme dosiahnuť pokrok, sú koordinovanejšia spolupráca a posilnenie regionálnych orgánov a pobrežných spoločenstiev. Týchto miestnych aktérov je nevyhnutne potrebné zapracovať do každej novej stratégie, pretože práve oni sú zodpovední za samotnú realizáciu všetkých týchto stratégií.
<P>
Prostredníctvom zvýšenej spolupráce medzi rôznymi pobrežnými subjektami je potrebné vyvinúť väčšie úsilie s cieľom zlepšiť environmentálnu ochranu miestnych ekosystémov.
<P>
Okrem toho je potrebné vypracovať jasné usmernenia pre námornú dopravu na európskych a priľahlých moriach s cieľom zabrániť vzniku škôd na životnom prostredí v dôsledku lodných nehôd, akou bola napríklad zrážka ropných cisternových lodí v Čiernom mori, ktorá sa odohrala pred niekoľkými mesiacmi. To znamená, že bude potrebné intenzívnejšie spolupracovať s tretími krajinami pôsobiacimi v oblasti námornej dopravy. V prípade potreby by mala byť Európska únia pripravená pomôcť týmto krajinám dodržiavať spomínané prísnejšie usmernenia, ktoré budú dúfam čoskoro vypracované. Z takéhoto prístupu by sme mali všetci prospech.
<SPEAKER ID="125" NAME="Janusz Lewandowski" AFFILIATION="PPE-DE">
písomne. - (PL) Nie všetky členské štáty Európskej únie majú prístup k moru, no je všeobecne uznávanou skutočnosťou, že využívanie mora je dôležité. Odhaduje sa, že námorný priemysel, námorné služby a činnosti prebiehajúce v pobrežných oblastiach tvoria okolo 40 % celkového hrubého domáceho produktu Spoločenstva s 27 členskými štátmi. Preto očakávame zavedenie ďalších praktických krokov vychádzajúcich zo zelenej knihy Európskej komisie, ktorými sa bude napĺňať námorná politika Európskej únie.
<P>
Zaznamenávame snahu o zlepšenie využitia potenciálu pobrežnej lodnej dopravy, čím by sa odľahčili dopravné trasy na súši, žiaľ, moja vlasť k tomuto procesu prispieva len zanedbateľne. Zdá sa však, že hospodárske problémy sa dostávajú do úzadia a do popredia sa dostávajú priority zamerané na životné prostredie a podnebie.
<P>
Tento trend je príznačný pre všetky politiky Európskej únie. Problém však spočíva v ich zladení. Čoraz intenzívnejší spor týkajúci sa chránených oblastí v Baltickom mori je len jedným z príkladov, ktoré dokumentujú napätie medzi hospodárskymi záujmami rybolovného priemyslu a aspektmi ochrany prírodných zdrojov. Z hľadiska Poľska, t.j. z hľadiska krajiny, ktorá je "na vzostupe", je nevyhnutné nájsť rovnováhu medzi hospodárstvom a životným prostredím.
<P>
Spojenie medzi predmetnou správou a prvým Európskym námorným dňom je potešujúce. Ešte dôležitejšie však je vybaviť spoločnú námornú politiku finančnými a legislatívnymi nástrojmi, aby sme zaručili, že v konečnom dôsledku neostaneme len pri formálnych oslavách.
