<CHAPTER ID="013">
Rámcová dohoda medzi EÚ a Líbyou
<SPEAKER ID="551" NAME="Predsedajúci">
Ďalším bodom programu je správa pani Any Gomesovej v mene Výboru pre zahraničné veci s návrhom odporúčania Európskeho parlamentu Rade o prebiehajúcich rokovaniach o rámcovej dohode medzi EÚ a Líbyou.
<SPEAKER ID="552" NAME="Ana Gomes" LANGUAGE="PT">
Líbya má okrem významných energetických zdrojov a veľkého potenciálu ako sused a partner v Magrebe strategickú pozíciu vzhľadom na kontrolu migračných tokov do Európy.
<P>
Niektoré členské štáty majú s Líbyou úzke vzťahy, ale je dôležité zabezpečiť, aby tieto vzťahy boli náležite zakotvené v základných hodnotách a záujmoch Únie. Preto podporujeme rozvoj vzťahov s Líbyou prostredníctvom ustanovenia rámcovej dohody vzťahujúcej sa na rôzne oblasti spolupráce s cieľom stimulovať dôležitý politický dialóg.
<P>
Nesmieme však zabúdať na to, že v Líbyi vládne diktátorský režim známy závažným porušovaním ľudských práv, teroristickými útokmi a zasahovaním do vnútorných záležitostí iných krajín, aj keď sa v ostatných rokoch vyskytli náznaky toho, že chce urobiť obrat o 180°. Preto môže rámcová dohoda s Líbyou získať súhlas tohto Parlamentu len vtedy, ak sa splnia určité podmienky. Nevyhnutnou podmienkou je to, aby Líbya umožnila Úradu Vysokého komisára OSN pre utečencov (UNHCR) opäť pôsobiť v krajine, a to s rozšíreným mandátom. Poviem to celkom jasne: žiadny UNHCR, žiadna dohoda.
<P>
Líbyu musíme presvedčiť, aby ratifikovala Ženevský dohovor o utečencoch. Pretože Líbya je už zmluvnou stranou afrického dohovoru o utečencoch, je ťažké pochopiť, prečo jej vnútorný právny poriadok neuznáva štatút utečenca.
<P>
Z akejkoľvek dohody o readmisii medzi Európskou úniou a Líbyou sa musia vylúčiť všetky osoby, ktoré sa vyhlasujú za žiadateľov o azyl, utečencov alebo osoby, ktoré potrebujú medzinárodnú ochranu, a dohoda sa musí uplatňovať plne v súlade so zásadou nenavracania. Nesmú sa opakovať podobné kritické situácie, ako v prípade 400 Eritrejčanov, ktorí boli minulé leto na pokraji hromadného vyhostenia z Líbye.
<P>
Európska únia musí nabádať Líbyu k tomu, aby prijala právne a sociálne riešenia, ktoré zlepšia neľudské životné podmienky približne 2 miliónov prisťahovalcov - takmer štvrtiny obyvateľstva -, ktorí pracujú v Líbyi. Títo prisťahovalci si zaslúžia právnu ochranu a nemôže sa s nimi naďalej zaobchádzať ako s abeed, otrokmi. Európska únia musí investovať do spoločných programov na boj proti rastúcemu obchodovaniu s ľuďmi, ktoré má ničivé následky najmä v prípade žien a detí. Európska únia musí zvýšiť podporu Medzinárodnej organizácii pre migráciu a všetkým organizáciám, ktoré pomáhajú migrantom pri tranzite cez Líbyu, aby sa zlepšili podmienky migrantov internovaných v záchytných centrách, ktoré sa napriek náhlemu vyprázdneniu v polovici minulého roka začínajú znovu zapĺňať.
<P>
Únia musí naďalej presviedčať Líbyu, aby sa zaviazala k moratóriu na trest smrti, a je dôležité, aby od líbyjských orgánov požadovala zverejnenie totožnosti popravených domácich a zahraničných občanov. Únia musí trvať na tom, aby Líbya ratifikovala Rímsky štatút Medzinárodného trestného súdu. Únia musí v rámci spolupráce podporovať reformy na modernizáciu sociálnych, politických a súdnych štruktúr, ktoré otvoria krajinu vonkajšiemu svetu a spoločnosť slobodným informáciám, podporia nezávislosť médií a ktoré budú investovať do budovania inštitucionálnych kapacít spoločenských organizácií, organizácií práce a ďalších organizácií, ktoré sú zástupcami občianskej spoločnosti. Bouaziziho revolúcia v Tunisku bude mať určite vplyv na susednú Líbyu a dokáže to pochopiť dokonca aj Kaddáfího režim.
<P>
Musíme posilniť podporu poskytovanú zdravotníctvu v Líbyi prostredníctvom akčného plánu pre Benghází jej rozšírením na ďalšie zdravotnícke strediská a ďalšie požiadavky v súvislosti s verejným zdravím. Uvedomujeme si, že rokovania medzi Európskou komisiou a Líbyou sú v pokročilom štádiu, aj keď sa objavili určité problémy v súvislosti so spoluprácou v oblasti obchodu a energetiky.
<P>
Podľa nás by bolo prospešné čo najrýchlejšie zriadiť v Tripolise úrad EÚ, ktorý by uľahčil rokovania a monitoroval vývoj situácie v Líbyi.
<P>
Pán komisár, v týchto odporúčaniach žiadame Komisiu o podrobné informácie o rozpočtových riadkoch, ktoré sa využívajú a plánujú v spolupráci s Líbyou. Dúfam, že sa vám podarí zabezpečiť, aby sme tieto informácie čoskoro získali.
<P>
Napokon by som chcela upozorniť na to, že Parlament mal len nedávno príležitosť schváliť mandát Rady na rokovania. Je to neprijateľné a takto to nemôže ďalej pokračovať. Na záver by som sa chcela poďakovať za spoluprácu všetkým tieňovým spravodajcom, ktorí boli na dosiahnutie širokého konsenzu v takejto potenciálne spornej téme veľmi dôležití.
<SPEAKER ID="553" NAME="Štefan Füle">
člen Komisie. - Vážený pán predsedajúci, ďakujem vám, že ste mi poskytli príležitosť informovať tento Parlament o rokovaniach o rámcovej dohode medzi EÚ a Líbyou.
<P>
Komisia a Európsky parlament už v líbyjskej otázke úzko spolupracujú. Máme spoločný záujem na zabezpečení pozitívneho vývoja našich vzťahov s Líbyou, ktorá je dôležitým susedom. V tejto súvislosti by som chcel osobitne zablahoželať vašej delegácii pre vzťahy s krajinami Magrebu k dohode, ktorú dosiahla počas návštevy Tripolisu, ktorá vlastne umožňuje viesť pravidelné konzultácie s líbyjským parlamentom.
<P>
Som odhodlaný zabezpečiť, aby úzka spolupráca medzi našimi inštitúciami pokračovala aj naďalej. Predovšetkým by som chcel Európsky parlament pravidelne informovať o najnovšom vývoji v súvislosti s rokovaniami o tejto rámcovej dohode. Viem, že náš hlavný vyjednávač vás informuje po každom kole rokovaní.
<P>
Dovoľte mi uviesť niektoré informácie o súčasnom stave. V polovici novembra sme v Tripolise ukončili deviate kolo rokovaní. Ďalšie kolo je naplánované na 24. - 26. januára v Bruseli. Od začiatku rokovaní pred viac ako dvomi rokmi sme dosiahli významný pokrok. Prakticky sme predbežne dohodli preambulu a šesť z desiatich hláv dohody. Konkrétne sme dosiahli predbežnú dohodu o hlave o politickom dialógu, ktorá obsahuje dôležité odkazy na dodržiavanie ľudských práv, boj proti zbraniam hromadného ničenia, boj proti terorizmu atď. Líbya súhlasila so zavedením pravidelného dialógu o ľudských právach a základných slobodách, ktorý bol naším kľúčovým cieľom. S výsledkom, ktorý sa dosiahol v tejto hlave, sme naozaj veľmi spokojní.
<P>
Ako možno viete, je tu niekoľko nedoriešených otázok, konkrétne otázky energetiky a obchodu. Energetika predstavuje jadro hospodárstva Líbye - v skutočnosti 70 % HDP Líbye. Preto je pozornosť a opatrnosť, ktorú Líbya venuje tejto otázke, pochopiteľná. Pokiaľ ide o obchod, Líbya má s rokovaniami o komplexných obchodných dohodách obmedzené skúsenosti. Preto sa v tejto oblasti dosiahol len mierny pokrok. Odborníci na oboch stranách sa veľmi pravidelne stretávajú s cieľom zabezpečiť, aby sme čo najskôr mohli dosiahnuť dohodu o týchto dvoch otázkach, ale, samozrejme, existujú tu zložité politické otázky.
<P>
Jednou z nich je otázka Rímskeho štatútu. Líbya kategoricky odmieta výslovný odkaz na Rímsky štatút. Je však ochotná zaviazať sa ku spolupráci s Európskou úniou v oblasti boja proti beztrestnosti predovšetkým tých trestných činov, ktoré sú definované v Rímskom štatúte.
<P>
Problémy existujú aj pokiaľ ide o migráciu, najmä preto, lebo Líbya odmieta prijať späť štátnych príslušníkov tretích krajín. Poznamenal som si odporúčania Parlamentu týkajúce sa tohto osobitného aspektu rokovaní a určite budem o nich diskutovať s členskými štátmi.
<P>
Takisto pokiaľ ide o migráciu, môžem tento Parlament uistiť, že sme odhodlaní zabezpečiť, aby Líbya dodržiavala svoje medzinárodné záväzky týkajúce sa zásady nenavracania. Pre Európsku úniu je to dôležitý bod. Myslíme si tiež, že je dôležité, aby Líbya čo najskôr začala dodržiavať Ženevský dohovor z roku 1951 a jeho Protokol o štatúte utečencov z roku 1967. Je však potrebné poznamenať, že Líbya naznačila, že nemá v úmysle tento dohovor dodržiavať.
<P>
Chcel by som tiež zdôrazniť, že pozorne sledujeme rokovania medzi Líbyou a Úradom Vysokého komisára OSN pre utečencov (UNHCR) v nádeji, že sa nájde vyhovujúce riešenie, aby UNHCR mohol svoj mandát vykonávať v plnom rozsahu a v právne bezpečnom prostredí.
<P>
Všeobecnejšie povedané, v októbri sme dosiahli dohodu s cieľom rozvinúť spoluprácu s Líbyou vo všetkých otázkach týkajúcich sa migrácie vrátane otázok medzinárodnej ochrany, zlepšenia podmienok migrantov v Líbyi, riadenia migrácie a hraničnej kontroly. Je to pozitívny vývoj, pretože musíme spolupracovať s Líbyou na riešení všetkých úloh, ktorým čelí v súvislosti s migráciou.
<P>
Na záver by som chcel spomenúť otázku pokynov k rokovaniu, prístup ku ktorým tento Parlament opakovane požadoval. Plne si uvedomujem záväzky, ktoré vytvára článok 218 Lisabonskej zmluvy. Ako viete, pokyny k rokovaniu sú dôverné dokumenty Rady. Rada preto musela preskúmať vašu požiadavku horizontálne. Som rád, že vám môžem povedať, že táto diskusia bola ukončená, a ako pravdepodobne viete, Rada sprístupnila pokyny k rokovaniu o rámcovej dohode medzi Európskou úniou a Líbyou, pričom zohľadnila dohodnuté postupy a bezpečnostné predpisy Rady. Rada o tom informovala predsedu Výboru pre zahraničné veci.
<SPEAKER ID="554" NAME="Ioannis Kasoulides">
v mene poslaneckého klubu PPE. - Rada v júni 2009 odporučila ako prioritu uzatvorenie readmisných dohôd s Líbyou a Tureckom, ktoré sa považujú za hlavné brány nezákonného prisťahovalectva do Európy.
<P>
Líbyjská brána postihuje hlavne Maltu a Taliansko. Hrozí riziko, že obrovské nezákonné prisťahovalectvo na Maltu zmení jej demografické zloženie. Aj keď spoločnú zodpovednosť uznávajú všetci, v praxi sa robí na nápravu tohto vývoja málo. Počet prisťahovalcov na Maltu klesol až potom, keď Taliansko, ktoré je postihnuté rovnako, dosiahlo dvojstrannú dohodu s Líbyou, v ktorej Líbya prevzala zodpovednosť za hliadkovanie pri svojom pobreží a v prístavoch.
<P>
V kontexte rámcovej dohody je potrebná dohoda o readmisii medzi EÚ a Líbyou. Rokovania sú náročné, ale podporujeme úsilie Komisie a povzbudzujeme ju, aby pokračovala dovtedy, kým neuspeje.
<P>
Oceňujeme dohodu o migrácii a spolupráci uzatvorenú medzi Komisiou a Líbyou v októbri minulého roku. Je dôležitá na prípravu Líbye v súvislosti s otázkami ako systém ochrany žiadateľov o azyl, riadenie pozemných hraníc, zosúladenie právnych predpisov s africkým dohovorom o utečencoch a riadenie migračných tokov.
<P>
Vieme o situácii v oblasti ľudských práv, závislom súdnictve, podmienkach zadržiavania, mučení a trestoch smrti v Líbyi. Dohoda o readmisii je však potrebná. Z tejto dohody sa vylúčia ľudia, ktorí majú nárok na azyl, potrebujú politickú ochranu alebo im v Líbyi hrozí zlé zaobchádzanie, zatiaľ čo zásada nenavracania sa vzťahuje na každého.
<SPEAKER ID="555" NAME="Pier Antonio Panzeri" LANGUAGE="IT">
Podľa môjho názoru práca, ktorú urobila pani Gomesová, významne prispieva k tomu, čo mala urobiť Komisia pri definovaní tejto rámcovej dohody.
<P>
Líbya zohráva nepochybne rozhodujúcu úlohu v boji proti terorizmu, pri udržiavaní mieru a bezpečnosti v Afrike, v boji proti nezákonnému prisťahovalectvu v Stredozemí a v odvetví energetiky. Preto musí byť naším cieľom v kontexte stratégie Európskej únie konsolidácia integrácie Líbye do medzinárodného politického a hospodárskeho systému založeného na spoločných pravidlách.
<P>
Aby sme dosiahli tento cieľ, musíme Líbyi stanoviť viacero podmienok, a práve to odporúčanie požaduje. Po prvé, v otázke prisťahovalectva je Líbya jasne tranzitnou krajinou. Táto téma je mimoriadne dôležitá, nemôžeme sa však na ňu pozerať len z hľadiska bezpečnosti, zastavenia prisťahovalectva a navracania.
<P>
Téma zahŕňa potrebu vlády, ktorá sa riadi súborom hospodárskych a sociálnych politík úmerných problému migrácie, otázky uznávania politických utečencov a ratifikáciu Ženevského dohovoru Líbyou a napokon problém readmisie prisťahovalcov na základe konkrétnych záruk na ochranu životných podmienok prisťahovalcov.
<P>
Potom je tu otázka spustenia hospodárskych a demokratických reforiem, aby sa v tejto dôležitej krajine vytvoril výrazne väčší priestor pre demokraciu. Ako ukazujú udalosti v susednom Tunisku, tejto otázke budeme musieť venovať čoraz väčšiu pozornosť.
<P>
Napokon toto odporúčanie vyzýva na zamyslenie sa nad otázkou dvojstranných dohôd. Tieto dohody môžu byť určite cenným príspevkom k formulovaniu a riešeniu problémov, ale nie sú konečnou odpoveďou. Napríklad problém, ktorý máme s talianskymi rybárskymi loďami, ukazuje, že dvojstranná dohoda tieto problémy nerieši. Súčasťou preskúmanie politiky partnerstva a susedskej politiky je teraz aj výzva, aby sa otázka Líbye prehodnotila v novom rámci, to znamená, že so zapojením Parlamentu.
<P>
Mnohí z nás požadovali poskytnutie informácií o mandáte Rady pre rámcovú dohodou. Pán komisár, v tomto ohľade je skutočne potrebné urobiť krok vpred a Európsky parlament stále viac zapájať do definovania nových politík pre krajiny na juhu Európy.
<SPEAKER ID="556" NAME="Kristiina Ojuland">
v mene skupiny ALDE. - V prvom rade by som chcela poďakovať pani spravodajkyni za vynikajúcu prácu, keď sa snažila zjednotiť pozície všetkých skupín Európskeho parlamentu.
<P>
Čo sa týka tejto správy, chcela by som zdôrazniť dôležitosť riešenia situácie prisťahovalcov v Líbyi, ktorí sa pokúšajú preplávať Stredozemné more. Plne chápem obavy južných členských štátov v súvislosti s tokom nezákonných prisťahovalcov a tlakom, ktorý to vyvíja na ich rozpočty, ako aj na spoločnosť vo všeobecnosti.
<P>
Európske hodnoty však nemôžeme odložiť bokom, aj keď nezabúdame na záujmy členských štátov. EÚ si nemôže dovoliť, aby mala na svojich rukách krv žiadateľov o azyl alebo utečencov. Žiadna dohoda EÚ a jej členských štátov s Líbyou nesmie viesť k tomu, aby bol niekto vystavený neľudskému zaobchádzaniu, mučeniu alebo bol popravený. Preto bolo povzbudzujúce počuť od pána komisára, že vidí pokrok vo vzťahoch a rokovaniach EÚ s Líbyou.
<SPEAKER ID="557" NAME="Franziska Katharina Brantner">
v mene skupiny Verts/ALE. - Boli sme svedkami povstania občanov Tuniska proti utláčateľskému a nezákonnému režimu, ktorý im roky upieral základné ľudské práva. Pre EÚ je veľkou hanbou, že túto diktatúru sme dlhé roky podporovali. EÚ riskuje, že tie isté chyby urobí v Líbyi, susednej krajine Tuniska, a to situáciu ešte zhoršuje.
<P>
Ak Komisia a Rada nezmenia kurz, budú v mene stability, kontroly nad hranicami a migrácie naďalej podporovať ďalšieho diktátora v tejto oblasti. Režim plukovníka Kaddáfího, ktorý, ako sme prednedávnom znovu videli, je jedným z najlepších priateľov prezidenta Bena Alího, dlhé roky systematicky porušuje ľudské práva svojich občanov a najmä migrujúcich pracovníkov. Napriek tomu EÚ a niektoré jej členské štáty majú čoraz užšie vzťahy s Líbyou a EÚ teraz dokonca rokuje o tejto rámcovej dohode.
<P>
Preto naliehavo žiadam Radu a Komisiu, aby si uvedomili túto skrytú hrozbu a predtým, než uzatvoríme akúkoľvek dohodu s Líbyou, zabezpečili úplné splnenie týchto podmienok:
<P>
po prvé, Líbya musí ratifikovať a uplatňovať Dohovor OSN o utečencoch a umožniť Úradu Vysokého komisára OSN pre utečencov plný prístup do krajiny; po druhé, musí zaručiť primeranú ochranu a práva migrantov a prijať legislatívu v oblasti azylu vrátane zásady nenavracania; po tretie, s Líbyou sa nemôže uzavrieť žiadna dohoda o readmisii dovtedy, kým bude existovať vysoké riziko neľudského a ponižujúceho zaobchádzania, ktorému čelia migranti v Líbyi.
<P>
A pretože si nemyslím, že to bude tak skoro, naozaj si želám, aby Komisia pri rokovaniach o readmisnej neuspela.
<P>
Navyše Parlament musí byť plne informovaný v každom štádiu rokovacieho procesu.
<P>
Zelení dôrazne odmietajú akúkoľvek špinavú dohodu s diktátorom Kaddáfím na úkor migrantov a líbyjských občanov. Ďalšia podpora tohto represívneho režimu zo strany EÚ nie je v súlade s hodnotami a právnymi záväzkami EÚ a neslúži ani jej dlhodobým záujmom v tomto regióne. Ako sme to teraz veľmi jasne videli v Tunisku, skutočne stabilnou a prosperujúcou môže byť len demokratická a slobodná krajina.
<P>
Zabezpečme, aby EÚ neurobila dvakrát tú istú chybu.
<SPEAKER ID="558" NAME="Charles Tannock">
v mene skupiny ECR. - Líbya je krajina, kde sa bežne porušujú ľudské práva a demokracia tam neexistuje. Plukovník Kaddáfí od svojho príchodu k moci pred 41 rokmi nikdy nekandidoval vo voľbách. Politické strany sú v skutočnosti zakázané.
<P>
Kaddáfí je Fidelom Castrom Afriky. Snaží sa vytvoriť o sebe obraz láskavého otca svojho ľudu, dokonca vyhlasuje, že v štátnej hierarchii nemá žiadnu oficiálnu úlohu. My v našej krajine Spojenom kráľovstve ho poznáme ináč, ako bývalého sponzora terorizmu, najmä bombového útoku nad škótskym mestom Lockerbie v roku 1988.
<P>
Aby vylepšil svoj medzinárodný obraz, poskytol smútiacim rodinám odškodnenie. Myslím si, že je to chvályhodné, ale, popravde, Západ by neprispôsobivého Kaddáfího odsunul celkom nabok, keby Líbya nemala obrovské zásoby ropy a plynu. Tie Kaddáfímu zabezpečujú významný vplyv na EÚ. Hlavne sa snažil rozdeliť Radu získavaním priazne vedúcich predstaviteľov niektorých členských štátov.
<P>
Z pragmatických dôvodov však akceptujem potrebu intenzívnych obchodných a diplomatických vzťahov medzi EÚ a Líbyou na základe rámcovej dohody. Obávam sa však, že všetko, čo robíme, len upevňuje Kaddáfího moc, ktorá onedlho prejde na jedného z jeho synov v dynastickej postupnosti, podobne ako v Severnej Kórei.
<SPEAKER ID="559" NAME="Takis Hadjigeorgiou" LANGUAGE="EL">
Najprv by som chcel poďakovať pani spravodajkyni za jej prácu a pánovi Fülemu za to, že dnes prišiel medzi nás. Myslíme si, že v Stredozemí, ktoré je z každého hľadiska citlivou oblasťou, by sa malo vyvíjať neustále úsilie na rozvinutie porozumenia a spolupráce, spolupráce na rovnakej úrovni, ktorá zohľadňuje asymetrie a nerovnosti, ktoré v rôznych sektoroch rozvoja existujú medzi krajinami v Stredomorí a medzi Európskou úniou a jej susednými štátmi v tomto regióne, spolupráce, ktorej cieľom je trvalý mier. To sa dá dosiahnuť prostredníctvom dialógu na základe vzájomného rešpektovania, a preto musíme byť otvorení vzájomnému vplyvu. V tomto rámci sme za posilnenie vzťahov medzi Európskou úniou a Líbyou.
<P>
Existujú tu však určité citlivé otázky, ktoré si vyžadujú v procese vytvárania týchto vzťahov osobitnú pozornosť. Vyjadrím sa hlavne k otázke utečencov, prisťahovalcov a readmisnej dohody. Cieľom je dosiahnutie readmisnej dohody s Líbyou ako súčasti rámcovej dohody, o ktorej sa diskutuje medzi Európskou úniou a Líbyou. Ak sa takáto dohoda podpíše bez akýchkoľvek sprievodných reforiem na zlepšenie sociálnych a hospodárskych podmienok prisťahovalcov, prispeje to k ďalšiemu porušovaniu ľudských práv, to znamená, že budeme podporovať nútený návrat prisťahovalcov do podmienok, ktoré nebudú zaručovať ich bezpečnosť ani minimálnu akceptovateľnú životnú úroveň.
<P>
Musíme požadovať, aby líbyjské orgány náležite uznali prítomnosť vysokého komisára OSN pre utečencov. Riešiť musíme aj citlivú otázku trestu smrti. Správnym krokom by bolo usilovať sa dosiahnuť dohodu, ktorá by pozastavila vykonávanie trestu smrti v Líbyi, pričom konečným cieľom by bolo jeho zrušenie.
<SPEAKER ID="560" NAME="Fiorello Provera" LANGUAGE="IT">
Som za uzatvorenie rámcovej dohody medzi Európskou úniou a Líbyou, pretože v porovnaní s minulosťou je to krok vpred v takých dôležitých bodoch, ako sú prisťahovalectvo, spolupráca v oblasti hospodárstva a v oblasti zdravia, predovšetkým v boji proti AIDS, a do istej miery v energetickom programe.
<P>
Ďalšou dôležitou témou je kontrola Líbye nad teroristickými aktivitami nielen na svojom území, ale aj na južných hraniciach krajiny. Dosiahol sa pokrok v dohode medzi Radou a líbyjskou vládou vrátane všeobecných zásad, ako sú Rímsky štatút a Dohovor OSN o utečencoch. Je zrejmé, že je potrebné urobiť ešte veľa práce, dôležité však je, aby Parlament podporil dohodu, ktorá sa už dosiahla, bez jej vrátenia späť na prediskutovanie a rizika straty výsledkov, ktoré sa už dosiahli.
<P>
Dúfam, že spolupráca medzi Európskou úniou a Líbyou prinesie približne rovnaké výsledky, aké sa dosiahli zmluvou o priateľstve medzi Líbyou a Talianskom, ktorá okrem iného urovnala dlhodobý spor týkajúci sa koloniálnej minulosti krajiny. Keď musíme rokovať s vládami a krajinami o konkrétnych otázkach, nemôžeme si vyberať, s kým budeme hovoriť.
<SPEAKER ID="561" NAME="Barry Madlener" AFFILIATION="NI">
(NL) Európska komisia poskytla problémovému štátu Líbyi a jeho diktátorovi Kaddáfímu nový vývozný tovar. Ťažba ropy nie je jediným spôsobom, akým si dnes Líbya zarába - obohacuje sa aj vydieraním Európy. Diktátor Kaddáfí si strčí do vrecka 60 miliónov EUR z peňazí európskych daňových poplatníkovo za to, že zabráni emigrantom z Afriky, aby sa dostali do Európy. Tých 60 miliónov EUR je len začiatkom, pretože pán Kaddáfí teraz žiada, aby sa táto suma zvýšila na 5 miliárd EUR ročne, a svoje požiadavky podopiera hrozbami. Možnože sa Európska komisia nechala zviesť na scestie nevinnou tvárou pána Kaddáfího, ale ja tomuto človeku neverím ani zamak.
<P>
Mám so sebou niekoľko novinových článkov z predošlých rokov: Kaddáfí žiada od EÚ miliardy. Líbya vyvíja nátlak na Londýn a Edinburgh. Kaddáfí chce viac peňazí, lebo inak nechá Európu sčernieť. Kaddáfí: "Islam sa musí stať náboženstvom Európy." Kaddáfí odmieta demokraciu v prospech prísneho dodržiavania práva šaría. Kaddáfí využíva 30 miliónov Afričanov, ktorí chcú prísť do Európy, ako eso v rukáve. Kaddáfí chce začať džihád proti Švajčiarsku.
<P>
Vážené poslankyne a vážení poslanci Európskeho parlamentu, tohto darebáka Kaddáfího by sme nemali odmeňovať. Mali by sme ho potrestať, ak Líbya bude naďalej umožňovať voľný prístup do Európy takému veľkému počtu utečencov. Nemali by sme odmeňovať ani utečencov štatútom utečenca alebo trvalým pobytom. Mali by byť poslaní naspäť do Afriky. Odmeňovanie utečencov európskym štatútom utečenca, príspevkami a vzdelávacími programami nás zaťaží ešte väčším prívalom žiadateľov o azyl, z ktorých mnohí sa utopia pri pokuse získať uplatnenie na európskom kontinente. Skutočnou príčinou veľkého prílevu žiadateľov o azyl je veľkorysá a slabá azylová politika Európskej únie.
<SPEAKER ID="562" NAME="Alf Svensson" AFFILIATION="PPE">
(SV) Líbya je celkom dobrá pri ratifikácii medzinárodných dohôd, ale zdá sa, že práve taká dobrá je aj pri vyhýbaní sa vykonávaniu týchto dohôd. Je hanbou, že Líbya má kreslo a hlasovacie právo v Rade OSN pre ľudské práva. Mimochodom, takisto je hanbou, že ho má Saudská Arábia. Líbya by mala byť prinútená prostredníctvom silného tlaku zo strany svojho najväčšieho obchodného partnera, ktorým je EÚ, aby venovala pozornosť tomu, čo znamená dodržiavanie ľudských práv a slobôd a čo to so sebou prináša.
<P>
Ako všetci vieme, vzťahy EÚ s Líbyou sa týkajú rôznych aspektov tohto zaobchádzania s utečencami. Dovtedy, kým Rada a Komisia nedokážu Líbyu presvedčiť, aby umožnila legitímnu prítomnosť Vysokého komisára OSN pre utečencov v krajine, nebude možné pocítiť najmenší stupeň dôvery v tom, ako sa v Líbyi zaobchádza s utečencami.
<P>
Líbyjský vodca je majstrom v nevypočítateľnosti a nespoľahlivosti. EÚ sa teraz chystá uzavrieť s ním rámcovú dohodu. Veľmi by ma zaujímalo, čo znamená termín "rámcová" pre režim plukovníka Kaddáfího, ktorý v otázke ľudských práv prejavuje bezhraničnú neúctu. Vieme, že Líbya praktizuje rozsiahlu diskrimináciu migrujúcich pracovníkov na základe ich štátnej príslušnosti a že existuje rasové prenasledovanie afrických migrujúcich pracovníkov.
<P>
Ľudská dôstojnosť je dôležitejšia než peniaze. Preto musí byť dodržiavanie ľudských práv a slobôd naozaj také dôležité, aby nám zabránilo vydávať ľudí do štátu, v ktorom sa praktizuje mučenie a ďalšie formy neľudského zaobchádzania. Mimochodom, vyžadujú to charty Európskej únie.
<SPEAKER ID="563" NAME="Corina Creţu" AFFILIATION="S&amp;D">
(RO) Líbya je tretím najväčším dodávateľom ropy a plynu do Európskej únie, zatiaľ čo Únia je hlavným obchodným partnerom Líbye a podieľa sa na viac ako dvoch tretinách celkového obchodu tejto krajiny. Do úvahy musíme vziať aj pokrok dosiahnutý orgánmi v Tripolise, ktoré úspešne posunuli krajinu zo situácie izolácie a embárg, a táto krajina sa stáva otvorenejšou a hospodársky a diplomaticky dynamickejšou.
<P>
Európska únia však nie je len spoločenstvo hospodárskych záujmov, ale je založená na súbore hodnôt, ktorých sa nemôžeme zrieknuť v záujme pragmatizmu. Je pravda, že Líbya už nefinancuje terorizmus, zanechala svoj jadrový program, súhlasila s vyplatením odškodnenia rodinám obetí teroristického útoku, prepustila bulharské ošetrovateľky odsúdené na smrť za šírenie HIV a uzavrela dohody s niektorými európskymi štátmi. Myslím si, že tento pokrok musíme podporiť, ale partnerstvo medzi Európskou úniou a Líbyou musí mať solídny morálny základ.
<P>
Správa pani Gomesovej, ktorej by som chcela zablahoželať k vykonanej práci, poukazuje v tejto súvislosti na vážne nedostatky v oblasti dodržiavania ľudských práv, ktoré sme povinní riešiť. Minulý rok sme prijali rezolúciu, v ktorej sme Líbyu žiadali o zrušenie trestu smrti. Myslím si, že je potrebné, aby sme túto žiadosť o zrušenie zopakovali a podporili ju požiadavkou na dodržiavanie medzinárodných noriem pre právnu spravodlivosť, najmä preto, lebo cudzinci sú obeťami zneužívania.
<P>
Osobitnú pozornosť je potrebné venovať problému migrantov a utečencov, ktorých Líbya vydala do ich krajín pôvodu, kde sú ich životy vystavené vážnemu ohrozeniu, aj tých, ktorých vrátilo Taliansko do Líbye, kde budú pravdepodobne čeliť krutým represáliám. Na druhej strane je potrebné vyvíjať tlak na prijatie líbyjskej legislatívy v oblasti azylu a na dohody o otvorení Úradu Vysokého komisára OSN pre utečencov, ktorý viedol záznamy o takmer 13 000 utečencoch a žiadateľoch o azyl v Líbyi.
<P>
Čo sa týka readmisnej dohody ako súčasti rámcovej dohody medzi EÚ a Líbyou, vyzývam Radu, aby upustila od tohto plánu, pretože by zahŕňal repatriáciu do krajiny, ktorá systematicky porušuje ľudské práva. Politiku Berlusconiho vlády nemožno akceptovať ako príklad hodný nasledovania. Talianska výnimka sa nesmie stať európskym pravidlom.
<SPEAKER ID="564" NAME="Sonia Alfano" AFFILIATION="ALDE">
(IT) Je takmer neuveriteľné, že s diktatúrou ako Líbya chcú európske inštitúcie ešte stále uzatvoriť rámcovú dohodu.
<P>
Dodržiavanie ľudských práv nemôžeme považovať za druhoradú záležitosť a stále opakovať, že Líbya má veľmi dôležité obchodné vzťahy s členskými štátmi Európskej únie a že je jej partnerom v stredozemskej oblasti.
<P>
Našou základnou podmienkou na začatie dôveryhodného dialógu s Líbyou je, aby táto krajina ratifikovala Ženevský dohovor. Nemôžeme vymieňať hospodárske záujmy za ľudské životy: nielen životy líbyjských občanov, ale aj ľudí z ďalších krajín, ktorí utekajú pred občianskymi vojnami a náboženským prenasledovaním a prechádzajú cez Líbyu, aby tam našli len smrť a príšerné mučenie.
<P>
Je našou povinnosťou nezabúdať na tisíce volaní o pomoc zo strany ľudí zadržiavaných v líbyjských väzniciach. Nemôžeme zabudnúť na hrôzy, ktoré nám odhalilo väzenie v tábore Gandufa.
<P>
Líbyjskí občania nemajú mnohé politické a občianske práva, ako napríklad slobodu prejavu, zhromažďovania a združovania. Ústny pozmeňujúci a doplňujúci návrh Poslaneckého klubu Európskej ľudovej strany (kresťanských demokratov), ktorý sa snaží nahradiť termín "zmluva" v odôvodnení B termínom "dohody medzi Talianskom a Líbyou o spoločných pobrežných hliadkach" je absolútne neprijateľný a delegácia talianskej strany Italia dei Valori bude hlasovať proti nemu.
<P>
Dohoda medzi Talianskom a Líbyou je omnoho komplexnejšia: je to dohoda s presnými podmienkami týkajúcimi sa komplexnejších záležitostí než sú spoločné pobrežné hliadky. Ak si má Európsky parlament zachovať dôveryhodnosť, musí nazývať veci pravým menom, aj keď to môže byť nepríjemné.
<P>
Je potrebné začať samostatné rozhovory o Úrade Vysokého komisára OSN pre utečencov (UNHCR), ktorý nemôže vykonávať svoju prácu v Líbyi a ktorého líbyjský režim obviňuje z neuveriteľných zneužití a zločinov. Toto majú byť základy na uskutočnenie dohôd? Nemôžeme rokovať s teroristami ani s diktátormi. Sme Európsky parlament, nie správna rada hospodárskeho gigantu.
<SPEAKER ID="565" NAME="Hélène Flautre" AFFILIATION="Verts/ALE">
(FR) Chcela by som poďakovať pani Gomesovej za to, že nám poskytla príležitosť diskutovať o mandáte na rokovania, ktorý je určite chúlostivý, ako je chúlostivý aj obsah samotných rokovaní. Príklad Tuniska by nám mal slúžiť ako varovanie, že musíme postupovať veľmi opatrne, najmä v spôsobe, akým informujeme o rokovaniach.
<P>
Nemôžeme si jednoducho pripisovať úspech a oslavovať, keby Kaddáfího režim počas rokovaní súhlasil napríklad s istými zmienkami o ľudských právach, pretože tento režim je známy svojím vážnym porušovaním všetkých základných práv. Ba čo viac, všetci migranti, aj keď je ich počet čoraz menší, ktorí dosiahli naše pobrežia, hovoria na rovinu, že na ceste sem by sa radšej utopili, než sa vrátili späť do Líbye, pretože tam im hrozí znásilnenie, mučenie, zneužívanie, nútené repatriácie, hromadné vyhosťovanie a rasistické správanie. Zopakujem to, čo tu už bolo povedané: zoznam vážneho, rozsiahleho porušovania ľudských práv migrantov v Líbyi je dlhý.
<P>
Takže áno, samozrejme, myslím si, že je absolútne nevyhnutné, aby sme urobili všetko, čo je v našich silách, na zlepšenie situácie týchto ľudí. To je práca pre vysokého komisára pre utečencov a našou úlohou je presídliť jednotlivcov, ktorých komisár určí. Je to tiež práca pre organizácie občianskej spoločnosti, ktorých je v súčasnosti ako šafranu a je potrebné ich posilniť všetkými možnými prostriedkami.
<P>
Myslím si, že než budeme môcť poslať naspäť do Líbye migrantov, ktorí sa zdržiavajú nezákonne v EÚ, máme pred sebou ešte dlhú cestu, ak naozaj chceme splniť ciele, ktoré sme si v zmluvách stanovili pre našu zahraničnú politiku.
<SPEAKER ID="566" NAME="David Campbell Bannerman" AFFILIATION="EFD">
Prezident Sarkozy odmietol v roku 2007 akúkoľvek súvislosť medzi prepustením piatich bulharských zdravotných sestier z Líbye a líbyjskou objednávkou francúzskych rakiet v hodnote 240 miliónov EUR.
<P>
Tieto zbrane boli predané krajine, ktorá nesie zodpovednosť za bombový útok nad škótskym mestom Lockerbie a za dodávanie zbraní teroristom. Dokonca aj Kaddáfího syn prehlásil, že medzi týmito dvomi dohodami existuje spojenie. To boli zbrane za väzňov.
<P>
EÚ zrušila v roku 2004 zbrojné embargo uvalené na Líbyu výmenou za kontrolu migrácie. To boli zbrane za hranice.
<P>
Londýnsky denník Times teraz oznámil, že pani barónka Ashtonová chce náhle zrušiť zbrojné embargo EÚ, ktoré bolo uvalené na Čínu po masakre na námestí Nebeského pokoja, a hovorí, že je to hlavná prekážka rozvoja intenzívnejšej spolupráce medzi EÚ a Čínou.
<P>
Myslím si, že v skutočnosti je to hlavná prekážka pri záchrane eura, však? Podobne ako líbyjská dohoda. Zdá sa, že EÚ tak zúfalo potrebuje zachrániť euro, že je pripravená riskovať našu kolektívnu bezpečnosť, pretože len Čína má dostatok peňazí na záchranu eura. To sú zbrane za dlhopisy. Čínske devízové rezervy predstavujú 2,9 biliónov USD. Čína už kúpila grécke, španielske a portugalské dlhopisy. Čína je však aj krajina, ktorá vo svojich vyhľadávačoch zakazuje slovo "demokracia" a každý rok popravuje tisíce ľudí.
<P>
Preto sa celkom priamo pýtam: ako hlboko EÚ klesne, aby zachránila euro?
<SPEAKER ID="567" NAME="Andreas Mölzer" AFFILIATION="NI">
(DE) Zvrhnutie tuniskej vlády spôsobilo otrasy v susedných krajinách regiónu Magrebu, ktorými sú hlavne diktatúry, a aj v Líbyi. Radikálna zmena tohto typu je, samozrejme, aj príležitosťou pre demokraciu, ale len vtedy, keď ju nemôžu zneužiť islamskí agitátori.
<P>
Nepokoje budú mať určite vplyv na prílev utečencov. Preto je dôležité, aby sme na probléme utečencov užšie spolupracovali s africkými krajinami. Požiadavka plukovníka Kaddáfího, aby Európska únia platila Afrike ročne minimálne 5 miliárd EUR na boj proti nezákonnému prisťahovalectvu, je však určite krokom nesprávnym smerom. Členské štáty Európskej únie už platia miliardy eur na rozvojovú pomoc. Podľa môjho názoru je naliehavo potrebné uskutočniť revíziu systému pomoci, aby už z tejto pomoci neprofitovali diktatúry a skorumpované režimy, ale aby sa dostala k ľuďom, ktorí ju naozaj potrebujú.
<P>
V zahraničných vzťahoch EÚ je okrem toho potrebné priradiť vyššiu prioritu neutešenej situácii kresťanov v islamských krajinách.
<SPEAKER ID="568" NAME="Wolfgang Kreissl-Dörfler" AFFILIATION="S&amp;D">
(DE) Sme zodpovední za všetkých mužov, ženy a deti, ktorí tu hľadajú útočisko, pretože sú ohrozené ich životy. Táto zodpovednosť vyplýva na jednej strane z morálnych hodnôt, ktoré Európa teraz predstavuje, a osobnej histórie mnohých Európanov, na ktorú sa v tejto súvislosti často zabúda, a na druhej strane z právnych záruk daných medzinárodnými zmluvami a dohovormi.
<P>
Ak prevezmeme zodpovednosti, potom musíme byť pripravení znášať aj sprievodné bremeno. To znamená rozdeliť ho rovnomerne medzi členské štáty. Určite to neznamená presunutie zodpovednosti na plecia niekoľkých krajín, ktorých hranice sa náhodou zhodujú s vonkajšími hranicami EÚ, alebo, a to je trestuhodná vec, nad ktorou nemôžem prižmúriť oko, platenie podobným režimom ako je režim plukovníka Kaddáfího za to, aby nám toto bremeno uľahčili.
<P>
Aby sme si správne rozumeli. Ak dokážeme odradiť ľudí od toho, aby podnikli nebezpečnú cestu, pri ktorej môžu byť ohrozené ich životy, je to správne. Ale plukovníkovi Kaddáfímu a jeho režimu nejde o záchranu životov ani o ochranu ľudí. Zaujímajú sa len o tvrdé finančné fakty. Európska únia by sa mala mať na pozore, aby sa nestala spolupáchateľom režimu, ktorý úplne opovrhuje ľudskými právami.
<P>
Navštívil som tábory v Líbyi a videl som, čo sa tam deje. Mali sme možnosť hovoriť so zodpovednými ľuďmi. Neznepokojujú ich ľudské práva ani poskytnutie útočiska ľuďom. Sťažovali sa, že sme im nedali delové člny, ktoré by im umožnili účinnejšie chrániť svoje hranice. Plukovníkovi Kaddáfímu sme nedodali člny oprávnene, pretože by sa mohli stať tovarom s dvojakým využitím. Aj to musíme brať do úvahy. Naše hodnoty nesmieme zradiť len preto, že chceme hospodárske výhody alebo nejakú readmisnú dohodu. Podľa môjho názoru by sme sa mali pozrieť aj na mandáty na rokovanie všetkých poslancov tohto Parlamentu a nielen niekoľkých. Tajná diplomacia nás neposunie ďalej vpred, najmä nie po skúsenostiach, ktoré sme mali v Európskej únii s týmto režimom - a inak to nazvať nemôžeme - plukovníka Kaddáfího. To je ďalší bod, na ktorý by sme nemali zabúdať, a žiadam vás, aby ste sa o to postarali. Pani Gomesová uviedla všetky kritériá, ktoré sa musia splniť, ak máme vôbec niekedy dosiahnuť štádium dohody.
<SPEAKER ID="569" NAME="Simon Busuttil" AFFILIATION="PPE">
(MT) Tí, ktorí sú proti dohode s Líbyou, by si mali uvedomiť, že to je náš sused. Susedov nemožno ignorovať. Musí sa nájsť spôsob ako nažívať so susedom, aj keď to nemusí znamenať súhlas so všetkým, čo robí.
<P>
Kolegom, ktorí nepochádzajú z krajiny susediacej s Líbyou, sa veľmi dobre kritizuje táto dohoda, ale tým stredozemským krajinám, ktoré ležia v tesnej blízkosti Líbye, sa omnoho ťažšie hľadá spôsob, ako spolupracovať s touto krajinou.
<P>
Je pravda, že táto dohoda by mala obsahovať aj kapitolu o prisťahovalectve, ako aj readmisnú dohodu. Bezpochyby musí rešpektovať aj právo na medzinárodnú ochranu tých, ktorí žiadajú o azyl.
<SPEAKER ID="570" NAME="Francisco José Millán Mon" AFFILIATION="PPE">
(ES) Táto rozprava o Líbyi prebieha v čase, keď sa odohrávajú veľmi významné zmeny v inej susednej stredozemskej krajine: v Tunisku.
<P>
Vždy som si myslel, že Európska únia musí pomôcť podporiť významné reformy v oblasti Stredozemia s cieľom vytvoriť z nej priestor slobody a prosperity. Odvolávam sa na svoje vystúpenia v tomto Parlamente v minulých rokoch, v ktorých som opakovanie hovoril, že politika Únie sa nemôže zamerať len na udržanie status quo.
<P>
To však nie je špecifickým predmetom dnešnej rozpravy, tým je rámcová dohoda s Líbyou. Chcel by som zdôrazniť potrebu spolupráce s Líbyou pri riadení migračných tokov vrátane dohody o readmisii nezákonných prisťahovalcov vrátane príslušníkov tretích krajín, ako je to v prípade všetkých readmisných dohôd, ktoré Únia uzatvorila.
<P>
Ustúpenie líbyjským postojom, ktoré sú v protiklade s touto dohodou, by malo neblahé následky vzhľadom na dôležitú pozíciu Líbye ako tranzitnej krajiny a vyslalo by to negatívny signál aj pre rokovania s Marokom a Alžírskom o readmisných dohodách, ktoré boli dlhé roky na mŕtvom bode.
<P>
Musíme však trvať aj na tom, aby líbyjské orgány dodržiavali práva utečencov vrátane - ako už bolo povedané - zásady nenavracania.
<SPEAKER ID="571" NAME="Salvatore Iacolino" AFFILIATION="PPE">
(IT) Štáty Maghrebu prechádzajú zložitým obdobím. Presvedčivým dôkazom toho sú krvavé zrážky v Tunisku počas posledných niekoľkých dní.
<P>
V tejto historickej chvíli by bolo vážnou chybou, keby sme neuznali naliehavú a rozhodujúcu potrebu posilniť vzťahy s Líbyou, ktorá leží v srdci Stredozemia a zohráva dôležitú úlohu pri zachytávaní a regulovaní tokov migrantov. Napriek všetkým jej protirečeniam - bol som v Líbyi s pani Gomesovou - niet pochýb o tom, že rámcová dohoda by mohla určite prispieť k základným slobodám, energetickej otázke a boju proti terorizmu. Ignorovať Líbyu a štáty Magrebu by bola naozaj veľmi vážna chyba.
<P>
Zmluva o priateľstve s Talianskom je referenčným modelom, ktorý by sa mohol uplatniť, aby sa zabezpečilo, že táto zmluva bude naozaj spoľahlivá.
<SPEAKER ID="572" NAME="Štefan Füle">
člen Komisie. - Ďakujem poslankyniam a poslancom Parlamentu za ich poznámky. Spravodajkyni pani Gomesovej pošlem podrobnejšie informácie o národných orientačných programoch na obdobie rokov 2011 - 2013, ktoré dokazujú, že pre naše programy v Líbyi sa poskytuje 60 miliónov EUR.
<P>
Plne si uvedomujem, že isté témy spôsobujú vo vzťahu s Líbyou problémy. Európska únia si napriek tomu zvolila cestu budovania vzťahov s Líbyou, aby mohla riešiť všetky otázky otvorene a konštruktívne vrátane veľmi citlivých otázok ako ľudské práva, rešpektovanie základných slobôd a práva migrantov.
<P>
Minulý rok sme s pani Ceciliou Malmströmovou navštívili záchytné centrum v líbyjskej púšti. Nemám vôbec žiadne ilúzie o problémoch, ktorým čelíme. Mal som tiež príležitosť pochopiť, aké sú alternatívy nášho zapojenie v oblasti migrácie.
<P>
Dovoľte mi k tomu pripojiť tretiu, osobnú poznámku: týmito rokovaniami nikoho neodmeňujeme, dbáme o naše záujmy v súlade s hodnotami, v ktoré veríme. Líbya preukázala výraznú snahu o prehĺbenie vzťahov s Európskou úniou. Myslíme si, že to je pozitívne a že Európska únia by mala pokračovať v presadzovaní politiky aktívneho angažovania. Som, samozrejme, odhodlaný zabezpečiť, aby sa to robilo s plnou transparentnosťou pri zohľadnení názorov Európskeho parlamentu.
<SPEAKER ID="574" NAME="Ana Gomes">
spravodajkyňa. - Chcela by som poďakovať všetkým svojim kolegom, ktorí sa zúčastnili na tejto rozprave.
<P>
Myslím si, že táto rozprava poukazuje na dilemy, ktorým čelíme. Na základe svojej návštevy v Líbyi v novembri 2010 v rámci delegácie, ktorú viedol náš kolega pán Panzeri, som dospela k záveru, že musíme presadzovať líniu aktívneho angažovania. Pripúšťame, že musíme rokovať so zložitým partnerom, ale bolo by nehorázne, keby sme túto líniu nepresadzovali, pretože máme humanitárne záväzky voči ľuďom, ktorí v Líbyi tak veľmi trpia, najmä migrantom, ktorí prechádzajú Líbyou a znášajú tamojšiu situáciu.
<P>
Myslím si, že mnohé problémy sú spôsobené izoláciou tohto režimu. Túto líniu musíme presadzovať napriek problémom a napriek tomu, že nemáme žiadne ilúzie o tom, že čoskoro dosiahneme dohodu alebo že budú splnené všetky podmienky, ktoré predkladáme. To je podľa môjho názoru jasné.
<P>
V tomto zmysle je naozaj mimoriadne dôležité zriadiť v Tripolise delegáciu EÚ, pretože si myslím, že - ako tu už viacerí povedali - to, čo sa teraz odohráva Tunisku, bude mať napriek rozdielom určite vplyv na Líbyu. Situácia v Líbyi je v mnohých ohľadoch odlišná, pretože ľudia tam závisia úplne od príjmov z ropy.
<P>
Napriek tomu si myslím, že posolstvo znie, že napriek našim rozdielnym pohľadom v tomto štádiu sme odhodlaní pozorne sledovať rokovania, ktoré vedie Komisia. Som vďačná za informatívne stretnutia, ktoré sme mali a ktoré boli užitočné. Budeme ich veľmi pozorne sledovať a budeme môcť kedykoľvek predkladať odporúčania.
<P>
Myslím si, že prostredníctvom veľmi širokého konsenzu, ktorý sme dosiahli v spolupráci s mojimi tieňovými spravodajcami a všetkými zúčastnenými stranami, vysielame veľmi jasný signál Rade a Komisii, ktorá je poverená rokovaním, ale aj našim líbyjským partnerom, o tom, splnenie ktorých bodov považujeme za absolútne nevyhnutné, ak máme dosiahnuť zlepšenia, ktoré chceme vidieť v dvojstranných vzťahoch, a tiež v kľúčovej otázke dodržiavania ľudských práv v Líbyi. Tento signál je veľmi jasný.
<SPEAKER ID="575" NAME="Predsedajúci">
Rozprava sa skončila.
<P>
Hlasovanie sa uskutoční vo štvrtok 20. januára 2011.
<P>
Písomné vyhlásenia (článok 149)
<SPEAKER ID="576" NAME="David Martin" AFFILIATION="S&amp;D">
písomne. - Vítam otvorenie rokovaní medzi EÚ a Líbyou ako krok k vytvoreniu nového vzťahu EÚ so stredozemským regiónom a s Afrikou. Spoluprácu s Líbyou považujem za užitočnú aj pri riešení takých otázok, akými sú bezpečnosť a stabilita, migrácia, verejné zdravie, rozvoj, obchod, zmena klímy, energetika a kultúra.
<P>
Naliehavo však vyzývam Radu a Komisiu, aby vyvíjali tlak na Líbyu, aby ratifikovala a uplatňovala Ženevský dohovor o utečencoch z roku 1951 a protokol k nemu z roku 1967 vrátane plnej spolupráce s Úradom vysokého komisára OSN pre utečencov, aby sa zaručila primeraná ochrana migrantov a zaručili sa ich práva a aby sa prijala taká legislatíva v oblasti azylu, ktorá by štatút utečenca a jeho práva zodpovedajúco uznávala, a to najmä zákaz kolektívneho vyhostenia a zásadu nenavracania.
<P>
Rade a Komisii pripomínam aj ich záväzky zabezpečiť plný súlad vonkajšej politiky EÚ s Chartou základných práv, osobitne s jej článkom 19, ktorý zakazuje kolektívne vyhostenie a zaručuje zásadu nenavracania. Naliehavo vyzývam Radu a Komisiu, aby požiadali líbyjské orgány o podpísanie memoranda o porozumení, ktoré by umožnilo Úradu vysokého komisára OSN pre utečencov legálne pôsobiť v krajine, a to s mandátom vykonávať v plnom rozsahu činnosti v oblasti prístupu a ochrany.
