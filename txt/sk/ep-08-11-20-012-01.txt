<CHAPTER ID="012-01">
1. Somálsko
<SPEAKER ID="236" NAME="Predsedajúci">
Ďalším bodom programu je rozprava o šiestich návrhoch uznesení o Somálsku.
<SPEAKER ID="237" NAME="Marios Matsakis">
autor. - Vážený pán predsedajúci, Somálsko je krajinou, ktorej obyvatelia žijú vo veľmi katastrofálnych a neusporiadaných podmienkach, v ohrození telesného a duševného zdravia a ich samotnej existencie. Tento Parlament - a medzinárodné spoločenstvo vo všeobecnosti - sa opakovane zaoberali neakceptovateľnou situáciou v tejto krajine. EÚ a rovnako aj OSN a ostatné zahraničné agentúry poskytli - a stále poskytujú - veľa finančnej a inej pomoci somálskemu ľudu.
<P>
Ale ťažkú situáciu v krajine ešte zhoršili takzvané islamské súdy. V skutočnosti sú prejavom praktík zločincov a zlých ľudí, ktorí pod zámienkou náboženstva - v tomto prípade islamu - terorizujú svojich spoluobčanov.
<P>
Nedávne ukameňovanie Aiše Ibrahim Duhulovovej, 13-ročného dievčaťa, ktoré sa stalo obeťou znásilnenia, je ďalším príkladom týchto praktík. Ale najnovším znepokojujúcim javom v postupne sa rozpadajúcej somálskej spoločnosti je nielen neľudský rozsah týchto ukrutných činov, ale aj skutočnosť, že tento odsúdeniahodný čin vykonala skupina 50 mužov a prizeralo sa jej asi tisíc ľudí. Takýto príšerný prejav sadistického správania je ľahké odsúdiť, ale ťažké pochopiť, ak použijeme ľudsky akceptované parametre sociálnej psychológie.
<P>
Somálska vláda, ktorej pomáha medzinárodné spoločenstvo a Africká únia, musia ihneď zrušiť diabolské islamské súdy a tých, ktorí podporujú alebo propagujú ich praktiky v krajine.
<SPEAKER ID="238" NAME="Manuel Medina Ortega" LANGUAGE="ES">
Vážený pán predsedajúci, v mene Skupiny socialistov v Európskom parlamente chcem vyjadriť absolútne odsúdenie vrážd páchaných v tomto regióne Somálska v mene Boha. Len málo týchto zverstiev spáchali takí, ktorí sa neodvolávali na Božie meno ani na náboženstvo.
<P>
Musím obzvlášť odsúdiť spôsob, akým bola táto ohavná vražda spáchaná: 13-ročné dievča bolo znásilnené, obvinené z cudzoložstva a potom ju päťdesiati muži - ak ich môžeme nazvať mužmi - ukameňovali na smrť, dokonca zabránili niekomu, kto sa pokúšal zachrániť ju, čoho svedkami bolo 1 000 prizerajúcich sa divákov.
<P>
Táto udalosť, spolu s útokmi pirátov, ktorí v tomto roku doteraz uniesli takmer 100 lodí pozdĺž somálskeho pobrežia, znamená úplne neprijateľnú humanitárnu situáciu.
<P>
Medzinárodné spoločenstvo nemôže ostať ľahostajné. Nesmie ostať ľahostajné tvárou v tvár zbabelosti a zneužitiu náboženstva na ospravedlnenie páchania zverstiev. Preto musíme opäť nastoliť poriadok, a to podporou legitímnej somálskej vlády, aby mohla prevziať kontrolu nad celou krajinou a zaviesť zásady právneho štátu, ktoré rešpektujú ľudské práva.
<P>
Domnievam sa, že bolo niekoľko prípadov, kedy sme sa ocitli v situácii, ktorá si jasne vyžadovala naše konanie. Verím, že nemôžeme ostať ľahostajnými tu v tomto Spoločenstve s 500 miliónmi obyvateľov a 27 krajinami, najdôležitejšom na svete. Musíme zasiahnuť. Neviem, ako to môžeme urobiť, ale som presvedčený, že to musíme urobiť, a rýchlo.
<P>
Skupina socialistov nesúhlasí s pozmeňujúcimi a doplňujúcimi návrhmi predloženými na poslednú chvíľu, o ktorých sa riadne nerokovalo. Podporujeme znenie spoločného návrhu uznesenia a dúfame, že to bude znamenať začiatok vážneho záujmu Európskej únie o humanitárne otázky tohto druhu a jej odsúdenie zneužívania náboženstva na páchanie ohavností v mene Božom.
<SPEAKER ID="239" NAME="Ryszard Czarnecki" LANGUAGE="PL">
Vážený pán predsedajúci, zúčastnil som sa mnohých rozpráv o ľudských právach v tomto Parlamente, ale dnes sa ma to asi mimoriadne dotýka, pretože v skutočnosti keď hovoríme o veľkom počte, o tisícoch mŕtvych, postupne to prestáva pôsobiť. Ale keď vidíme vraždu jedného konkrétneho človeka, ešte dieťaťa, trinásťročného dievčaťa menom Aiša Ibrahim Duhulovová, potom nás krutosť tohto činu skutočne prinúti zamyslieť sa nad tým, čo môžeme urobiť.
<P>
Samozrejme, že v skutočnosti všetko, čo sa deje v Somálsku, neznamená len túto jednu desivú, krutú vraždu posvätenú majestátom miestneho islamského náboženského práva. Patria k tomu aj - a toto stojí za zmienku a nespomenuli to predchádzajúci rečníci - samovražedné bombové útoky, pri ktorých nedávno zahynulo tridsať ľudí. Patrí k tomu aj verejné bičovanie, ktoré sa deje v hlavnom meste krajiny s cieľom ukázať silu radikálnych islamistov. Patrí k tomu množstvo porušení ľudských práv. Patrí k tomu aj - hoci sa o tom hovorí zriedka a malo by sa na to poukazovať - nedávny únos dvoch talianskych katolíckych mníšok z Kene, ktoré teraz držia v zajatí v Somálsku.
<P>
Aby som to zhrnul, musíme dnes povedať jednohlasné: "Nie!"
<SPEAKER ID="240" NAME="Urszula Gacek">
autorka. - Vážený pán predsedajúci, každé štvrtkové popoludnie počas našich plenárnych zasadnutí v Štrasburgu sa dozvedáme o ďalších nových tragédiách, ohavných zločinoch, hrôzach a strašných nespravodlivostiach. Súperenie o tri miesta pridelené naliehavým rozpravám je najlepším dôkazom pretrvávajúcej neľudskosti človeka voči človeku.
<P>
V tejto bezútešnej situácii je ťažké predstaviť si, že by nás ešte nejaký prípad mohol šokovať. Mohli by sme povedať, že už sme všetko počuli. Ale stále sa z času na čas stretneme s prípadom, ktorý je tak neznesiteľne ohavný, že zistíme, ako sme sa mýlili. Ukameňovanie 13-ročného somálskeho dievčaťa na smrť je presne tento prípad: najprv obeť viacnásobného znásilnenia, potom obvinená z cudzoložstva, kým páchatelia znásilnenia sú na slobode, a nakoniec odsúdená na tú najhoršiu možnú smrť. Ako moji kolegovia už spomenuli, 50 mužov ju ukameňovalo na smrť, pričom tisíc ľudí sa prizeralo tejto hrôze.
<P>
Na ich obranu, niektorí zo zhromaždeného davu sa pokúšali zachrániť vydesené dieťa. Avšak milícia zaútočila na tých, ktorí mali to svedomie a pokúsili sa ochrániť obeť neľudských a bigotných praktík. Jeden mladý chlapec zaplatil svojím životom, stal sa obeťou streľby milície.
<P>
Tvárou v tvár tomuto hroznému zločinu, čo vôbec môžeme urobiť, aby sme napravili krivdu? Musíme dať všetku podporu prechodnej federálnej vláde Somálska, pretože jedine prostredníctvom opätovného zavedenia určitej kontroly a zásad právneho štátu v oblastiach krajiny kontrolovaných radikálnymi opozičnými skupinami sa môže zabrániť opakovaniu tejto a podobných hrôz.
<P>
Somálska vláda by mala posmrtne rehabilitovať česť obete Aiše Ibrahim Duhulovovej. Tento Parlament vyslovuje úprimnú sústrasť Aišinej rodine.
<P>
Ja som navrhla, aby sa Aišin prípad dostal do programu dnešnej rozpravy. Ďakujem vám za podporu tejto žiadosti. Želám si, aby sme už v tomto Parlamente už nikdy nemuseli viesť rozpravu o podobnom prípade.
<SPEAKER ID="241" NAME="Filip Kaczmarek" LANGUAGE="PL">
Vážený pán predsedajúci, dnes vedieme rozpravu o udalosti v Somálsku, ktorá je pre priemerného Európana nepredstaviteľná. Prvá vec, ktorá mi napadne, keď to počúvam, je odmietnutie prijať to. Jednoducho nechcete uveriť, že takáto vec je vôbec možná. A predsa by sme si mali uvedomiť, že to je možné, keďže situácia v Somálsku umožňuje rôzne veci, akokoľvek neprijateľné alebo nepredstaviteľné sa zdajú. Situácia v Somálsku navyše ovplyvňuje situáciu v Africkom rohu, ktorá je už tak či tak zložitá a komplikovaná.
<P>
Situácia v regióne a v krajine, pokiaľ ide o ľudské práva, sa zlepší len vtedy, keď sa zmení jej politická situácia. Preto by sme mali podporovať uplatnenie mierovej dohody z Džibuti, keďže bez mieru, stability, lepšej bezpečnosti a zodpovednej vlády budeme čoraz častejšie počuť o ďalších tragédiách podobných Aišinej smrti.
<SPEAKER ID="242" NAME="Paulo Casaca" LANGUAGE="PT">
Vážený pán predsedajúci, musím sa pridať ku všetkým mojim kolegom, ktorí hovorili o tomto probléme. Toto je ďalšia krajina, ktorú ovláda náboženský fanatizmus, a kde sa v mene spravodlivosti skrývajúcej sa za náboženstvo spochybňujú základné princípy celej našej civilizácie. Táto situácia je absolútne neprijateľná.
<P>
Musím povedať, že okrem všetkého, čo už dnes odznelo, nesmieme za žiadnych okolností zabudnúť na hladomor, ktorý sa šíri v tomto regióne, v Somálsku ako aj v Etiópii. Samozrejme to nijako nesúvisí s tým, čo sa deje, ani to nemôže ospravedlniť, ale musíme sa tiež zaoberať mimoriadne vážnym humanitárnym problémom, ktorý práve teraz vzniká v Somálsku.
<SPEAKER ID="243" NAME="Urszula Krupa" LANGUAGE="PL">
Vážený pán predsedajúci, problém porušovania ľudských práv v Somálsku, o ktorom dnes vedieme rozpravu, siaha nad rámec prípadov uvedených v uznesení, ktoré skutočne slúžia ako dramatický dôkaz krutého zaobchádzania s tými najslabšími vrátane dievčat, žien a unesených mníšok.
<P>
V Somálsku, kde 95 % obyvateľstva sú moslimovia, a ktoré je jednou z najchudobnejších krajín sveta, väčšina ľudí žije na pokraji chudoby, negramotnosť dosahuje 70 % a priemerná dĺžka života je 47 rokov. Hoci Somálsko znovu získalo nezávislosť pred viac ako 40 rokmi, stále vznikajú konflikty medzi klanmi súperiacimi o pasienky a o vodné zdroje.
<P>
Pred získaním nezávislosti tieto konflikty potláčali koloniálne mocnosti. Nikým neovplyvňovaní Somálčania začali občiansku vojnu, ktorá sa zintenzívnila, keď sa zrútilo hospodárstvo krajiny. V takýchto okolnostiach by boj proti terorizmu a pirátstvu mal začať predovšetkým odstránením chudoby a biedy prostredníctvom humanitárnej pomoci pre najchudobnejších a zabezpečením rozvoja.
<P>
Avšak ťažko získanú stabilitu Somálska zničila cudzia intervencia vedená v mene vojny proti terorizmu. Rozdelené, chudobné, nevzdelané a ľahko manipulovateľné somálske kmene sa stávajú jednoduchým nástrojom na udržiavanie anarchie a nejednoty.
<P>
Všetky národy majú právo zvoliť si svoj vlastný spôsob myslenia a svoj vlastný spôsob života, a medzinárodná pomoc by sa nemala zneužívať na šírenie vlastnej ideológie darcu ani na posilnenie jeho vplyvu. Nie po prvýkrát súperiace strany zneužívajú náboženstvo na diskreditáciu a získanie moci, a deje sa to nielen v Somálsku, ale aj vo Vietname a Indii, kde sa prenasledovanie katolíkov stalo súčasťou volebných kampaní.
<P>
Avšak tam, kde sa prenasledujú kresťania, ľavicovo-liberálni poslanci Parlamentu nie sú ochotní diskutovať o zastavení prenasledovania a porušovania ľudských práv.
<SPEAKER ID="244" NAME="Tadeusz Zwiefka" AFFILIATION="PPE-DE">
(PL) Vážený pán predsedajúci, mimovládne organizácie varujú, že Somálsko sa stalo príkladom tých najignorovanejších humanitárnych tragédií, ktoré sa odohrávajú pred očami celého sveta. Množstvo ľudí umiera od hladu, smädu, na choroby, a každé štvrté somálske dieťa umrie pred dovŕšením veku piatich rokov. Hlavné mesto krajiny Mogadišo je vyľudnené. Delostrelecká paľba ostreľuje civilné obyvateľstvo. Samovražední bomboví atentátnici terorizujú civilné obyvateľstvo. Piráti plienia brehy Somálska, kým vo vnútrozemí Somálska sily Talibanu okupujú čoraz väčšie územia a postupne smerujú k hlavnému mestu, pričom zavádzajú prísny zákon šaría. Nepodliehajme žiadnym ilúziám, tento zákon sa uplatňuje svojvoľne na ich vlastné účely. Ak k tomu pridáme prírodné katastrofy spôsobené suchom a povodňami, je zrejmý skutočný rozsah tragédie. Prírodné katastrofy môžeme aspoň pochopiť, ale ako je možné, že je v chudobnom Somálsku tak veľa zbraní? Podľa mňa je to dôsledok cynického správania niektorých krajín, ktoré chcú robiť svoje často špinavé obchody v tejto chudobnej časti Afriky, kým my sme spokojne súhlasili s tým, aby sa olympijské hry konali v Číne.
<SPEAKER ID="245" NAME="Esko Seppänen" AFFILIATION="GUE/NGL">
(FI) Vážený pán predsedajúci, vážený pán komisár, nestabilita mieru v Somálsku sa dnes prejavila v podobe práce profesionálnych pirátov. Prípadu, ktorý máme teraz pred sebou, sa v Európskom parlamente nedostala rovnaká pozornosť: ukameňovanie Aiše Ibrahim Duhulovovej. Toto by sme mohli považovať za väčšiu tragédiu ako vyčíňanie pirátov. Poskytuje to obraz o krajine, ktorá žije v islamskom stredoveku.
<P>
Spoločný návrh uznesenia možno dáva trochu príliš jednohlasnú podporu prechodnej federálnej vláde Somálska. Rada ministrov Medzivládneho úradu pre rozvoj, ktorá pozostáva z krajín tohto regiónu, mala nedávno zasadnutie. Odsudzuje neochotu somálskej vlády konať v súlade so svojimi prísľubmi a s mierovou politikou. Zástupcovia ostatných krajín v regióne hovoria, že vláde chýba politická vôľa a snaha usilovať sa o mier a to je najväčším problémom pri zabránení neistote. Avšak uznesenie Parlamentu je dôležité pre Aišu, a preto je naša skupina pripravená prijať ho. Nezmažeme minulosť somálskej vlády v našom úsilí dosiahnuť mier.
<SPEAKER ID="246" NAME="Charles Tannock" AFFILIATION="PPE-DE">
Vážený pán predsedajúci, Aiša Ibrahim Duhulovová ešte takmer ani nebola tínedžerka. Pravdepodobne nevedela nič o Európskej únii ani o jej Parlamente. Keď ju znásilňoval gang a keď umierala pod záplavou kameňov, ani len netušila, že politici niekde ďaleko od jej krajiny si uctia jej údel a pripomenú si pamiatku jej veľmi krátkeho života. Ale som si istý, že keď umierala, vedela, že bola obeťou veľkej nespravodlivosti.
<P>
Ohavné zločiny, ktoré utrpela, sú ešte šokujúcejšie, keď uvážime bizarné okolnosti tohto prípadu: tisíc ľudí v obecenstve, miesto činu štadión, ako keby to bol nejaký druh športu, na ktorý sa chodia pozerať diváci, kopa kameňov dovezená špeciálne na tento účel, ozbrojení muži strieľajúci na ľudí snažiacich sa, čo im slúži ku cti, zachrániť život úbohého dievčaťa.
<P>
Somálsko zlyhalo ako štát a EÚ môže prakticky urobiť veľmi málo s krutosťou rôznych klanov a islamských milícií, ktoré kontrolujú územia mimo kontroly vlády.
<P>
Zaujať stanovisko však môžeme tým, že budeme trvať na vlastných hodnotách, ktoré nie sú zlučiteľné so zákonom šaría. To nie je len môj názor, ale aj názor Európskeho súdu pre ľudské práva. Tento tragický prípad len posilňuje naše odhodlanie nikdy sa nevzdať našich ťažko vybojovaných demokratických slobôd v prospech tmárstva.
<SPEAKER ID="247" NAME="Ewa Tomaszewska" AFFILIATION="UEN">
(PL) Vážený pán predsedajúci, Somálsko bolo dlhé roky dejiskom surových bojov, bezprávia a námorného pirátstva. Nedávno padli do rúk únoscov dvaja Poliaci. Ale to, čo sa stalo 27. októbra, je mimo ľudského chápania.
<P>
Trinásťročné dievča, Aiša Ibrahim Duhulovová, bolo ukameňované na smrť. Dieťa bolo znásilnené troma mužmi. Páchateľov nezatkli ani nepostavili pred súd. V meste Kismajo dievča na smrť ukameňovalo päťdesiat mužov v prítomnosti približne tisíc svedkov. Aiša bola potrestaná podľa islamského práva za to, že ju znásilnili.
<P>
Táto šokujúca udalosť nie je len ojedinelý prípad, ale nemilosrdné vykonávanie islamského práva v mene Boha, ktorý trestá obeť za zločin, ktorý bol na nej spáchaný. Vyzývam somálsku vládu, aby zastavila tieto neľudské praktiky, aby vymerala príkladný trest páchateľom a aby očistila Aišino meno.
<SPEAKER ID="248" NAME="Colm Burke" AFFILIATION="PPE-DE">
Vážený pán predsedajúci, 27. októbra bolo 13-ročné dievča menom Aiša Ibrahim Duhulovová - nezabudnime na jej meno - ukameňované na smrť skupinou 50 mužov na štadióne v južnom prístave mesta Kismajo v Somálsku pred očami asi tisíc divákov. Bola obvinená a usvedčená z cudzoložstva a porušenia islamského práva, ale v skutočnosti bola obeťou znásilnenia tromi mužmi. Tých, ktorých obvinili z jej znásilnenia, nezatkli ani neuväznili.
<P>
Dôrazne odsudzujem ukameňovanie a popravu Aiše Ibrahim Duhulovovej a som zhrozený z tohto otrasného skutku spáchaného na 13-ročnej obeti znásilnenia. Podľa vyjadrenie organizácie UNICEF po jej tragickej smrti sa dieťa stalo dvojnásobnou obeťou: najprv páchateľov znásilnenia a potom tých, ktorí sú zodpovední za vykonanie spravodlivosti.
<P>
Takéto otrasné zaobchádzanie so ženami sa nedá žiadnym spôsobom ospravedlniť a povoliť v súlade so zákonom šaría. Tento prípad poukazuje nielen na zraniteľnosť dievčat a žien v Somálsku, ale aj na rodovo podmienenú diskrimináciu, ktorej sú vystavené.
<SPEAKER ID="249" NAME="Marcin Libicki" AFFILIATION="UEN">
(PL) Vážený pán predsedajúci, dnes vedieme rozpravu o vražde dievčaťa, ktoré bolo ukameňované na smrť v Somálsku. Sme si tiež vedomí toho, že dve katolícke mníšky boli unesené a sú zadržiavané v Somálsku. Toto všetko zatienilo vyčíňanie pirátov na somálskom pobreží. Počuli sme, že všetko spôsobila skutočnosť, že somálska vláda v praxi vôbec nefunguje. Kde sú v tejto situácii najmocnejší tohto sveta? Kde sú mocnosti ako Spojené štáty, Čína, Rusko a Európska únia, ktoré sa považujú za civilizované krajiny? Ak krajiny nie sú schopné zasiahnuť na obranu najslabších, na ktorých útočia tí v skutočnosti nie až takí mocní, nemôžu sa považovať za civilizované. Kde sme my v tejto situácii? Vážený pán predsedajúci, vyzývam najmocnejších tohto sveta: Urobte správnu vec! Konajte si svoju povinnosť!
<SPEAKER ID="250" NAME="Siim Kallas">
podpredseda Komisie. - Vážený pán predsedajúci, v mene Komisie a pána komisára Michela by som sa vami rád podelil o niekoľko poznámok v súvislosti s otázkou ľudských práv v Somálsku.
<P>
Najprv by som chcel vyjadriť znepokojenie nad pretrvávajúcim konfliktom a politickou nestabilitou v Somálsku. Somálsko je naďalej vnímané ako krajina, kde dochádza k porušovaniu základných ľudských práv a nerešpektovaniu základnej ľudskej dôstojnosti zo strany ozbrojených zložiek, ktoré systematicky a vo veľkom rozsahu útočia na civilistov.
<P>
V posledných mesiacoch sa stupňovali útoky na humanitárnych pracovníkov, mierových aktivistov a ochrancov ľudských práv v južnom a strednom Somálsku. Najmenej 40 somálskych obrancov ľudských práv a humanitárnych pracovníkov bolo zabitých len v období od januára do septembra 2008. V dôsledku týchto útokov boli mnohé humanitárne organizácie donútené odvolať svojich pracovníkov z Mogadiša, prístup humanitárnej pomoci utrpel ďalšie rany a situácia v súvislosti s ľudskými právami a humanitárnymi podmienkami sa ešte viac zhoršila.
<P>
Komisia spolu s členskými štátmi a ostatnými medzinárodnými aktérmi je pripravená pomôcť v tejto kritickej situácii.
<P>
EÚ podporuje úsilie Úradu vysokého komisára pre ľudské práva a nezávislého odborníka na ľudské práva v Somálsku pána Shamsula Bariho vytvoriť nástroj na vyšetrovanie systematického porušovania ľudských práv všetkými zúčastnenými stranami.
<P>
Na úrovni rozvoja sa EÚ vo veľkej miere podieľa na podpore organizácií na ochranu ľudských práv, najmä pokiaľ ide o vzdelávanie a financovanie s cieľom rozpoznať, zdokumentovať a sledovať porušovanie ľudských práv a ich obhajobu. V prvom rade Komisia čoraz viac zapája občiansku spoločnosť do všetkých programov na obnovu a národné zmierenie vrátane výmenných programov pre občiansku spoločnosť s inými regionálnymi organizáciami, školení o základoch práva, kampaní na zvýšenie verejného povedomia a práce ženských skupín na zlepšovaní zastúpenia žien v politike a účasti na procese zmierenia. Okrem toho EÚ podporuje programy zamerané na presadzovanie práva a posilňovanie súdnej moci.
<P>
Medzitým je potrebné pracovať na zlepšení bezpečnosti a na tom, aby proces zmierenia v Somálsku pokročil. Atmosféra neistoty iba prispeje k zhoršeniu situácie v súvislosti ľudskými právami a k ďalšiemu porušovaniu medzinárodného humanitárneho práva. Akýkoľvek trvalý mier v Somálsku musí byť založený na zodpovednosti a spravodlivosti, pokiaľ ide o porušovanie ľudských práv, ktorého sa dopustili všetky strany v priebehu celého somálskeho konfliktu.
<SPEAKER ID="251" NAME="Predsedajúci">
Rozprava sa skončila.
<P>
Po skončení rozpráv pristúpime k hlasovaniu.
<P>
Písomné vyhlásenia (článok 142)
<SPEAKER ID="252" NAME="Eija-Riitta Korhola  " LANGUAGE="FI">
Vážený pán predsedajúci, spomedzi naliehavých uznesení v tomto týždni je somálsky prípad tým, ktorý nás mimoriadne znepokojuje. Pred tromi týždňami bola 13-ročná Aiša Ibrahim Duhulovová ukameňovaná na smrť po znásilnení tromi mužmi. Mužom sa nič nestalo, ale dievča bolo odsúdené za cudzoložstvo podľa zákona šaría.
<P>
Ukameňovanie sa odohralo na štadióne v meste Kismajo v južnom Somálsku pred zrakmi 1 000 divákov, pričom 50 mužov vykonávalo popravu. Rozsudok vyniesla milícia Al-Shabab, ktorá má pod kontrolou mesto Kismajo. Zabili aj chlapca, ktorý sa pokúšal zabrániť ukameňovaniu Aiše Duhulovovej. Takáto krutá a neľudská interpretácia zákona šaría, že cudzoložstvo sa má potrestať ukameňovaním vinného na smrť, nadobudla nepredstaviteľne kruté rozmery a viedla k vražde nevinného dieťaťa, ktoré bolo obeťou zločinu.
<P>
Je dôležité, aby sme odsúdili tento rozsudok a jeho vykonanie ukameňovaním a trvali na tom, že somálska vláda a Africká únia majú urobiť to isté, a že majú čo najskôr uskutočniť konkrétne kroky s cieľom zabezpečiť, aby sa podobné tresty už viac nevydávali. Hoci vyjadrujeme našu podporu úsiliu somálskej vlády prevziať kontrolu nad mestom Kismajo, musíme ju tiež žiadať, aby mužov, ktorí znásilnili Aišu Duhulovovú, postavila pred súd. V zmysle návrhu uznesenia o Somálsku by členské štáty EÚ mali robiť viac pre pomoc Somálsku, aby krajina mohla mať demokratickú vládu a aby vláda dostala pomoc, ktorú potrebuje na to, aby úspešne prevzala kontrolu nad všetkými regiónmi v krajine.
