<CHAPTER ID="017">
Vymenovania riadiacich pracovníkov ESA (rozprava) 
<SPEAKER ID="227" NAME="Predsedajúci">
Ďalším bodom programu sú vyhlásenia Rady a Komisie o vymenovaniach riadiacich pracovníkov európskych orgánov dohľadu (ESA).
<SPEAKER ID="228" NAME="Enikő Győri">
úradujúca predsedníčka Rady. - Chcela by som poďakovať pánovi komisárovi a váženým poslancom - svojim drahým bývalým kolegom - za to, že mi poskytli príležitosť vyjadriť sa v mene Rady k postupu vymenovania predsedov a výkonných riaditeľov nových európskych orgánov dohľadu - orgánov ESA - a k zásadám, ktorými by sa malo riadiť vykonávanie ich úloh.
<P>
Nariadenia ESA, ktoré sme prijali ani nie pred tromi mesiacmi, nedávajú Rade žiadnu osobitnú úlohu pri vymenúvaní predsedov a výkonných riaditeľov jednotlivých orgánov ESA, ktoré vykonáva príslušná dozorná rada.
<P>
Podľa nariadení ESA predsedov jednotlivých orgánov ESA menuje dozorná rada. Nariadenia ESA udeľujú okrem toho významnú úlohu Európskemu parlamentu, ktorému bola poskytnutá možnosť vzniesť námietky proti vymenovaniu týchto riadiacich pracovníkov a na základe rozhodnutia dozornej rady odvolať predsedu z funkcie.
<P>
Aká je teda úloha Rady v tomto procese? Rada sa ako spoluzákonodarca s Parlamentom dohodla, že sa do týchto nariadení začlenia ustanovenia, ktorých cieľom bude zabezpečiť, aby boli členovia dozornej rady, správnej rady, predseda a výkonný riaditeľ každého orgánu ESA chránení a viazaní nekompromisnou nezávislosťou tak, aby konali výhradne v záujme Únie.
<P>
Nebudem citovať celé znenie ustanovení týchto nariadení, osobitne články 42, 46, 49 a 52, ale ich podstata je jasná. Žiadny z hlasujúcich členov rady, predseda a ani výkonný riaditeľ nesmú žiadať ani prijímať inštrukcie od inštitúcií a orgánov EÚ, vlád členských štátov, verejných alebo súkromných orgánov a tie sa zas nesmú pri plnení svojich úloh snažiť ovplyvňovať predsedu alebo výkonného riaditeľa.
<P>
Nariadenia ESA podliehajú služobnému poriadku prijatému inštitúciami EÚ. Obsahujú tiež mnoho zásadných ustanovení, ktorých cieľom je zabezpečiť, aby predseda a výkonný riaditeľ všetkých orgánov boli vyberaní najobjektívnejším možným spôsobom striktne na základe kritérií stanovených v článku 48 a článku 51 týchto nariadení.
<P>
Chcela by som poukázať na to, že okrem manažérskych skúseností príznačných pre profil výkonného riaditeľa uvádzajú tieto články ako kritériá zásluhy, kvalifikáciu, znalosti finančných inštitúcií a trhov a skúsenosti súvisiace s finančným dohľadom a reguláciou.
<P>
Pokiaľ ide o financovanie, Rada vkladala pri prijímaní týchto nariadení veľké ambície do orgánov ESA a som si istá, že to tak bolo aj v prípade Parlamentu. Teraz je úlohou obidvoch inštitúcií ako rozpočtových orgánov zabezpečiť, aby sa tieto ambície na základe rozpočtového návrhu Komisie každý rok odrazili v podobe primeraných prostriedkov.
<P>
Predsedníctvo prikladá tiež veľký význam tomu, aby všetky členské štáty plnili svoje povinnosti voči novým orgánom. Pre Radu ako spoluzákonodarkyňu je veľmi dôležité, aby všetky ustanovenia nariadení boli vykonávané úplne a presne. Od Európskej komisie ako strážkyne zmlúv očakávame, že zaistí, aby to tak naozaj bolo.
<P>
Ako vážení poslanci určite vedia, Komisia je v článku 55 nariadení poverená aj úlohou vypracovať užší zoznam kandidátov na usmernenie procesu výberu prvého predsedu každého orgánu. Parlament a Rada pri prijímaní týchto nariadení súhlasili s týmto počiatočným postupom.
<P>
Dúfam, že predsedovia teraz budú môcť začať svoju prácu. Je mimoriadne dôležité, aby nové orgány existovali a fungovali čo najskôr. Sú podstatnou súčasťou odpovede EÚ na problémy zapríčinené finančnou krízou. Nemôžeme si dovoliť čakať a som si istá, že môžem počítať s plnou podporou Parlamentu, aby sa zabezpečilo bezproblémové zriadenie a fungovanie nových orgánov.
<P>
Výsledkom dobrej spolupráce Parlamentu a Rady je to, že EÚ má úplne novú štruktúru orgánov dohľadu. Našou spoločnou zodpovednosťou je zabezpečiť, aby orgány ESA začali čím skôr pracovať.
<P>
Ako zástupkyňa predsedníctva priateľského voči Parlamentu som plne odhodlaná pracovať v maximálnej zhode s Európskym parlamentom a tiež dúfam, že budem môcť pracovať s Parlamentom, ktorý bude dôveryhodným partnerom.
<SPEAKER ID="229" NAME="Michel Barnier">
člen Komisie. - (FR) Európska únia má pre finančný sektor od 1. januára nový systém dohľadu.
<P>
Tento systém v kombinácii so zásadnou reformou regulácie trhov a finančných subjektov zlepší finančnú stabilitu v Únii a verím, že rozšíri možnosti a položí stabilné základy pre finančné odvetvie, ktoré je v našich krajinách mimoriadne dôležité.
<P>
Na úvod by som chcel zablahoželať Európskemu parlamentu ku kľúčovej úlohe, ktorú v tomto procese zohrával niekoľko rokov. Za skutočnosť, že teraz máme účinnejší systém dohľadu nad finančným odvetvím a získavame ponaučenia z krízy v tejto oblasti a takisto aj v iných, vďačíme vo veľkej miere Európskemu parlamentu.
<P>
Teraz, keď sa v najbližších dňoch budú menovať predsedovia a výkonní riaditelia európskych orgánov dohľadu, blížime sa k záverečnej fáze vzniku tejto novej architektúry troch orgánov ESA. Dámy a páni, tieto menovania sa uskutočnili absolútne transparentným spôsobom a v úplnom súlade s nariadeniami, ktorými sa orgány vytvorili, ako aj v súlade s ostatnými pravidlami upravujúcimi menovania riadiacich pracovníkov regulačných orgánov Únie.
<P>
Dostali sme približne 275 žiadostí o prácu na týchto šiestich postoch, o ktorých som práve hovoril. Všetky boli starostlivo a objektívne posúdené. Svedomito boli dodržané úlohy pridelené jednotlivým zainteresovaným stranám, Európskemu parlamentu, dozornej rade a samotnej Komisii. V budúcnosti budeme naďalej zaisťovať, aby bol tento proces transparentný a náležite naplánovaný, aby mohol Výbor pre hospodárske a menové veci (ECON) Európskeho parlamentu čo najúčinnejšie plniť svoju veľmi dôležitú úlohu.
<P>
Tento Parlament kládol a kladie na tieto orgány veľké požiadavky a považujem to za správne. Chápem kladenie požiadaviek. Komisia má rovnako ako Parlament názor, že predsedovia a výkonní riaditelia týchto orgánov sa musia vyberať na základe zásluh, skúseností, nezávislosti, ich oddanosti Európe a podľa ich znalostí otázok týkajúcich sa dohľadu nad finančnými trhmi a ich reguláciou. Dámy a páni, v tomto duchu sa zatiaľ uskutočňovali výberové konania na základe žiadostí, ktoré sme dostali.
<P>
Okrem toho, keďže Parlament a Rada v článku 68 nariadení, ktorými sa zriadili tieto orgány, rozhodli, že predsedovia a výkonní riaditelia budú podliehať pravidlám platným pre zamestnancov inštitúcií Únie, Komisia zaisťuje, aby sa to robilo a aby sa v tejto oblasti, ako aj v ostatných dodržiavali predpisy.
<P>
Dámy a páni, vyjadrili ste obavy týkajúce sa platov a maximálneho veku riadiacich pracovníkov týchto orgánov. V tejto súvislosti sme preskúmali všetky možné spôsoby, aby sme dosiahli maximálnu pružnosť, a táto otázka sa v prípade potreby môže opäť zvážiť pri preskúmaní fungovania týchto orgánov, ktoré je naplánované na koniec roka 2013.
<P>
Podporujem tiež úmysel tohto Parlamentu dosiahnuť optimálne vyvážené zastúpenie žien a mužov vo vedení týchto orgánov. V predbežnom výberovom konaní Komisia na základe prijatých žiadostí starostlivo uplatňovala zásadu rovnakých príležitostí. V tomto ohľade chcem poukázať na skutočnosť, že v poslednom procese menovania výkonných riaditeľov, ktorý prebieha a zatiaľ sa neskončil, sú v užšom výbere na miesto výkonného riaditeľa dve veľmi schopné ženy.
<P>
Plne súhlasím s Parlamentom v tom, že potrebujeme silné orgány, ktoré budú nezávislé od politického a iného zasahovania. Predsedovia, výkonní riaditelia a hlasujúci členovia jednotlivých rád musia byť úplne nezávislí a musia konať výhradne v záujme Únie. Parlament a Rada zahrnuli túto zásadu do predpisov, ktorými sa zriadili tieto orgány, najmä do článkov 42, 46, 49 a 52, o ktorých sa práve zmienila pani štátna tajomníčka Győriová.
<P>
Komisia ako strážkyňa právnych predpisov EÚ absolútne a v plnej miere prevezme svoju zodpovednosť zabezpečiť starostlivé dodržiavanie týchto článkov. Chcel by som dodať, že Komisia bude zastúpená v správnych orgánoch týchto orgánov a bude tak, samozrejme, dávať pozor, aby bolo každé prijaté rozhodnutie v záujme Únie.
<P>
Pokiaľ ide o zloženie dozornej rady, Komisia už zdôraznila, že z právneho hľadiska je nutné a z politického hľadiska dôležité zabezpečiť, aby boli tieto rady zložené z najvyšších predstaviteľov príslušných vnútroštátnych orgánov. Osobne som napísal týmto orgánom, aby som im vysvetlil stránky tejto problematiky, ktoré bolo potrebné ujasniť. Niektoré vnútroštátne orgány odvtedy zmenili svoje zastúpenie. Ostatné tak ešte musia urobiť. Môžete si byť istí, že Komisia bude tento bod veľmi pozorne sledovať a zostane neoblomná.
<P>
Zloženie rád týchto orgánov musí plne odrážať vaše želania a želania zákonodarcu vo všeobecnosti a osobne dohliadnem na to, aby boli najvyšší predstavitelia vnútroštátnych orgánov naozaj prítomní najmenej, opakujem, najmenej dvakrát do roka v súlade s článkom 40 nariadení, ktorými sa zriadili tieto orgány.
<P>
Dámy a páni, na záver by som chcel podporiť zámer Parlamentu zabezpečiť, aby mali tieto orgány potrebné finančné prostriedky a ľudské zdroje na dôveryhodné vykonávanie svojich úloh. Rozpočtový orgán môže počítať s technickou podporou Komisie na zabezpečenie súdržnosti medzi zodpovednosťami pridelenými týmto orgánom na jednej strane a, prirodzene, prostriedkami, ktoré im boli vyčlenené na prevzatie týchto zodpovedností, na druhej strane.
<P>
Vážený pán predsedajúci, dámy a páni, teraz je nevyhnutné, aby boli procesy menovania a potvrdenia predsedov a výkonných riaditeľov týchto orgánov úspešne dokončené. Tieto orgány sa musia pustiť do práce. Môžem vás ubezpečiť, že každý deň dostávam dôkaz o užitočnosti týchto nových orgánov, keďže sa v súčasnosti s nimi takmer každodenne radíme.
<P>
Úlohy, ktoré tieto orgány v spolupráci s Európskym výborom pre systémové riziká musia prevziať, sú mimoriadne dôležité. Chceli sme, aby začali naplno fungovať od 1. januára. Teraz je zodpovednosťou každého z nás vo vlastnej konkrétnej úlohe umožniť im vykonávať ich úlohy rýchlo a za dobrých podmienok. Na dosiahnutie toho potrebujú plnú podporu vašej inštitúcie.
<P>
Chcel by som tu ešte raz potvrdiť, že Komisia zabezpečí, aby bol zámer zákonodarcu plne dodržiavaný a aby tieto orgány pracovali výlučne v záujme Európskej únie.
<SPEAKER ID="231" NAME="Jean-Paul Gauzès" LANGUAGE="FR">
Táto rozprava teraz nie je právnou rozpravou, je to skutočne politická rozprava. Je to rozprava o budúcnosti finančnej regulácie v Európe. Je to vyvrcholenie jedného aspektu práce Parlamentu vykonávanej v spolupráci s Radou pod vedením Komisie. Preto sa vyjadrím celkom jednoznačne.
<P>
Pre nás nejde o žiadny druh revolúcie, ani o to, aby sme len tak zo zábavy ukazovali svoje svaly. Ide o zabezpečenie toho, aby sa naozaj dodržiaval princíp, ktorým sa riadili dohody medzi Radou a Parlamentom. To nie je hodina práva. Texty nie sú podstatné. Texty poznáme. Podstatný je spôsob, akým sa tieto texty uplatnia. V tejto súvislosti by som chcel poďakovať pánovi komisárovi za jeho jednoznačné vyjadrenie.
<P>
Nikdy nám nešlo o to, aby sme spochybnili Komisiu, a slová pána komisára sú úplne v súlade so želaniami Parlamentu. Hovoríme tu o politickom akte, ktorý spočíva vo výroku: "Tieto inštitúcie boli zriadené, takže im musíme dať reálne prostriedky na riadne fungovanie."
<P>
Myslím si však, že nemáme len pochybnosti, ale aj podozrenia týkajúce sa spôsobu, akým tieto ustanovenia v skutočnosti zrealizovali viaceré členské štáty, ktoré chcú destabilizovať európsky dohľad a zabrániť finančnej regulácii na európskej úrovni. Sme proti tomu, pretože si myslíme, že ak to tak bolo, v rokovaniach o dohľade nás podviedli. Rokovania boli dlhé, boli zložité. Každý urobil kompromisy. Belgické predsedníctvo vykonalo pozoruhodnú prácu a komisár tomu dodal výnimočný podnet. Dnes by sme mohli mať inštitúcie bez skutočnej moci: z dôvodu nízkej prestíže vymenovaných pracovníkov, z dôvodu, že členské štáty nevybrali najlepších, a možno preto, že platy neboli atraktívne.
<P>
V každom prípade dnes Parlament potrebuje konkrétnu odpoveď. Pani štátna tajomníčka, musím povedať, že napriek priateľstvu, ktoré k vám cítim, keďže sme sedeli v rovnakých laviciach, v rovnakom poslaneckom klube a v rovnakom výbore, list, ktorý som videl a o ktorom uznávam, že je len prvý návrh, je nepostačujúci.
<P>
Dám vám odpoveď Poslaneckého klubu Európskej ľudovej strany (kresťanských demokratov). Je jednoduchá. V mene Rady hovoríte, že plne podporujete to, čo práve povedal pán komisár. Môžem vám povedať, že to bude pre nás uspokojivé vyhlásenie. Vyhlásenie pána komisára je konkrétne. Zaoberá sa problémami ľudských zdrojov a finančných prostriedkov. Vo vašom liste by malo byť uvedené: "Súhlasíme prakticky so všetkým, čo povedal pán komisár." Pani Győriová, to je veľmi dôležité.
<P>
Súhlasíme prakticky so všetkým, čo dnes večer v pléne povedal pán komisár.
<SPEAKER ID="232" NAME="Udo Bullmann" LANGUAGE="DE">
Prečo sme tu? Pán Barnier povedal, že tu sme preto, lebo Európskemu parlamentu sa podarilo zriadiť európske orgány dohľadu, ktoré sú hodné svojho mena. To nebolo súčasťou programu Rady. Nebolo to súčasťou programu členských štátov. Komisia mala tiež pochybnosti o tom, ako dlho naozaj vydržíme vo veci zriadenia tejto novej inštitúcie. Rada pochopí, bude musieť pochopiť, a Komisia tiež pochopí, a možno dokonca sama od seba, prečo sme znepokojení.
<P>
Nie, tento Európsky parlament - a myslím si, že toto vyhlásenie sa týka všetkých skupín, nielen nás sociálnych demokratov - nedovolí, aby sa hrali vnútroštátny hry, ktoré oslabia právomoci týchto nových orgánov dohľadu. Preto nás, samozrejme, zaujíma menovanie pracovníkov. V tejto súvislosti máme práva - musíme byť konzultovaní.
<P>
Existuje však jedna alebo dve veci, ktoré pre nás predstavujú naozaj dôvod na obavy. Dostávame zoznamy jednotlivcov a dostávame zoznamy, z ktorých, keď sa na ne pozrieme, nemôžeme naozaj povedať, či bolo uplatnené kritérium pohlavia. Dostávame návrhy kandidátov, o ktorých si po posúdení - a hovorím to vo všetkej úcte k dotknutým osobám - nemyslíme, že by niekto z nich nevedel vykonávať riadnu prácu. Sú to evidentne dobrí ľudia, ktorí už vo svojej práci dokázali, že vedia vykonať dobrú prácu, ale ľudia, ktorí nám boli predstavení, nie sú ľudia, ktorí by na základe akejkoľvek právomoci, ktorú mohli preukázať vo svojej minulej práci, mohli vnútroštátnym orgánom dohľadu povedať, kde by stáli v prípade konfliktu. Keď ide o európsky dohľad, idú národné pohnútky bokom. To nás prekvapuje a hnevá a musí nás to prebudiť k činnosti.
<P>
Nie, takéto postupy sú neuspokojivé a ja sa sám seba pýtam, prečo nemôžeme napríklad zvoliť rovnaký prístup, aký sme zvolili v prípade osôb zodpovedných za úrad Európsky úrad pre boj proti podvodom (OLAF), v prípade ktorého vás, samozrejme, zaujíma názor tohto Parlamentu. Prečo to tak nemôžeme urobiť? Pokiaľ ide o výkonných riaditeľov, ešte máme ďalšiu šancu. Ešte môžete dokázať, že vás zaujíma názor Európskeho parlamentu. Ešte máte ďalšiu šancu. Chcel by som vyzvať úradujúcu predsedníčku Rady a zároveň našu bývalú kolegyňu poslankyňu pani Győriovú a pána komisára Barniera, aby využili túto príležitosť. Môžete si vziať k srdcu námietky tohto Parlamentu. Môžete nám veľmi jasne povedať, ako chcete s nami v budúcnosti spolupracovať. Môžete nám veľmi jasne povedať, aké ciele budete podporovať v reforme na obdobie po roku 2013 a ako vybavíte inštitúcie. Tiež nám budete môcť veľmi jasne povedať, či vás zaujíma náš názor na pracovníkov, ktorí ešte nie sú vymenovaní. Preto vás vážne žiadam, aby ste sa v záujme Európy rýchlo postarali o tieto predpisy.
<SPEAKER ID="233" NAME="Sylvie Goulard" LANGUAGE="FR">
Pani Győriová, pán komisár, ďakujem, že tu dnes večer s nami ste. Všetci veľmi dobre vieme, že čas k dispozícii bol obmedzený, a preto vám ešte viac ďakujeme za to, že ste sa pustili do toho odpovedať nám. Považujem za dôležité objasniť našu motiváciu v kontexte, ako to urobili naši kolegovia poslanci.
<P>
Motivuje nás to, že sme spoločne mesiace bojovali za to, aby existovalo obdobie "pred krízou" a obdobie "po kríze", aby sa v tomto vnútornom trhu, ktorý umožnil rozšírenie finančných služieb a bankovej činnosti, a my plne podporujeme všetku cezhraničnú prácu tohto odvetvia, upravili spoločné pravidlá a dohľad. Budem úprimná a poviem, že počas rokovaní - a navyše s podporou Komisie - sme jasne pochopili, že robíme problémy. Príliš jasne sme videli, že niektoré členské štáty si chceli ponechať kontrolu nad dohľadom a nechceli, aby niekto strkal nos do ich záležitostí.
<P>
Pani Győriová, hovoríte nám, že Rada nemá čo hovoriť do vymenovania týchto riadiacich pracovníkov, čo je z právneho hľadiska správne, ale niektoré členské štáty číhajú v úkryte. Okrem toho pán komisár poukázal na to, že jeho útvary museli niektorým krajinám povedať, aby poslali prvotriednych ľudí. Tento Parlament teda vykonáva svoju prácu a snaží sa zaistiť nezávislosť, zdroje a odhodlanie pokračovať vpred.
<P>
Samozrejme, sme si vedomí svojich povinností. Viac ako ktokoľvek iný chceme, aby sa tieto orgány pustili do práce, keďže sme osobne prispeli k ich vzniku. Nechceme odďaľovať ich prácu; mám na mysli napríklad stresové testy bánk, ktoré sú také dôležité. Je to však jednoducho tak, ako už bolo zdôraznené, že budeme nároční, vyspíme sa na to a vezmeme si čas potrebný na to, aby sme starostlivo zvážili, čo ste nám obaja povedali, a s čistým svedomím prijmeme rozhodnutie.
<P>
Chcela by som poďakovať pánovi Barnierovi za niektoré veľmi jasné vyhlásenia a chcela by som vás, pani Győriová, požiadať, aby ste neboli naivná. Ide o veľa.
<SPEAKER ID="234" NAME="Sven Giegold" LANGUAGE="DE">
Podľa mňa tu ide o to, čo najlepšie využiť možnosti, ktoré poskytuje právo, na skutočné zabezpečenie silného finančného dohľadu v Európe, a pochybujeme o tom, či sa v inštitúciách tieto možnosti využívajú naozaj v najlepšej možnej miere. Vidíme nedostatky v postupe. Ako Parlament sme doteraz nevideli vopred zoznam kandidátov, len hotový výsledok. Poslať nám zoznam výkonných riaditeľov by bolo teraz veľmi jednoduché. Pokiaľ ide o obsadzovanie miest, máme úplne jasne nedostatočnú rodovú rovnosť a niektoré udalosti v priebehu tohto procesu zapríčinili, že pochybujeme o tom, či členské štáty miesta v tejto inštitúcii obsadia v záujme Európy.
<P>
Tento bod a aj iné body v našom liste nás oprávňujú položiť zásadnú otázku. Okrem toho tu však existuje, samozrejme, aj otázka vhodnosti jednotlivcov a v tomto ohľade musí byť každá osoba posudzovaná individuálne na základe svojich zručností. V tom vidíme dva väčšie problémy. Počas vypočutí sme zistili, že jeden z kandidátov spochybňoval skutočnosť, že ide o európsku inštitúciu, namiesto toho hovoril o sieti orgánov dohľadu a ani keď sa ho na to pýtali, nebol ochotný opraviť svoje tvrdenie.
<P>
Nedostali sme nijaké jednoznačné odpovede na svoju otázku, či sú ochotní zabezpečiť transparentnosť všetkých kontaktov lobistov s finančným odvetvím. Všetkým trom kandidátom sme poslali list a pokiaľ ide o nás, výsledok hlasovania závisí od toho, či na to dostaneme jasné a vyčerpávajúce odpovede.
<SPEAKER ID="235" NAME="Kay Swinburne">
v mene skupiny ECR. - Európski konzervatívci a reformisti (ECR) vítajú možnosť, že dnes večer môžeme v Parlamente diskutovať o týchto záležitostiach.
<P>
Chcela by som ujasniť, že naša skupina považuje všetkých troch kandidátov na post predsedu orgánu ESA, ako boli včera predstavení Výboru pre hospodárske a menové veci, za plne kvalifikovaných a kompetentných vykonávať príslušné dôležité úlohy.
<P>
Akékoľvek moje dnešné komentáre sa týkajú len procesu, ktorý doteraz prebehol. Chcela by som preto požiadať, aby sa budúce výberové konania zamerali na nábor kandidátov z najširšieho možného okruhu talentov, aby sa u riadiacich pracovníkov týchto orgánov zabezpečilo nezávislé myslenie a nová rozmanitosť. Preto musia platové tabuľky zodpovedať predpokladanému hodnostnému zaradeniu týchto miest. V každom prípade by sa malo vyhnúť zbytočným vekovým obmedzeniam alebo iným kritériám okrem technických zručností a spôsobilosti.
<P>
Pokiaľ ide o postup a transparentnosť, ktoré by sa mohli uplatniť vo vzťahu k Parlamentu, môžeme podať lepší výkon ako tentokrát. Dúfam, že si to do budúcnosti zapamätáme.
<SPEAKER ID="236" NAME="Marta Andreasen">
v mene skupiny EFD. - Myslím si, že tieto pozície v orgánoch dohľadu nie sú potrebné, pretože samotné tieto orgány nie sú potrebné. Predstavuje vznik ďalšej úrovne dohľadu nazývanej Európsky orgán pre cenné papiere a trhy (ESMA) v porovnaní s existujúcimi orgánmi dohľadu zlepšenie? Myslím si, že tým len spôsobíme zmätok v tom, kto je za čo zodpovedný.
<P>
Bude orgán dohľadu vypracúvať predpisy vhodné pre najväčšiu finančnú oblasť sveta? Pochybujem o tom. Myslím si, že namiesto toho sa prijmú neobjektívne teórie ľudí, ktorí sú naladení proti trhom, a nanútia sa londýnskemu finančnému trhu. Problémy spôsobené finančnou činnosťou v posledných rokoch boli zapríčinené tým, že ľudia, ktorých prácou bolo uplatňovať pravidlá, ich porušovali alebo ignorovali.
<P>
Neexistuje žiadna istota, že tieto orgány budú lepšie. Navyše nám bol pre každé miesto predstavený len jeden kandidát, čo je absolútne nedemokratický postup. Samozrejme, je to rovnaký postup ako pri vymenovaní predsedu Komisie, ostatných komisárov a vysokej predstaviteľky. Mohla by som ešte dlho pokračovať. Všetkých vás vyzývam, aby ste hlasovali proti týmto alebo akýmkoľvek iným kandidátom.
<SPEAKER ID="237" NAME="Michel Barnier">
člen Komisie. - (FR) Budem stručný, keďže som sa už vyjadril najotvorenejším a najjasnejším možným spôsobom. Starostlivo som zvážil každé slovo svojho prejavu, ktorý potvrdím písomne v podobe listu, ktorý som podpísal spoločne s podpredsedom Šefčovičom, aby bolo všetko absolútne jasné.
<P>
V odpovedi na všetky vaše vystúpenia, za ktoré vám ďakujem, by som chcel spomenúť len tri problematiky.
<P>
Prvá problematika sa týka nezávislosti a právomocí predsedov orgánov. Veľmi ma teší a vôbec ma neprekvapuje absolútne odhodlanie Parlamentu, s ktorým sa Komisia stotožňuje, obraňovať túto nezávislosť a právomoc a zabezpečiť, aby boli stále rešpektované. Je to veľmi potrebné a je to dôležité pre budúcnosť vzhľadom na množstvo úloh a náročnosť úloh, s ktorými sa budú tieto orgány stretávať. Spomenuli sa aj otázky ratingových agentúr a stresových testov. Kvôli týmto veciam potrebujeme tieto orgány a ich dôveryhodnosť. To bol prvý bod, ktorý som chcel uviesť a s ktorým, samozrejme, Parlament a Komisia súhlasia a dúfam a verím, že aj Rada.
<P>
Druhá problematika sa týka výberového konania. Dámy a páni, pamätám sa na diskusie počas trojstranných rokovaní, keď bolo toto konanie predmetom mnohých diskusií a nakoniec dohody spoluzákonodarcov. Je aké je a určite má svoje chyby. Ja osobne som v záujme jeho skvalitnenia do dohody začlenil doložku rendez-vous. Nemám dôvod si myslieť - a to vám hovorím s čistým svedomím -, že to neumožnilo výber dobrých kandidátov. Nemám dôvod spochybňovať motívy vybraných kandidátov. Keď som dostal užšie zoznamy kandidátov a s každým som sa osobne stretol, osobne som prevzal zodpovednosť za vypracovanie systému podľa kritérií, ktoré som s pokojným svedomím považoval za najužitočnejšie a najdôveryhodnejšie. Na to, aby sme našli týchto dobrých kandidátov, sme sa však spoľahli na poskytnuté zoznamy a na 275 žiadostí od orgánov dohľadu členských štátov. Máme doložku rendez-vous na zlepšenie týchto konaní, ktoré sa nepochybne dajú zlepšiť. Chcel by som však s čistým svedomím povedať, že pokiaľ ide o mňa, nemám dôvod povedať alebo myslieť si, že sme nevybrali dobrých kandidátov schopných plniť si svoje povinnosti.
<P>
Posledná, tretia problematika, ktorú mnohí z vás spomenuli, je úroveň zastúpenia orgánov. Komisia vždy zaistí, aby bolo toto zastúpenie v plnom súlade s predpismi a na najvyššej úrovni. Chcel by som srdečne poďakovať Európskemu parlamentu za to, že nás podporil v tejto absolútne rozhodujúcej otázke, ktorá je aj jednou z kľúčových prvkov vierohodnosti.
<P>
Vážená pani predsedajúca, dámy a páni, to som chcel povedať predtým, ako sa všetci poberieme vyspať sa na to, ako povedala predchádzajúca rečníčka. To som vám chcel dať ako uistenie, ktoré som chcel osobne vyjadriť v mene všetkých komisárov, že sa starostlivo usilujeme zabezpečiť úspech týchto orgánov. Zabezpečí to skutočný európsky dohľad, ktorý nenahradí vnútroštátne orgány dohľadu, ale privedie ich k účinnejšej spolupráci, a ktorý bude mať svoje vlastné právomoci, keď bude čeliť problémom a rizikám, ktoré sú teraz nepochybne nadnárodné.
<P>
Potrebovali sme a teraz vďaka vám z veľkej časti máme popri Európskom výbore pre systémové riziká tieto tri radary, tieto tri orgány. Dámy a páni, teraz je potrebné, aby sa všetci rýchlo pustili do práce, pretože, otvorene povedané, vidím, že trhy sa v tomto našom období demokracie hýbu veľmi rýchlo, omnoho rýchlejšie ako my, a orgány musia pracovať veľmi rýchlo.
<SPEAKER ID="238" NAME="Enikő Győri">
úradujúca predsedníčka Rady. - Dovoľte mi najprv odpovedať na otázku, ktorá v tejto rozprave zaznela veľmi často: bude Rada súhlasiť s preskúmaním postupu vymenovania v nariadení?
<P>
Viem, že v rovnakom ustanovení je uvedené, že sa má v správe preskúmať možnosť, že by Komisia vypracúvala užšie zoznamy pre nasledujúce menovania predsedov.
<P>
Tiež viem, že v článku 81 nariadenia je tiež ustanovené, že Komisia musí vykonať preskúmanie, ktoré pošle Európskemu parlamentu a Rade najneskôr do 2. januára 2014 a následne každé tri roky. To nám poskytne príležitosť v stanovenom termíne zlepšiť nariadenie na základe praktických skúseností a v tomto duchu sa teším na konštruktívny dialóg medzi našimi inštitúciami, ktorý pripraví cestu pre budúce posúdenie.
<P>
(HU) Vystúpenie pána komisára a moje vystúpenie boli poznačené našimi príslušnými kompetenciami. Dostali sme list predsedu hospodárskeho výboru a obidvaja sme sa snažili odpovedať na otázky patriace do našich príslušných oblastí kompetencií. Snažila som sa vás presvedčiť, že existujú záruky nezávislosti a že pri tvorbe rozpočtu je úlohou Rady a Parlamentu ako dvoch inštitúcií s finančnou zodpovednosťou zabezpečiť, aby tieto inštitúcie mohli fungovať. V tejto súvislosti mám pocit, že máme jasné rozdelenie úloh a jednoznačný záväzok všetkých inštitúcií.
<P>
List, ktorý dnes poslal predseda Rady ECOFIN minister György Matolcsy ako odpoveď na list, ktorý predseda Výboru pre hospodárske a menové veci poslal dnes ráno, bol napísaný v tomto duchu a ja verím, že to budete spoločne s názorom Komisie považovať za uspokojivú odpoveď. Rada a úradujúce predsedníctvo to plne podporujú. To bola otázka pána Gauzèsa, na ktorú Komisia odpovedala, pokiaľ išlo o témy v rámci jej kompetencií. Preto dúfam, že po tomto nebude nič prekážať tomu, aby Parlament zajtra podporil kandidátov, a orgány dohľadu budú môcť konečne začať pracovať.
<SPEAKER ID="240" NAME="Predsedajúca">
Na ukončenie rozpravy boli predložené tri návrhy uznesení v súlade s článkom 120 rokovacieho poriadku.
<P>
Rozprava sa skončila. Hlasovanie sa uskutoční zajtra o 11.30 hod.
<P>
Písomné vyhlásenia (článok 149)
<SPEAKER ID="241" NAME="Alfredo Pallone" LANGUAGE="IT">
Tento Parlament významne prispel k vzniku nových európskych orgánov pre finančný dohľad. Preto chce aj dnes večer zdôrazniť svoju úlohu a vyzýva Radu a Komisiu, aby sa zaviazali zabezpečiť, že tieto orgány budú fungovať nezávisle a že budú mať potrebný personál a prostriedky. To platí bez ohľadu na to, kto bude vymenovaný. Kandidáti na post predsedov orgánov ESA sa v skutočnosti ukázali byť kompetentní a kvalifikovaní a som si istý, že budú schopní vykonávať svoje úlohy nestranným a viac ako uspokojivým spôsobom. Myslím si, že je mimoriadne dôležité podporiť kandidátov a zabezpečiť, aby mohli tieto orgány čo najskôr začať pracovať, keďže sa musí riešiť mnoho problémov a tie si vyžadujú okamžité konanie. Táto potreba nás podnietila k vytvoreniu týchto orgánov a zajtra pri hlasovaní by sme si mali na ňu spomenúť.
