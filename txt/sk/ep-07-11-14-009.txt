<CHAPTER ID="009">
Stratégia Rady vzhľadom na konferenciu o klimatických zmenách na Bali (COP 13 a COP/MOP 3) (rozprava) 
<SPEAKER ID="248" NAME="Predsedajúci">
Ďalším bodom je rozprava o
<P>
otázke na ústne zodpovedanie, ktorú položil Guido Sacconi v mene Dočasného výboru pre klimatické zmeny, pre Radu: Stratégia Rady vzhľadom na konferenciu na Bali o klimatických zmenách (COP 13 a COP/MOP 3) - B6-0379/2007)
<P>
a otázke na ústne zodpovedanie, ktorú položil Guido Sacconi v mene Dočasného výboru pre klimatické zmeny, pre Komisiu: Stratégia Rady vzhľadom na konferenciu na Bali o klimatických zmenách (COP 13 a COP/MOP 3) - B6-0380/2007).
<SPEAKER ID="249" NAME="Guido Sacconi  " AFFILIATION="PSE">
autor. - (IT) Vážený pán predsedajúci, vážený pán minister, vážený pán komisár, dámy a páni, som si istý, že vám nemusím pripomínať význam konferencie zmluvných strán na Bali, ktorá je teraz predo dvermi a vzhľadom na ktorú sme požiadali o ďalšie informácie o vašej stratégii a línii, ktorej sa hodláte držať.
<P>
Ako Európska únia sme nezávisle angažovaní vo výnimočnom úsilí, ak to tak môžem povedať, hoci vieme, že to nepredstavuje konečné riešenie. Naším spoločným cieľom je udržať globálne otepľovanie do dvoch stupňov od úrovní v prehistorických časoch, a to s plným vedomím, že ide o vysoko rizikový prah a že podľa predpokladov niektoré časti sveta i niektoré časti Európy budú musieť prijať politiku prispôsobenia. Ak sa však naozaj chceme snažiť dosiahnuť tento náročný cieľ, vieme, že nová medzinárodná zmluva je úplne zásadná.
<P>
Ako vieme, bremeno zodpovednosti Európskej únie je obmedzené (14 % svetových emisií skleníkových plynov). Nová medzinárodná zmluva zohľadňujúca zmeny, ktoré nastali od prijatia Kjótskeho protokolu, predovšetkým výnimočný a explozívny rast ázijských obrov: Bali je skutočne kľúčovým krokom v tomto smere, a hoci nebude miestom, kde bude dosiahnutá dohoda, bude miestom, kde začnú rokovania, a preto bude pre konferenciu veľmi dôležité prísť s jasným rokovacím mandátom a presnými lehotami s cieľom dosiahnuť závery do roku 2009.
<P>
V posledných mesiacoch sa zmenil svetový kontext z politického, hospodárskeho a kultúrneho uhla pohľadu, o čom svedčia udalosti od zverejnenia správ Medzivládneho panelu o zmene klímy (IPCC), ktorých konečná syntéza bude koncom tohto týždňa predstavená vo Valencii, po udelenie Nobelovej ceny Alovi Gorovi a vedcom IPCC. Veľa sa toho v posledných mesiacoch zmenilo a preto môžeme byť optimistickí, i keď kritickým a ostražitým spôsobom.
<P>
Rád by som teda zhrnul zmysel uznesenia, ktorého návrh sme pripravili a o ktorom sme si istí, že bude zajtra v tomto Parlamente prijatý veľkou väčšinou; je to príspevok, príspevok pre vyjednávačov, ktorý by im mal pomôcť držať sa po otvorení rokovaní tvrdšej línie. Rád by som poďakoval pani Hassiovej, ktorej sa spolu s ďalšími spravodajcami podarilo poskytnúť syntézu a zabrániť, aby celá vec skončila ako prezdobený vianočný stromček. Dôraz je veľmi silne na týchto rokovaniach a týmto spôsobom vám to predkladáme.
<SPEAKER ID="250" NAME="Satu Hassi  " AFFILIATION="Verts/ALE">
autorka. - (FI) Vážený pán predsedajúci, rada by som vyjadrila svoju vďaku za vynikajúcu úroveň spolupráce s tieňovými spravodajcami politických skupín na rokovaniach o tomto uznesení. Zmena klímy prebieha teraz a postupuje rýchlejšie, ako sa predpokladalo. Dramatická známka tohto faktu prišla koncom posledného leta, keď sa roztopilo milión štvorcových metrov ľadu v Severnom ľadovom oceáne, čiže oblasť zodpovedajúca rozlohe Fínska, Švédska a Nórska dovedna. Posolstvo od vedcov o postupe klimatických zmien a naliehavej potrebe znížiť emisie je stála viac alarmujúce. Zaznieva tiež v predbežnom oznámení o zasadnutí Medzivládneho panelu o zmene klímy, ktoré sa uskutoční tento týždeň vo Valencii.
<P>
Je dôležité, aby medzi Kjótskym protokolom a ďalším klimatickým dohovorom nezostala medzera. To je dôvod, prečo musí byť zmluva s platnosťou od roku 2012 pripravená najneskôr v roku 2009. Na Bali musí EÚ spraviť všetko, čo môže, aby dosiahla rokovací mandát udržať globálne otepľovanie pod dvomi stupňami. Na to je zásadná vedúca rola, ktorú EÚ prevzala. Ukazujeme cestu našimi vlastnými opatreniami na znižovanie našich emisií, ale tiež koordinovaním medzinárodných rokovaní. Je životne dôležité dosiahnuť zapojenie všetkých industrializovaných krajín vrátane Spojených štátov amerických, hoci na záchranu podnebia to stačiť nebude. Rovnako podstatné je primať veľké rozvojové krajiny ako Čínu a Indiu, aby prijali obmedzenia pre rast svojich emisií. Toto je možno najväčšia výzva v dejinách medzinárodnej diplomacie. Musíme pochopiť, že ak Čína, India a ďalšie podobné krajiny prijmú obmedzenia pre svoje emisie, bude to znamenať obrovskú zmenu v ich spôsobe uvažovania a spôsobe, akým robia veci. Musíme byť pripravení dať im nejakú protihodnotu. Inými slovami, pre nástup čistej, klimaticky priateľskej technológii v týchto krajinách musíme poskytnúť aj finančnú pomoc.
<P>
Rada by som každému pripomenula, že Nicholas Stern odhadol, že každý rok bude na ochranu podnebia potrebné 1 % svetového hrubého domáceho produktu. Po druhej svetovej vojne Spojené štáty odovzdali 2 % svojho HDP vo forme Marshallovho plánu. Naštartovať rekonštrukciu bolo po vojne dôležité, ale ešte dôležitejšie je odvrátiť porovnateľnú pohromu v podobe následku zmeny klímy. Musíme byť preto pripravení zaplatiť takisto za ochranu podnebia.
<SPEAKER ID="251" NAME="Manuel Lobo Antunes">
úradujúci predseda Rady. - (PT) Vážený pán predsedajúci, vážený pán komisár, dámy a páni, blíži sa čas, kedy indonézsky ostrov Bali privíta na 13. konferencii zmluvných strán Rámcového dohovoru Organizácie Spojených národov o zmene klímy delegátov, ktorí budú opäť požiadaní, aby zúročili svoje skúsenosti a rokovacie schopnosti na tvorbu histórie.
<P>
Keď zvážime prvé obdobie dodržiavania Kjótskeho protokolu v rokoch 2008 - 2012, potom znepokojujúce vedecké informácie o nedávnom vývoji vo vzťahu k zmene klímy, ktoré sa objavili medzičasom, zvýrazňujú, aké naliehavé je nájsť kolektívnu a účinnú odpoveď na túto výzvu, pretože v hre je samotná budúcnosť našej planéty. V tomto kontexte je Bali poslednou príležitosťou spustiť rokovania o celosvetovej a komplexnej dohode o klimatickom režime po roku 2012. Sme si vedomí ťažkostí tohto nestranného procesu.
<P>
Európska únia pôjde na Bali s rovnakou cieľavedomosťou, aká ju viedla posledných 15 rokov, počas ktorých sme bez váhania a jednoznačne prevzali rolu vodcu medzinárodnej komunity v boji s touto veľkou svetovou výzvou. Hlavný cieľ Európskej únie na konferencii na Bali sa bude vzťahovať k procesu samotnému - zaistiť, že bude spustený celosvetový a komplexný proces rokovaní.
<P>
Rád by som vás tiež informoval, že EÚ považuje nasledujúce aspekty za zásadné pre vytvorenie účinného a vhodného rámca od roku 2012: po prvé, pokračovať v rozvíjaní spoločného pohľadu na problém, aby bol splnený hlavný cieľ Rámcového dohovoru; po druhé, dosiahnuť dohodu o prijatí pevnejších záväzkov rozvinutými krajinami vo vzťahu ku globálnemu znižovaniu emisií; po tretie, uľahčiť ostatným krajinám prispievanie novými, spravodlivými a účinnými spôsobmi, vrátane stimulov vytvorených novými typmi pružných záväzkov znížiť intenzitu emisií skleníkových plynov, spojených s hospodárskym rozvojom; po štvrté, rozšíriť uhlíkový trh, najmä posilňovaním inovatívnych a pružných mechanizmov; po piate, posilňovať spoluprácu v oblastiach výskumu, rozvoja, šírenia, prognostiky a transparentnosti v technologickom sektore; a nakoniec, zintenzívniť úsilie o prispôsobenie sa, predovšetkým čo sa týka nástrojov riadenia rizika, financovania a technológie.
<P>
Vážený pán predsedajúci, dámy a páni, čísla hovoria samé za seba. V Kjóte sme boli v prvej línii, keď sme prijímali väčšie záväzky, než sa od nás čakalo, a dnes si EÚ a jej členské štáty jasne určili ambiciózne ciele, ktoré nás znovu stavajú do prvej línie v boji proti zmene klímy. Ako úradujúci predseda Európskej rady zdôraznil v New Yorku, klimatické zmeny sú dnes bezpochyby jednou z najväčších výziev, ktorým ľudstvo čelí, a po opustení ríše teórie sa stali silným a široko známym dôvodom znepokojenia ľudí celého sveta.
<P>
Toto je globálna výzva, ktorá si žiada globálnu odpoveď, a jej účinnosť bude závisieť od kolektívneho postupu medzinárodného spoločenstva. To je dôvod, prečo trváme na tom, že treba spraviť čo najviac pre vyjednanie celosvetovej komplexnej dohody, ako som povedal, v súlade s Rámcovým dohovorom Organizácie Spojených národov o zmene klímy, ktorý predstavuje a musí i naďalej predstavovať ústredný a základný referenčný rámec pre všetky kroky a iniciatívy v tejto oblasti.
<P>
Nastal preto čas, aby ostatné štáty prevzali svoje zodpovednosti a hrali skutočnú a pomernú rolu v globálnom zápase so zmenou klímy. Pôjdeme na Bali povzbudení diskusiou hláv štátov a vlád na nedávnom neformálnom samite v Lisabone o Európe a globalizácii, ktorý jasne ukázal, že klimatické zmeny sú pre EÚ prioritnou oblasťou, a tiež závermi Výboru pre životné prostredie z 30. októbra o príprave 13. konferencie zmluvných strán, a pôjdeme tam s odhodlaním aktívne prispieť k dosiahnutiu výsledku, ktorý môže byť prevedený do konkrétneho, viditeľného pokroku v budúcnosti klimatického režimu. Bali nepredstavuje koniec, ale skôr začiatok cesty, onen "cestovný plán", o ktorom sa posledné roky tak veľa hovorilo. Je to komplexná a náročná výzva, ktorá ale môže byť dosiahnutá a nesmie byť odložená. Za seba je EÚ pripravená túto výzvu viesť, pretože to je to, čo náš ľud chce.
<SPEAKER ID="252" NAME="Stavros Dimas" LANGUAGE="EL">
Vážený pán predsedajúci, ďakujem vám za dnešnú príležitosť vymeniť si názory na pozíciu, ktorú bude EÚ zastávať na konferencii OSN na Bali, začínajúcej 3. decembra.
<P>
Komisia a Európsky parlament rozhodujúcim spôsobom prispeli k prijatiu ambicióznej európskej politiky vo vzťahu k zmene klímy. Na medzinárodnej scéne sme zaujali vedúcu rolu a konštruktívnu pozíciu voči našim hlavným partnerom z radov rozvinutých a rozvojových krajín. Teším sa na pokračovanie tejto úzkej a plodnej spolupráce na Bali, kde bude Parlament zastúpený silnou delegáciou.
<P>
Otázka odovzdaná Dočasným výborom pre klimatické zmeny sa týka najdôležitejších problémov, ktorými sa budeme na Bali zapodievať.
<P>
Jedným z týchto problémov je spôsob, ako zabezpečiť podporu našich hlavných partnerov pre otvorenie rokovaní s cieľom uzavrieť medzinárodnú dohodu, ktorej zámerom bude zaistiť, že globálne otepľovanie nepresiahne 2 °C.
<P>
Konferencia na Bali bude bezpochyby míľnikom medzinárodného úsilia bojovať proti zmene klímy. Bude to prvý praktický test odhodlania medzinárodnej komunity previesť politické vyhlásenia na činy.
<P>
Je tu mnoho povzbudzujúcich znakov. Klimatické zmeny sú teraz prvou prioritou medzinárodnej politiky; predstavujú otázku, ktorou sa priamo zaoberajú hlavy štátov či vlád po celom svete. Pred mesiacom prvé stretnutie svojho druhu, ktoré do New Yorku zvolal generálny tajomník OSN Pan Ki-mun, vyslalo veľmi silnú správu: zmena klíma je teraz uznaná všetkými predstaviteľmi na celom svete ako otázka, ktorá si vyžaduje neodkladný a rozhodný postup medzinárodného spoločenstva.
<P>
Nedávne stretnutie v Bogore tiež potvrdilo, že neustále rastúci počet krajín je presvedčených, že na Bali musí byť dosiahnutá dohoda o otvorení oficiálnych rokovaní s cieľom uzavrieť dohovor o klimatických zmenách pre obdobie po roku 2012.
<P>
Doterajšie diskusie tiež ukázali, že prebieha zbližovanie názorov na hlavné body, ktoré by mala dohoda pre obdobie po roku 2012 obsahovať. Samozrejme, niektorí by uprednostnili tematické skupiny (znižovanie, prispôsobovanie sa, technológia, financovanie) pred stanovením hlavných bodov dohody na Bali, čo je pozícia, ktorú zastáva EÚ.
<P>
Každopádne je pravda, že sa EÚ do značnej miery podarilo určiť program pre konferenciu na Bali. Stratégia EÚ pre klímu a energetiku, ktorú Európska rada schválila v marci 2007 na základe súvisiaceho návrhu z Komisie, mala rozhodujúci vplyv na ciele a stupeň ambícií konferencie na Bali, rovnako ako na architektúru dohody o klimatických zmenách pre obdobie po roku 2012.
<P>
Stratégia EÚ tvorila základ pre sériu multilaterálnych a bilaterálnych rozhovorov. Koncom mesiaca bude EÚ diskutovať o otázke zmeny podnebia ako prioritnej záležitosti na samitoch EÚ - Čína a EÚ - India. Je na našich partneroch z rozvojových krajín, aby reagovali a spolupracovali na cieľoch stanovených EÚ, vychádzajúc po celý čas z vedeckých údajov.
<P>
Rozvinuté krajiny musia pokračovať vo vedení tým, že si budú dávať ambiciózne záväzky znižovať emisie v absolútnych číslach. Máme hospodárske a technologické prostriedky na obmedzovanie emisií skleníkových plynov. Ak my a ďalšie rozvinuté krajiny nespravíme prvé kroky, ako môžeme očakávať činy od rýchlo sa rozvíjajúcich a rastúcich ekonomík, a to hlavne v požadovanom rozsahu?
<P>
Prognózy celosvetových nárastov emisií v každom prípade nenechávajú priestor pre pochybnosti, že rozvojové krajiny musia prispieť. Zatiaľ ich nežiadame, aby sa zaväzovali znižovať emisie v absolútnych číslach. S našou pomocou však rozvojové krajiny musia spomaliť tempo rastu svojich emisií. Čiže na globálnej úrovni po určitom momente v priebehu budúcich 10 - 15 rokov, kedy emisie CO2 dosiahnu vrchol, budú môcť tieto začať v absolútnych číslach klesať.
<P>
Toto je jediný spôsob, ako môžeme udržať nárast priemernej teploty planéty pod hranicou 2 °C. V tomto kontexte sa musíme sústrediť na špecifické návrhy na posilnenie financovania a investícií do čistých technológií a na transfer týchto technológií do rozvojových krajín.
<P>
Preto podporujeme iniciatívu našich indonézskych hostiteľov pozvať ministrov financií na stretnutie o zmene klímy a financovaní, ktoré sa uskutoční na Bali počas konferencie.
<P>
Aby si medzinárodne udržala svoju vedúcu rolu, musí EÚ v prvom rade dosiahnuť výsledky na vlastnom území. Komisia začiatkom budúceho roka schváli balíček opatrení v oblasti klímy a energetiky a naplánuje opatrenia potrebné na dosiahnutie našich cieľových hodnôt, konkrétne jednostranného zníženia emisií o 20 % alebo v prípade dosiahnutia medzinárodnej dohody o 30 %.
<P>
Tento balíček opatrení bude obsahovať návrhy na pridelenie povinností a záväzkov jednotlivým členským štátom s cieľom zlepšiť systém EÚ na obchodovanie s emisiami a dosiahnuť cieľové hodnoty v oblasti obnoviteľných zdrojov energie.
<P>
Opatrenia prijímané na úrovni Spoločenstva musia mať takisto podiel na redukovaní emisií. Jednou takou oblasťou je náš nadchádzajúci návrh o CO2 a motorových vozidlách, o ktorom debatoval Európsky parlament na októbrovom plenárnom zasadnutí.
<P>
Komisia navrhne legislatívny rámec pre dosiahnutie cieľa na úrovni Spoločenstva 120 g/km do roku 2012. Komisia takisto predloží legálny rámec pre zachytávanie a skladovanie CO2 s potrebnými zárukami ochrany životného prostredia.
<P>
Bali je len začiatok rokovacieho procesu, ako už povedal pán predseda. Musíme teraz pripraviť a zabezpečiť čo najširšiu možnú medzinárodnú podporu pre cestu vpred, ktorú sme naplánovali.
<P>
EÚ bude posilňovať bilaterálne styky s hlavnými partnermi a bude plne využívať blížiace sa samity, rovnako ako všetky dôležité medzinárodne stretnutia.
<P>
Ako som povedal predtým, napriek povzbudzujúcim známkam na medzinárodnej úrovni existujú i závažné názorové rozdiely. Nesúlad sa týka napríklad toho, ako bojovať proti zmene klímy a predovšetkým druhu a povahy cieľov. USA naďalej odmieta záväzné ciele.
<P>
Ciele tohto druhu majú zásadný význam, ak si želáme zaistiť účinnosť našej dohody a posilňovanie svetového uhlíkového trhu. Budeme pokračovať v spolupráci so všetkými v Spojených štátoch, kto môžu pomôcť priblížiť sa k zmene postoja na federálnej úrovni.
<P>
V samotných Spojených štátoch už prebieha veľmi živý dialóg o otázke boja proti klimatickým zmenám. Z rôznych častí Spojených štátov dostávame jasné správy a výzvy na rozhodné konanie v rozbehovej fáze pred konferenciou na Bali.
<P>
Rátame s podporou Európskeho parlamentu pri presadzovaní ambicióznych zámerov EÚ v otázke zmeny klímy prostredníctvom vašich rôznych kontaktov s kolegami z iných parlamentov po celom svete, s predstaviteľmi priemyslu a s občianskou spoločnosťou.
<P>
Potrebujeme túto podporu v našom úsilí o posilnenie medzinárodnej spolupráce v oblasti klimatických zmien.
<P>
(potlesk)
<SPEAKER ID="254" NAME="Eija-Riitta Korhola, v">
mene skupiny PPE-DE. - (FI) Vážená pani predsedajúca, v prvom rade patrí moje úprimné poďakovanie pani Hassiovej za jej spoluprácu na tomto uznesení. Je evidentné, že toto možno bude jedna z najdôležitejších konferencií o zmene podnebia, ak nie najdôležitejšia. Bohužiaľ, na posledných piatich konferenciách sa nespravilo veľa pokroku. Teraz konečne nadišiel čas rozhodnúť o konkrétnych opatreniach v období po roku 2012.
<P>
Všetky tieto skoršie konferencie mali spoločné tú vlastnosť, že namiesto mementa v podobe skutočných prielomov bola EÚ potľapkávaná po chrbte za to, že razí cestu vpred svojimi jednostrannými krokmi a environmentálnymi ašpiráciami, a potom sa išlo ďalší rok znova po starom. Problém je, že sú naliehavo potrebné celosvetové opatrenia pre tento celosvetový klimatický problém, hoci sa zdalo ťažké vypracovať ich. Napríklad pred rokom sa v Nairobi nepodarilo dosiahnuť žiaden náznak, že niektorá z nových dôležitých krajín prijme záväzok znižovať od roku 2013 emisie. Museli sme preto dúfať, že rokovania mimo rámca Kjótskeho protokolu vyústia do redukcie emisií štyroch najväčších znečisťovateľov na svete - Spojených štátov amerických, Číny, Indie a Ruska.
<P>
Hádam najviac hmatateľnou výzvou pre rozvojové krajiny je koncept spolupatričnosti. Kedysi nikto nedokázal predpokladať rozsah, v ktorom začnú emisie rásť, a teraz približne polovica všetkých emisií pochádza z rozvojových krajín, hlavne Číny a Indie. Samozrejme ich občania majú právo na hospodársky rast, ale je v každého záujme, aby bol tento rast čo najčistejší. Situácia rokovaní je teda zložitá, ale taká je koniec koncov aj prax. Spoločnosti pôsobiace na svetových trhoch môže naďalej lákať investovať v miestach, kde neexistujú riadne environmentálne štandardy či emisné limity. Znečisťovanie ich životného prostredia však ľuďom v rozvojovom svete neprináša žiadnu spolupatričnosť. Navyše presťahovať emisie neznamená obmedziť ich. Výsledok je potom taký, že tri zo štyroch emisií rýchlo rastú. Ako sa dostaneme z tejto situácie? Bude dosť času na to, aby sme odpútali priemyselnú výrobu od obmedzení špecifických pre jednotlivé krajiny a namiesto toho vytvorili celosvetovú schému pre priemyselný sektor a medzinárodnú uhlíkovú ekonomiku? Prioritami by mali byť energetická účinnosť, ekologická účinnosť, nízkoemisná technológia a jej vývoj.
<SPEAKER ID="255" NAME="Elisa Ferreira, v">
mene skupiny PSE. - (PT) Vážený pán úradujúci predseda Rady, vážený pán komisár, dámy a pán, začnem úprimnou gratuláciou spravodajkyni, pani Hassiovej, za jej úvodný text a jej schopnosť generovať v tejto zložitej otázke záväzky.
<P>
Text, o ktorom sa bude hlasovať, odráža skutočné úsilie vyvinuté rôznymi politickými skupinami vyslať jasnú, účinnú a burcujúcu správu na Bali. Toto je jediný spôsob, ako zaistiť vhodné podmienky na dosiahnutie hlavného cieľa, ktorým je spraviť zo stretnutia na Bali východiskový bod pre proces, v ktorom všetci svetoví partneri do roku 2009 prijmú jasné a kvantifikované politické záväzky v boji proti zmene klímy.
<P>
Každý musel niečo obetovať a prispôsobiť sa. Cieľ bude dosiahnutý, ak tento text získa naprieč Parlamentom širokú podporu. To priekopníckemu duchovi EÚ v oblasti životného prostredia a podnebia dodá v očiach celého sveta demokratickú legitimitu. Tento priekopnícky duch však vytvoril zodpovednosť navyše, najmä čo sa týka kvality špecifických predstavovaných návrhov, ktoré musia medzičasom zahŕňať aj znižovanie, aj prispôsobovanie sa. Do úvahy treba predovšetkým vziať to, že najvyššie náklady na prispôsobenie sa zasahujú najchudobnejšie oblasti sveta, ktoré sa na vzniku problému podieľali najmenej a ktoré sú najhoršie vybavené na jeho riešenie. Návrhy musia medzitým zaistiť, aby rôzne medzinárodné povinnosti znižovať boli rozdelené vyrovnane, úmerne a spravodlivo.
<P>
Environmentálne záväzky budú musieť byť prispôsobené rozvojovému procesu, na ktorý majú najchudobnejšie krajiny a oblasti právo, vrátane prístupu k normálnym štandardom blaha a pohodlia, či už pre menej rozvinuté krajiny alebo pre obrovské populácie v rastúcich ekonomikách. Hoci priekopnícky európsky prístup je povinnosťou, súčasne by mal byť videný ako príležitosť získať technologické a inovačné komparatívne výhody so vzťahom k životnému prostrediu. Toto sa však zhmotní len vtedy, ak sa environmentálne ohľady a záväzky postupne stanú pravidlom fungovania svetového hospodárstva. Ak sa tak nestane, správne postupy EÚ narušia súťaž a sklamú jej občanov.
<P>
V tomto kontexte Parlament robí praktický návrh, aby boli národné záväzky dopĺňané prieskumom globálnych odvetvových záväzkov s cieľom vytvoriť referenčné hodnoty a medzinárodne prijímané správne postupy pre všetky odvetvia priemyslu a služieb, ktoré vstupujú do medzinárodnej súťaže. To je veľmi ambiciózny plán, ale EÚ musí prevziať svoju zodpovednosť v súlade so svojou rolou pozitívneho vodcovstva, ktorá je taká veľmi dôležitá pre prežitie planéty.
<SPEAKER ID="256" NAME="Lena Ek, v" LANGUAGE="SV">
Vážená pani predsedajúca, vážený pán minister, vážený pán komisár, decembrový začiatok rokovaní na Bali o tom, čo sa stane novým Kjótskym protokolom, je samozrejme výnimočne dôležitý. Parlament sa pripravuje touto rozpravou a uznesením a Rada sa takisto pripravila uznesením. Verím, že stále chýba jasnejšia spolupráca medzi rôznymi inštitúciami EÚ. Veľká zodpovednosť tu spočíva na portugalskom predsedníctve. Európska únia musí na Bali hovoriť jednotným hlasom.
<P>
Dôležitým prvkom je, ako bude zvládnutá situácia rozvojových krajín a ako budú schopné zlúčiť hospodársky rozvoj s technológiou priateľskou k životnému prostrediu. Potrebujú našu pomoc. Nie iba peknými slovami, ale vo forme peňazí, metodického rozvoja a prístupu k novej technológii. Potrebujeme zamerať naše snahy na rôzne oblasti politík a pomoc musí byť zmenená tak, aby bola tiež priateľská ku klíme.
<P>
Časť riešenia závisí aj od druhej veci, ktorú som zamýšľala v rozprave zmieniť - lesy. Veľké rozlohy sú dnes ničené a všetci vieme, čo to znamená pre podnebie. Ale je to tiež pohroma pre ľudí, ktorí v týchto oblastiach žijú a ich zdroje obživy miznú. Vyvinutá musí byť pracovná metóda, v rámci ktorej budeme rozvojovým krajinám a obyčajným rodinám platiť, aby dohliadali a starali sa o zalesnené oblasti. Trvalo udržateľná výroba je mimoriadne dôležitá. Úplne nedotknutý les je dobrý z perspektívy biodiverzity, ale hnijúci les vypúšťa veľké množstvá metánu. Čo potrebujeme je rastúci les s konečným produktom, s ktorým sa zaobchádza tak, aby nedochádzalo k uvoľňovaniu CO2 a ďalších skleníkových plynov.
<P>
Konferencia na Bali bude veľké, náročné a chaotické stretnutie. Najlepšie, čo môžeme spraviť, je dobre sa pripraviť, aby sa rokovania začali dobre. Na to je táto rozprava vynikajúcim nástrojom, ale musíme sa tiež pripravovať spoločne s našimi priateľmi v transatlantickom dialógu a v dialógu s Čínou a Indiou. Vieme, že 25 štátov vypúšťa 83 % plynov, ktoré potrebujeme zastaviť, a skutočný priateľ, vážený pán komisár, vážený pán minister, je niekto, kto sa spýta, ako sa máme, a potom aj počká, aby si vypočul odpoveď.
<SPEAKER ID="257" NAME="Liam Aylward, v">
mene skupiny UEN. - Vážená pani predsedajúca, dovoľte mi tiež pogratulovať pani Hassiovej k jej práci a príspevku k tejto rozprave.
<P>
Rád by som ďalej zagratuloval Alovi Gorovi, bývalému viceprezidentovi USA, ktorý nedávno získal Nobelovu cenu mieru za svoju vynikajúcu prácu na zdôrazňovaní potreby medzinárodných opatrení na zastavenie klimatických zmien.
<P>
Udelenie tohto ocenenia je medzinárodným uznaním, že zmena klímy sa dostala do popredia medzinárodného politického programu. Potrebná je teraz medzinárodná aktivita, aby sme všetci mohli kolektívne zaistiť, že emisie oxidu uhličitého sa v blízkej budúcnosti podstatne znížia. Preto plne podporujem 20/20 a 50/50 záväzky EÚ na redukciu uhlíkových emisií.
<P>
Bali pre nás predstavuje skutočne vhodnú príležitosť odsúhlasiť oficiálny mandát a rámec, aby sme zabezpečili jasné a prísne medzinárodné záväzky pre obdobie po roku 2012.
<P>
Začnime na Bali chystať stavebné kamene a cestovnú mapu, vychádzajúc zo: spoločnej vízie; pevných záväzkov od rozvinutých krajín; expanzie používania uhlíkových trhov; posilňovania spolupráce na technologickom výskume a nakoniec z obmedzovania odlesňovania. Nezabudnime tiež, že EÚ musí mať výsledky doma a viesť silou príkladu.
<P>
Preto sa teším na februárový návrh pána Pötteringa, ako môže samotná táto snemovňa, Európsky parlament, zmenšiť svoju uhlíkovú stopu.
<SPEAKER ID="258" NAME="Rebecca Harms, v">
mene skupiny Verts/ALE. - (DE) Vážená pani predsedajúca, v Európskej únii sa stalo štandardnou praxou, ako sme dnes znovu počuli od pána úradujúceho predsedu Rady, hovoriť o vedúcej európskej role pri medzinárodnej snahe bojovať s klimatickými zmenami. Keď sa v mysli vrátim do marca a k rozhodnutiu spravenému na samite, že ako ciele do roku 2020 si určíme znížiť emisie CO2 o 20 %, zvýšiť energetickú efektívnosť o 20 % a dosiahnuť 20-percentný podiel obnoviteľných zdrojov, skutočne mi to znie ako vedúca rola.
<P>
Považujem za veľmi poľutovaniahodné, že rokovania s členskými štátmi o energetickom balíčku nepokročili dostatočne na to, aby sme mali tieto rozhodnutia samitu v Bruseli pred konferenciou na Bali čím podložiť. Ak sa krajiny, s ktorými EÚ hodlá na Bali rokovať, pozrú do európskeho zákulisia a dozvedia sa o náročnosti rokovaní s členskými štátmi, uvedomia si, že celá záležitosť nemá ďaleko od tragédie. Verím, že je zlým znamením, keď na svetovom javisku požadujeme obrovské kroky, ale doma sme pripravení ísť vpred len opatrne a po špičkách. Nie je to tak, že by naším problémom bol nedostatok technológií. Naším problémom je, že nám absolútne chýba politická odvaha realizovať tú prelomovú zmenu, o ktorej sa v marci diskutovalo v rámci našich energetických politík.
<P>
Musím povedať, že keď bola na poslednej plenárnej schôdzi prijatá Reulova správa, bola som zhrozená, že sa sme sa vrátili k rečiam o uhlí a atómovej energii ako jediným možnostiam, a napĺňa ma vyslovenou hanbou, že sa Európania teraz chystajú africkým krajinám ponúkať jadrovú energiu ako riešenie klimatických problémov. Verím, že niektorí Európania sa museli pominúť na rozume.
<SPEAKER ID="259" NAME="Roberto Musacchio, v">
mene skupiny GUE/NGL. - (IT) Vážená pani predsedajúca, text pred týmto Parlamentom je výsledkom kolektívnej práce Dočasného výboru pre klimatické zmeny. Tento výbor, založený ad hoc spôsobom a s veľmi dôležitým mandátom, podnikol rozsiahle konzultačné a diskusné iniciatívy a vypracoval nástroj, s ktorým môže Európa hrať hlavnú rolu na 13. konferencii zmluvných strán na Bali.
<P>
Jadro tohto politického návrhu je jasné a silné. Potrebný je politický a multilaterálny prístup, ktorý vychádza z OSN a zohľadňuje IPCC a zásadné zmeny nielen v technológii, ale i sociálnom modeli. Potrebné sú technologické transfery, spolupráca a nový environmentálny a rozvojový prístup. 3,2-percentný návrh Komisie a Rady je v tomto zmysle len východiskový bod, i keď pozitívny. Naše myslenie musí mať široký záber a pozerať sa dopredu, a na rovinu, budúcnosť nemôže zahŕňať návrat k technológiám minulosti, ktoré sú staré, nebezpečné a kontroverzné, ako jadrová technológia.
<P>
Potrebujeme tiež začať premýšľať o inovatívnych návrhoch, ktoré sme my sami predstavili v našich parlamentných rozpravách a v ktorých teraz viac autoritatívnym spôsobom pokračujú vodcovské postavy ako pani kancelárka Merkelová. Hovorím o výpočte emisií na hlavu, ktorý sme navrhli spolu s pánom Prodim a ktorý je veľmi významný v súčasnej situácii, kedy sa emisie zdajú byť nevyrovnané a musia byť znížené egalitárskym spôsobom.
<SPEAKER ID="260" NAME="Bastiaan Belder, v">
mene skupiny IND/DEM. - (NL) Vážená pani predsedajúca, dovoľte mi v mene môjho kolegu Hansa Bloklanda spraviť nasledujúce poznámky.
<P>
Na začiatok musím čo najúprimnejšie poďakovať Satu Hassiovej za všetku tú dôležitú prácu, ktorú spravila na uznesení teraz ležiacom pred nami. Vzhľadom na blížiacu sa konferenciu o klimatických zmenách na Bali je dôležité zaznamenať čo najvýstižnejšie pozíciu Európskeho parlamentu ku klimatickej politike a presne to Satu Hassiová spravila.
<P>
Teraz, keď sa Európska únia tak usilovne sústredí na klimatickú zmenu, je načase, aby ju nasledovali aj iné časti sveta vrátane krajín, ktoré doteraz neratifikovali Kjótsky protokol. Na Bali by Európska únia mala predviesť svoj kredit pre rolu vodcu - nie paternalisticky, ale v duchu spolupráce.
<P>
Vidím balijskú konferenciu ako skvelú príležitosť, aby sme si všetci spolu sadli a zvážili, čo musíme spraviť s klimatickou politikou pre obdobie po roku 2012. Na zachovanie kvality nášho sveta a zabezpečenie našej budúcnosti bude potrebné celosvetové spoločné úsilie.
<SPEAKER ID="261" NAME="Karl-Heinz Florenz" AFFILIATION="PPE-DE">
(DE) Vážená pani predsedajúca, dovoľte mi rozšíriť vrúcne uvítanie aj na Stavrosa Dimasa. Teším sa, ako budeme s vami na Bali diskutovať o ceste, ktorou sa Európa hodlá uberať na poli klimatickej politiky.
<P>
Uskutočňovanie klimatickej politiky vnímam ako výzvu pre nás všetkých. Nie je to rezervácia pre environmentalistov so slzami v očiach alebo pre liberálnych obchodníkov, ale výzva, na ktorú musíme odpovedať všetci spoločne, a presne o to sa Dočasný výbor pre klimatické zmeny začal usilovať. Nie každý to zatiaľ oceňuje, ale v každom prípade sme začali dobre.
<P>
Bali je míľnik, o tom niet pochýb. Medzera po Bali, ktorá by bola zároveň medzerou po Kjóte, by bola katastrofou nielen pre životné prostredie, ale aj v zmysle hospodárskej politiky, lebo priemysel nemôže investovať bez tvrdých a pohotových dát. Je to tiež otázka toho, kde sa v súčasnosti nachádzame a čo môžeme na Bali skutočne ponúknuť, pretože niečo ponúknuť musíme, inak od ostatných kontinentov nemôžeme očakávať, že sa k nám pridajú v spoločnom úsilí riešiť tento problém.
<P>
Preto je správne a vhodné, aby sme sa tu snažili robiť ponuky. Trikrát dvadsať percent znamená veľmi veľa a budeme šťastní, keď tieto ciele splníme. Iste, stále vidím pred nami zásadné prekážky, ale dokážeme to. Okrem toho verím, že práve vďaka potrebe dať dobrý príklad sa dopracujeme k európskej zahranično-environmentálnej politike, ktorá ovplyvní hľadanie odpovedí na otázky, ako napríklad prečo po celej planéte dochádza k obrovským požiarom, ktoré produkujú viac CO2 než všetky európske elektrárne dovedna.
<P>
Verím, že Európa sa tu musí angažovať, a sme k tomu na najlepšej ceste, a potom dostanú Američania v Spojených štátoch - nie nevyhnutne prostredníctvom svojej vlády - pozitívny podnet, aby sa tiež pohli napred. Presne k tomuto smerujeme. Chápem klimatickú zmenu jednoznačne ako zlatú ekonomickú príležitosť. Ak sa jej nepochopíme my, určite ju využijú iní.
<SPEAKER ID="262" NAME="Riitta Myller" AFFILIATION="PSE">
(FI) Vážená pani predsedajúca, dôveryhodnosť vodcovstva, ktoré v oblasti klimatickej politiky preukazuje Európska únia, podstúpi na Bali v decembri test. Výsledkom musí byť celosvetová vôľa v podobe jasného mandátu zabrániť tomu, aby sa teplota Zeme zvýšila o viac než dva stupne. Ak má však byť tento cieľ dosiahnutý, bude si to vyžadovať záväzky všetkých industrializovaných krajín, napríklad Spojených štátov a Austrálie, kvantitatívne obmedzovať emisie.
<P>
Nemôžeme si už viac dovoliť druh debaty, ktorú sme viedli doteraz, teda či by sme mali tento ciel dosiahnuť prostredníctvom technologického rozvoja či stanovovaním záväzných cieľov. Potrebujeme obe. Jedine záväzné a primerane prísne emisné ciele totiž privedú spoločnosti k prechodu na čistejšie a viac environmentálne priateľské technológie. Potrebujeme mať na pamäti, ako tu zaznelo, že prijatie zmluvy všetkými stranami si bude žiadať solidaritu, najmä s rozvojovými krajinami, ktoré sú na tom zo všetkých najhoršie. Potrebujeme však s rozvojovými krajinami ako Čína a India tiež dosiahnuť jasnú pozíciu na rokovaniach vo vzťahu k budúcemu kvantitatívnemu zníženiu emisií.
<P>
Znovu by som rada poďakovala všetkým, ktorí sa zapojili do prípravy tohto návrhu uznesenia pre Parlament, v prvom rade pani Hassiovej a vyjednávačom skupín. Spravili ste kus vynikajúcej práce.
<SPEAKER ID="263" NAME="Vittorio Prodi" AFFILIATION="ALDE">
(IT) Vážená pani predsedajúca, dámy a páni, slovo na uvítanie pre pána komisára Dimasa, ktorý bude na Bali v prvej línii. Globálne otepľovanie je naliehavý, veľmi vážny a vskutku globálny problém, ktorý si naliehavo žiada globálny konsenzus. Kvôli tomu je potrebné okamžite predložiť návrhy pre kontrolu emisií skleníkových plynov, ktoré budú spravodlivejšie a širšie prijímané než tie v Kjótskom protokole, ktorý je založený na "výsade starešinov" - "ktokoľvek znečisťoval najviac, ten môže najviac znečisťovať i naďalej". To je neprijateľné.
<P>
Z tohto dôvodu si myslím, že musíme vystúpiť s odvážnejším návrhom. Ja sám som predložil pozmeňujúci a doplňujúci návrh, ako už bolo zmienené, ktorý sa dá zhrnúť do hesla "jedna osoba - jedno právo emitovať", čo je myšlienka, s ktorou prišiel nemecký profesor pán Lutz a ktorú tiež privítala pani kancelárka Merkelová.
<P>
Ak má každý dostať rovnaké právo na určité správanie, rovnaký prístup k prírodným zdrojom, je potrebné, aby Parlament podporil tento proces, ktorý by z pohľadu mechanizmu obchodovania s emisiami mohol rozvojovým národom priniesť množstvo zdrojov v meradle väčšom než medzinárodná spolupráca a takisto ľahšie kontrolovateľných. Ako protihodnota by bol požadovaný záväzok rešpektovať úschovne CO2, akými sú rovníkové pralesy.
<P>
Princíp pomernosti by mal predstavovať základňu pre postupné zlepšovanie, ktoré musí začať od základne, ak majú byť vypočítané emisné hodnoty prípustné v roku 2050. Je preto zásadné, aby boli "výsady starešinov" postupne obmedzované. Práve preto, že je táto záležitosť taká vážna a naliehavá, musíme uviesť veci do pohybu, aby mohol byť rýchlo dosiahnutý konečný výsledok.
<SPEAKER ID="264" NAME="Caroline Lucas" AFFILIATION="Verts/ALE">
Vážená pani predsedajúca, jedna z najúčinnejších stratégií, ktoré môže EÚ na Bali použiť, je viesť príkladom. Prvou časťou novej európskej klimatickej legislatívy, o ktorej sa má po marcovom zasadnutí Rady rozhodnúť, je zahrnutie letectva do systému obchodovania s emisiami. Výsledok je životne dôležitý nielen sám osebe, ale aj kvôli signálu pre ostatných na konferencii na Bali, či to EÚ myslí so svojimi záväzkami vzhľadom na zmeny klímy naozaj vážne.
<P>
Zatiaľ sú vyhliadky popravde dosť biedne. Pôvodný návrh Komisie bol beznádejne slabý a skutočnosť, že Rada nedokázala dosiahnuť spoločný mandát na dohodu v prvom čítaní, vysiela krajne negatívne posolstvo. Apelujem preto na Radu i na Komisiu, aby zásadne a rýchlo vylepšili svoj štýl hry.
<P>
O úspechu na Bali rozhodne tiež to, či bude do jadra novej dohody zabudovaná pomernosť. Preto musia byť návrhy založené na konvergencii smerom k rovným právam na emisie na hlavu, čoho príkladom je prístup známy ako "zmenšenie a zblíženie". Vyzývam Radu a Komisiu, aby nasledovali tento prístup.
<P>
Na záver by som rada varovala pred prílišným spoliehaním sa na mechanizmy uhlíkových kompenzácií. Ako pamätihodne poznamenal môj kolega, uhlíkové kompenzácie sú užitočné asi ako kampaň proti fajčeniu, v rámci ktorej niekomu v rozvojovom svete zaplatíte za to, aby prestal fajčiť, kým vy si veselo bafkáte ďalej. Je to nezodpovedné a rozhodne neúčinné.
<SPEAKER ID="265" NAME="Dimitrios Papadimoulis" AFFILIATION="GUE/NGL">
- (EL) Vážený pán predseda, vážený pán komisár, zámerom balijskej konferencie je presadiť ambiciózny a realistický rámec pre obdobie po roku 2012. Nie je priestor na ďalšie odklady. Globálnym otepľovaním sa musíme zapodievať okamžite a rázne. Ekológia a ekonómia môžu a musia koexistovať.
<P>
Výsledný prospech výrazne presiahne finančné náklady. To si však vyžaduje širšiu dohodu s konkrétnymi záväzkami znižovať emisie, nielen zbožné priania. Nevyhnutné je prijať záväzky v boji proti emisiám z medzinárodnej leteckej a lodnej dopravy. Treba zachytávať skleníkové plyny pomocou trvalo udržateľného spravovania lesov a zmeny výrobných štandardov a spotreby, rovnako ako prostredníctvom spôsobu využívania pôdy.
<P>
Aby to však dosiahla, musí si Komisia spomenúť na zabudnuté zámery týkajúce sa odvážnej podpory obnoviteľných zdrojov energie. Musí presadzovať ambicióznejšie ciele a preukázať silnejšiu politickú vôľu.
<P>
Toto je to, čo očakávame, pán Dimas.
<SPEAKER ID="266" NAME="Romana Jordan Cizelj" AFFILIATION="PPE-DE">
(SL) Európska únia má svetové prvenstvo v boji proti zmene klímy a v rozvoji nových technológií priateľských k životnému prostrediu. Ale na ako dlho? Vedomie potreby obmedziť ľudský vplyv na životné prostredie rastie vo veľkom množstve krajín. Na to nadväzujú stratégie, plány a opatrenia, a to dokonca aj v krajinách, kde ochrana životného prostredia nebola donedávna prioritou.
<P>
Zoberte si ako príklad Čínu, ktorú nedávno navštívila delegácia Dočasného výboru pre klimatické zmeny, aby sa zoznámila s tamojšou situáciou. Hoci ako rozvojová krajina nemusí Čína podľa Kjótskeho protokolu znižovať svoje emisie skleníkových plynov, postupne si uvedomuje problém globálneho otepľovania a začala už konať. Prijala národný program pre zmenu klímy, v ktorom si okrem iného stanovila veľké množstvo ambicióznych cieľov.
<P>
Toto všetko ukazuje, že ak si má Európa udržať svoj globálny vplyv, nemôžeme zaspať na vavrínoch. Preto vyzývam delegáciu na Bali, aby predstavila pozíciu Európu v boji proti globálnemu otepľovaniu primerane tomu a jednotným hlasom. Z môjho pohľadu bude dostatočné obmedzenie otepľovania možné len vtedy, ak sa nám podarí založiť svetový trh s uhlíkom. Cena, inak povedané peniaze, je mimoriadne účinný mechanizmus na dosahovanie cieľov v ľudskej spoločnosti.
<P>
V snahe dosiahnuť dohodu o celosvetových opatreniach nesmieme zabudnúť na realizáciu našich vlastných cieľov. Musíme neustále rozvíjať naše politiky a pokračovať v zavádzaní inovácií v energetike, doprave a ďalších odvetviach, ktoré produkujú emisie skleníkových plynov. Jedine s úspešnou a účinnou implementáciou doma môžeme mať úspech pri rokovaniach a spolupráci s tretími krajinami.
<P>
Dúfam, že návšteva delegácie na Bali bude veľmi úspešná a že úspešne vystúpi s pozíciami, ktoré vytyčuje naše uznesenie.
<SPEAKER ID="267" NAME="Dorette Corbey" AFFILIATION="PSE">
(NL) Vážená pani predsedajúca, budúci mesiac musí Európska únia na Bali využiť celú svoju politickú váhu, aby bola konferencia úspechom. Na to veľmi potrebujeme podporu rozvojových krajín a takisto krajín ako Čína a India. Dodnes tieto krajiny prispeli len veľmi málo k zmene podnebia, ale sú vážne zasiahnuté jeho následkami. Európa musí týmto krajinám ponúknuť pomoc a spojiť sa s nimi, aby sa mohli prispôsobiť klimatickým zmenám, a musíme investovať do transferu technológií.
<P>
Optimisticky verím, že v roku 2009 prediskutujeme skutočne podstatné veci a budeme môcť uzavrieť dobrú dohodu, ktorú podpíšu aj Spojené štáty. Ale ak zvyšok sveta nebude Európu nasledovať a súhlasiť so záväznými cieľmi, budeme potrebovať plán B či dokonca plán C.
<P>
Plán B by bol stanoviť celosvetové ciele pre zníženie v každom odvetví priemyslu, a ak by to nefungovalo, plán C by bol hodiť dovozné poplatky na výrobky z krajín, ktoré odmietajú zavádzať klimatickú politiku.
<P>
Navrhované uznesenie je dobré a zasluhuje si našu plnú podporu. Všetka česť Satu Hassiovej a tieňovým spravodajcom.
<SPEAKER ID="268" NAME="David Hammerstein" AFFILIATION="Verts/ALE">
(ES) Vážená pani predsedajúca, navrhnutá bola priemerná miera emisií na hlavu pre každého, ale čo môže byť spravodlivé v sociálnom zmysle sa môže nakoniec ukázať ako nemožné v ekologickom zmysle.
<P>
Environmentálne ciele musia zahŕňať krajiny ako Čína a India a musia zahŕňať pomernosť. Avšak environmentálne zblíženie medzi Severom a Juhom musí prebehnúť rýchlo a miera emisií musí byť veľmi nízka, ak to má byť účinné opatrenie a nie obyčajné pozlátko.
<P>
Súčasne by sme mali zvážiť fiškálne a obchodné opatrenia na spomalenie obchodu s vysoko znečisťujúcimi výrobkami a tiež výrobkami, na ktorých výrobu bola použitá špinavá technológia.
<P>
Vonkajšia ochrany klímy tohto druhu môže predstavovať reakciu Európskej únie na rast emisií v našich vlastných výrobkoch, ktoré pochádzajú z krajín Juhu, a takto získaný príjem môžeme dať dohromady a investovať ho na Juhu do čistých technológií.
<SPEAKER ID="269" NAME="Jens Holm" AFFILIATION="GUE/NGL">
(SV) Čoskoro sa budeme rozhodovať, ako budeme schopní pokračovať v boji proti globálnemu otepľovaniu po roku 2012, kedy sa skončí platnosť Kjótskeho protokolu.
<P>
Máme veľmi dobrý základ. Potrebujeme zníženie až o 80 % do roku 2050, pomoc pre rozvojové krajiny pri znižovaní ich emisií, opatrenia proti mäsovému priemyslu, ktorý je zodpovedný takmer za jednu pätinu svetových emisií skleníkových plynov, pružnejšie patentové právo na uľahčenie šírenia zelených technológií, certifikáciu biopalív na zabránenie ich konfliktu s dodávkami potravín a nakoniec zachovanie svetových lesov. Ako bolo povedané, toto je všetko fantastické.
<P>
Čo zatiaľ chýba a čo musíme spraviť v budúcnosti je prijať opatrenia proti neustále rastúcim dopravným prúdom v rámci EÚ, dotáciám EÚ a skutočnosti, že trhy zvyknú byť uprednostňované, keď EÚ schvaľuje a zavádza legislatívu.
<P>
Je tu jedenásť pozmeňujúcich a doplňujúcich návrhov, z ktorých väčšina je, myslím, dobrá a posilňuje pointu uznesenia, ktorá je taká, že za klimatické zmeny je zodpovedná bohatá časť sveta a preto musí prevziať vedenie pri radikálnom znižovaní.
<P>
Znepokojuje ma pozmeňujúci a doplňujúci návrh č. 7, ktorý hodlá na boj proti skleníkovému efektu použiť atómovú energiu. Nemali by sme jeden environmentálny problém nahrádzať iným.
<SPEAKER ID="270" NAME="Anders Wijkman" AFFILIATION="PPE-DE">
(SV) Vážená pani predsedajúca, je to už takmer 15 rokov, čo bol na konferencii v Riu podpísaný dohovor o klíme, a predsa je skutočnosť taká, že emisie ohrozujúce podnebie dnes rastú rýchlejšie než kedykoľvek problém. To ukazuje, aká bola medzinárodná spolupráca doteraz neadekvátna.
<P>
EÚ musí naďalej preberať vodcovskú zodpovednosť prostredníctvom vnútorných opatrení - všetkých možných, od tvrdších požiadaviek na autá zajtrajška po zvýšenú podporu alternatívnych zdrojov energie. Ale "domáce kroky" nestačia. Pán Florenz sa spýtal, čo môžeme ponúknuť zvyšku sveta. To je dobrá otázka. Verím, že môžeme ponúknuť tri veci. Po prvé, čisté technológie priateľské k životnému prostrediu pre všetky rozvojové krajiny, ktoré sú vo fáze modernizácie, v neposlednom rade pre Čínu a Indiu. Majú plné právo na svoj rozvoj, ale nemusia opakovať naše chyby. Poskytovanie podpory na technológie a znalosti musí byť v rozpočte EÚ priorita. Získajú tým, ale my tým získame tiež.
<P>
Rovnako dôležité je, aby sme prijali našu historickú zodpovednosť a poskytli podporu na adaptačné opatrenia všetkým krajinám s nízkym príjmom, ktoré budú tvrdo zasiahnuté búrkami, záplavami a predĺženými obdobiami sucha. Nestačia peniaze, ktoré boli zatiaľ odložené nabok do rôznych adaptačných fondov, ani iniciatíva nedávno vyvinutá Komisiou pod názvom "aliancia proti zmene klímy". Je to absurdne málo. Potreba je väčšia v ráde stoviek.
<P>
Po tretie, ako zdôraznila pani Eková, je dôležité venovať pozornosť role lesov, v neposlednom rade tropických pralesov. Musíme dať majiteľom lesov motív, aby lesy nerúbali, ale zachovávali.
<P>
Klimatická politika nestojí a nepadá s Bali, ale úspech v Bali, samozrejme, zlepší šance na dosiahnutie konečnej dohody v roku 2009. Predpokladám, že s cieľom to napomôcť budú Komisia a Rada načúvať Parlamentu, v neposlednom rade vzhľadom na potrebu urobiť oveľa viac v oblastiach technickej spolupráce, adaptačných opatrení a lesov.
<SPEAKER ID="271" NAME="Matthias Groote" AFFILIATION="PSE">
(DE) Vážená pani predsedajúca, vážený pán predseda, dámy a páni, na svojom jarnom samite spravili hlavy štátov a vlád dobré rozhodnutia o boji proti zmene klímy. Ich rozhodnutie o skleníkových plynoch ukladá zníženie miery emisií z roku 1990 o 20 % do roku 2020. Na jarnom samite sa takisto odsúhlasilo, že tento redukčný cieľ bude zvýšený na 30 %, ak sa ďalšie industrializované národy zaviažu obmedzovať svoje emisie skleníkových plynov. EÚ by teda mala vyvinúť maximálne úsilie, aby podnietila ďalšie industrializované národy k podpisu novej dohody po Kjóte.
<P>
Rád by som sa zmienil o ďalšom špecifickom bode, o doprave, pretože je dôležité, aby sa nám podarilo zabezpečiť začlenenie dopravy do dohody po Kjóte. Len v samotnej Európe produkuje doprava 21 % všetkých skleníkových plynov. Predovšetkým medzinárodná letecká doprava nebola Kjótskym protokol pokrytá, pretože Medzinárodná organizácia civilného letectva (ICAO) uisťovala, že existujú plány na vytvorenie celosvetového systému. Tento sľub nebol v celom období po roku 1997 dodržaný a ja sa obávam, že stále čakáme na začlenenie letectva do Protokolu. Dúfam, že tento krok bude iniciovaný na Bali.
<SPEAKER ID="272" NAME="Herbert Reul" AFFILIATION="PPE-DE">
(DE) Vážená pani predsedajúca, dámy a páni, máme vážny klimatický problém. To nespochybňuje nikto. Politickou otázkou však je, ako budeme pristupovať k snahe tento problém riešiť. Musím povedať, že sme mali veľké ťažkosti s predmetnou správou vzhľadom na spôsob, akým sa týmto problém zaoberá.
<P>
Problémy sa nevyriešia popisovaním apokalyptických scenárov a rečami o porušovaní ľudských práv ani zvolením skľučujúceho tónu miesto návrhov riešení. Treba sa usilovať realisticky a objektívne hľadať riešenia a zvažovať rôzne argumenty. V tomto ohľade sa mi zdá poľutovaniahodné, že sme neboli pripravení tolerovať rozchádzajúce sa úsudky o príčinách klimatických trendov a zmien. Som plne za prijímanie ambicióznych cieľ, ale zásadné je tiež zaistiť, aby boli dosiahnuteľné, inak bude naša klimatická politika neefektívna.
<P>
Nesprávne je tiež vytvárať tabu a hovoriť, že téma uhlia a vývoja čistej uhoľnej technológie alebo téma jadrovej energie sú už za hranicami a že jedinou odpoveďou je obnoviteľná energia. Takému prístupu sa vôbec nedarí postihnúť problém. Potrebná je komplexná debata, v ktorej budú podrobne preskúmané všetky aspekty a v ktorej budeme všetci otvorení voči celej palete nástrojov a informáciám zo širokej škály zdrojov.
<P>
Nazdávam sa, že by sme v rámci tejto debaty mali takisto zauvažovať, aký účinok môžeme s tými-ktorými zdrojmi dosiahnuť. Ako tento účinok maximalizujeme? Mali by sme tiež premýšľať o nákladoch. Verím, že by sme sa nemali zameriavať len na spôsob, ktorým sa robia národné politické rozhodnutia, ale tiež zvážiť, ako mi povedal jeden či dvaja kolegovia, ako sa dá podnietiť a podporiť technologický vývoj. Nevidím žiaden zmysel v tom, že tu dnes máme túto rozpravu a potom, dve - tri hodiny alebo dva - tri dni neskôr, diskutujeme v tej istej snemovni o lisabonskej stratégii a podobne. Ak chceme bojovať proti zmene klímy a zmierniť jej následky, tieto dve rozpravy treba spojiť do jednej.
<P>
Podľa môjho názoru tu bola len obmedzená možnosť vysloviť kritické pripomienky, ktoré sme dávali najavo počas našich diskusiách vo výbore. Dúfam, že nabudúce, keď sa budeme zaoberať celou správou od Výboru pre klimatické zmeny, dostaneme šancu predložiť o dosť širšie spektrum argumentov.
<SPEAKER ID="273" NAME="Karin Scheele" AFFILIATION="PSE">
(DE) Vážená pani predsedajúca, rada by som pridala môj hlas k početným prejavom uznania, ktoré sa dostalo pani spravodajkyni za túto dobrú a vyvážene prezentovanú správu, veľkou väčšinou podporenú aj Výborom pre klimatické zmeny. Je zbytočné hovoriť o tom, že očakávame výsledky a jasný mandát pre Bali. Ten musí zahŕňať spoločnú, ale rozlíšenú zodpovednosť industrializovaných národov, štátov s rastúcimi hospodárstvami a rozvojových krajín.
<P>
Toto uznesenie tiež jasne uvádza, že očakávame výsledky do roku 2009. V zákonných nástrojov, ktoré Európsky parlament prijíma - a rečníci sa dnes už zmieňovali o zahrnutí letectva do obchodovania s emisiami, rovnako ako o emisiách CO2 z motorových vozidiel - musíme vyslať veľmi jasné politické posolstvo pre zvyšok sveta, pre ostatné kontinenty. To je zásadná podmienka, ak hodláme zapojiť všetky krajiny.
<SPEAKER ID="274" NAME="Katerina Batzeli" AFFILIATION="PSE">
- (EL) Vážený pán komisár, dovoľte mi najprv pogratulovať vám k vašim snahám v tejto dôležitej medzinárodnej otázke klimatických zmien.
<P>
Vážený pán predseda, boj proti zmene klímy by mal inšpirovať vytvorenie nového modelu rozvoja. Tento model prehodnotí jestvujúce politiky smerom k ochrane životného prostredia a prepojí hospodársku činnosť s úctou k prírodným zdrojom a sociálnemu blahu.
<P>
EÚ by mala hrať vedúcu rolu a zaistiť, aby rokovania neskončili rozvoľňovaním pružných mechanizmov Kjótskeho protokolu. Cieľom by na Bali mala byť dohoda s environmentálnou perspektívou. Dohoda by takisto mala využívať príležitosti pre technologické inovácie, ekonomický rozvoj a tvorbu pracovných miest.
<P>
Posunom správnym smerom by bol napríklad prechod k nízkouhlíkovému svetovému hospodárstvu, dosiahnutý prepojením uhlíkových trhov so systémami obchodovania s emisiami.
<P>
Balijská konferencia by mala byť príležitosťou formulovať komplexný návrh so záväznými a dlhodobými cieľmi pre obdobie po roku 2012.
<SPEAKER ID="275" NAME="Manuel Lobo Antunes">
úradujúci predseda Rady. - (PT) Vážená pani predsedajúca, vážený pán komisár, dámy a páni, toto je rozprava nespochybňovaného významu, aká sa tu v Európskom parlamente opakuje pravidelne. Otázka klimatických zmien a príprav Európskej únie na balijskú konferenciu boli opakujúcim sa námetom týchto mesačných zasadnutí, ktorých som sa zúčastnil. To jasne zvýrazňuje význam, ktorý jej Parlament správne prikladá, a len toto ráno bola zmena klímy zase na programe v súvislosti s našou rozpravou o globalizácii.
<P>
Vo svojom úvodnom príhovore som odkazoval na šesť základných cieľov, s ktorými ide Európska únia na balijskú konferenciu. Sú to jasné a vymedzené ciele, ktoré sú, predpokladám, dobre pochopené a plne akceptované, a naším zámerom bude prirodzene splniť ich všetky. Veľmi jasne som však konštatoval i to, že ide o náročný, zložitý a politicky delikátny proces, ale pochopiteľne urobíme, čo bude v našich silách, aby sme dosiahli prijatie záverov.
<P>
Niektorí kolegovia poslanci naznačili, že EÚ možno nebola v tomto procese tým lídrom, za ktorého sa často označovala. Nemôžem s týmto názorom súhlasiť, pretože ak existuje blok štátov, organizácia alebo subjekt, ktorý praktickým spôsobom preukázal ambiciózne ciele, úsilie o napredovanie a skutočný záujem o problém, ktorý zasahuje našich občanov, potom je týmto subjektom Európska únia. Stanovili sme si naše vlastné ciele v znižovaní emisií, ktoré nemali a nemajú nikde na svete rovnocennú obdobu, a podnikli sme tiež významnú snahu šetriť energiou, investovať do obnoviteľných zdrojov energie atď. Musíme byť preto hrdí na naše úsilie a našu prácu a nesmieme v nich ochabovať.
<P>
Na záver by som rád povedal, že som zaznamenal odporúčania a návrhy formulované v uznesení pani Hassiovej. Na niektoré z týchto návrhov tu odkazovala pani Ferreirová a Rada bude mať určite tieto odporúčania na pamäti.
<SPEAKER ID="276" NAME="Stavros Dimas">
člen Komisia. - Vážená pani predsedajúca, najsamprv by som rád poďakoval všetkým rečníkom v dnešnej rozprave za ich pozitívne príspevky.
<P>
Rodí sa konsenzus, že na víťazstvo v boji proti zmene klímy je potrebná celosvetová snaha a že Bali musí stanoviť proces a obsah klimatickej dohody pre obdobie po roku 2012.
<P>
Európska únia posilní svoje bilaterálne styky s kľúčovými partnermi, aby získala pre toto smerovanie podporu. Potrebujeme sa však pozerať aj za Bali. Nezabúdajme, že Bali je iba začiatok rokovacieho procesu. Zabezpečiť, aby sme na Bali nastúpili na správnu cestu, je samozrejme podstatné. Ale počas nadchádzajúcich mesiacov a rokov budeme musieť urýchliť naše snahy ukuť názorovú zhodu a vyvinúť spoločné riešenie so všetkými našimi partnermi.
<P>
Samity EÚ - Čína a EÚ - India, rovnako ako samit EÚ - Ázia, všetky tento november, sú ďalšími krokmi pre dosiahnutie ešte väčšieho zblíženia a politickej dynamiky pre medzinárodnú klimatickú dohodu pre obdobie po roku 2012.
<P>
Čo sa týka Spojených štátov a Kanady, zásadné bude pokračovať, ale zároveň ísť za hranice našich stykov s federálnou vládou. Medzinárodné partnerstvo pre uhlíkový trh (ICAP) so štátmi USA a kanadskými provinciami, ktoré som v mene Európskej únie podpísal v Lisabone 29. októbra, spája partnerov, ktorí sa aktívne snažia o zavádzanie uhlíkových trhov pomocou povinných systémov "obmedz a obchoduj".
<P>
Teším sa na pokračovanie týchto diskusií s poslancami Európskeho parlamentu v prípravnej fáze pred Bali a veľmi vám ďakujem za vašu podporu.
<P>
Musím zdôrazniť, že bez nepretržitej podpory Európskeho parlamentu by sme tento rok nemali energetický a klimatický balíček a že bez vašej podpory nemáme na Bali žiadnu nádej na dosiahnutie lepšieho výsledku. Takže príďte, prosím, na Bali s vysokými ambíciami a skúste nám pomôcť, ako viete.
<SPEAKER ID="277" NAME="Predsedajúca">
Ukončujem teraz rozpravu a prijímam návrh na uznesenie v súlade s článkom 108 ods. 5 rokovacieho poriadku v mene Dočasného výboru pre klimatické zmeny.
<P>
Rozprava sa skončila.
<P>
Hlasovanie sa uskutoční zajtra, vo štvrtok.
