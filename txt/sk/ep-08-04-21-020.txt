<CHAPTER ID="020">
Výkon funkcie ombudsmana (rozprava)
<SPEAKER ID="217" NAME="Predsedajúci">
Ďalším bodom je správa Anneli Jäätteenmäkiovej v mene Výboru pre ústavné veci v súvislosti s návrhom rozhodnutia Európskeho parlamentu, ktorým sa mení a dopĺňa jeho rozhodnutie 94/262/ESUO, ES, Euratom z 9. marca 1994 o úprave a všeobecných podmienkach upravujúcich výkon funkcie ombudsmana (A-0076/2008).
<SPEAKER ID="218" NAME="Anneli Jäätteenmäki">
spravodajkyňa. - (FI) Vážený pán predsedajúci, pani komisárka, pán Diamandouros, dámy a páni, najskôr by som sa rada poďakovala všetkým, ktorí spolupracovali na príprave správy. Nebolo ľahké nájsť riešenie, ktoré by uspokojilo všetky strany. Som si vedomá toho, že niektorí zo zúčastnených ešte stále dúfajú v niektoré zmeny, ale vo výbore sme už prijali jednohlasné rozhodnutie. Preto sa pohneme ďalej.
<P>
V súvislosti s úlohou ombudsmana sa vynorili štyri zásadné otázky. Hovoríme o prístupe k dokumentom, o svedectvách úradníkov, o prístupe k informáciám o kriminálnych činoch a spolupráci v oblasti ľudských práv. V pôvodnom návrhu výkonu funkcie ombudsmana bola zaradená i piata zásadná otázka, a to právomoc zasahovať, ide však o spornú otázku, preto ombudsman na konci diskusie požiadal o jej vypustenie.
<P>
Najdôležitejším pozmeňovacím návrhom je povinnosť inštitúcií a orgánov EÚ umožniť ombudsmanovi prístup k tajným informáciám a dokumentom, v prípade, že je to nevyhnutné pre výkon jeho alebo jej funkcie. Doteraz mali inštitúcie právo odmietnuť poskytnutie takýchto informácií. Tento subjektívny a svojvoľný prístup inštitúcií bude obmedzený, keďže budú povinné poskytnúť tieto informácie. Ide o veľmi dôležitý, aj keď malý krok vpred tým správnym smerom.
<P>
Inštitúcie, ktoré poskytujú ombudsmanovi tajné informácie alebo dokumenty budú ombudsmana informovať o charaktere týchto informácií. V rámci pravidiel čakajúcich na zavedenie, môže ombudsman súhlasiť s pracovným postupom uplatňovaným v súvislosti s prístupom k tajným informáciám alebo iným utajovaným informáciám.
<P>
Funkcia ombudsmana sa pre inštitúcie Európskej únie ako aj pre občanov Európy stala v posledných rokoch omnoho dôležitejšou. V nadväznosti na Lisabonskú zmluvu a Chartu základných práv Európskej únie sa stane právne záväzný a vďaka nemu sa práca ombudsmana stane ešte dôležitejšou. V budúcnosti je potrebné zabezpečiť spoľahlivé zdroje, ktoré umožnia ombudsmanovi reagovať na aktuálne potreby a zabezpečiť, aby mu úradníci poskytovali potrebné a správne informácie.
<P>
Podľa Charty základných práv má každý právo, aby inštitúcie a orgány Únie s jeho záujmami nakladali nestranne, spravodlivo a v rámci primeraného času. Preto zdroje týchto informácií musia byť k dispozícii i občanom, aby nemuseli čakať na rozhodnutie niekoľko rokov a tiež mali istotu, že ombudsman bude mať k dispozícii všetky relevantné informácie a jednotlivé inštitúcie mu poskytnú všetky potrebné informácie a nie iba tie, ktoré sú inštitúcie ochotné poskytnúť. Aj keď v skutočnosti nejde o rokovací poriadok, o ktorom tak radi hovoríme, keďže EÚ nie je štátom. My sami by sme mali konať v súlade s právnym poriadkom a až potom očakávať, že sa ním budú riadiť aj ostatní.
<SPEAKER ID="219" NAME="Margot Wallström">
podpredsedníčka Komisie. - Vážený pán predsedajúci, už je to 14 rokov odvtedy, čo tento Parlament po prvýkrát prijal materiál s názvom Výkon funkcie ombudsmana. Odvtedy sa udialo veľa. Komisia preto víta iniciatívu ombudsmana, ktorý sám navrhol zmeny v súvislosti s výkonom svojej funkcie.
<P>
Dôležité je, aby občania dôverovali ombudsmanovi, že bude svoju funkciu vykonávať svedomito a k jednotlivým otázkam bude pristupovať nestranne, najmä v súvislosti s údajnými prípadmi korupcie. Ombudsman preto potrebuje jasné, výstižné a účinné nástroje na výkon svojej funkcie.
<P>
Komisia od začiatku venovala mimoriadnu pozornosť tejto iniciatíve a zúčastnila sa aj plodných diskusií s ombudsmanom a spravodajkyňou Parlamentu pani Jäätteenmäkiovou. Zapojili sa i naše ďalšie služby.
<P>
Komisia súhlasí s hlavnou líniou tejto správy, a preto by som sa rada poďakovala predsedovi výboru, pánovi Leinenovi, a všetkým členom výboru - najmä pani Jäätteenmäkiovej - za ich prácu.
<P>
V mene Komisie vás môžem ubezpečiť, že hneď ako nás o to Parlament požiada, poskytneme naše oficiálne stanovisko. Dnes by som však chcela stručne zhrnúť naše najdôležitejšie postrehy. Ide o štyri špecifické body.
<P>
Po prvé, výsluch svedkov, po druhé, prístup k materiálom, po tretie, Európsky úrad pre boj proti podvodom (OLAF) a po štvrté, spolupráca v oblasti ľudských práv. Poviem k nim len pár slov.
<P>
Po prvé, o vypočúvaní svedkov. Komisia súhlasí s pozmeňovacím a doplňujúcim návrhom, ktorý predložil Parlament v súvislosti s vypočúvaním svedkov, ktorého cieľom bolo pripomenúť, že úradníci svedčia nie vo svojom mene ale v záujme organizácie.
<P>
Sme si vedomí, že súčasné znenie môže vytvárať dojem, že úradníci by mohli konať podľa pokynov nadriadených a nie na základe dôveryhodných a úplných dôkazov. Nikdy sme neboli svedkami takéhoto prípadu, ale aby sme predišli nedorozumeniam, je nevyhnutné zmeniť súčasné znenie.
<P>
Po druhé, v súvislosti s prístupom k materiálom, Komisia je zástancom názoru, že ombudsman by mal mať možnosť prístupu k dokumentom, ktoré sú potrebné pre výkon jeho funkcie. Ombudsman navrhol vyňať výnimku prístupu k utajovaným materiálom. Komisia nikdy nevyužila túto výnimku, ale je veľmi dôležité poukázať na túto skutočnosť.
<P>
Zaobchádzanie s tajnými informáciami musíme starostlivo zvážiť. Rovnaké zaobchádzanie bude uplatnené pri ochrane súkromia jednotlivcov, ochrane súdnych konaní a ochrane obchodného tajomstva. Práve preto je Komisia naklonená pozmeňovaciemu a doplňujúcemu návrhu dodatku Parlamentu, podľa ktorého má ombudsman právo disponovať s týmito informáciami, ale len za predpokladu, že bude dodržiavať platné pravidlá inštitúcie, ktorá poskytuje tieto informácie.
<P>
Pokiaľ ide o utajované informácie, akými sú údaje o ochrane a obchodné tajomstvá, Komisia má rovnaký názor ako Parlament. Rovnaký postup bude uplatnený i pri dokumentoch súvisiacich so súdnym konaním.
<P>
To znamená, že ombudsman by mal uplatniť príslušné právo Spoločenstva v prípade, že tretie strany budú žiadať prístup k dokumentom, ktoré ombudsman získal v rámci svojho vyšetrovania.
<P>
Ako viete, príslušné právo Spoločenstva - Nariadenie (ES) č. 1049/2001 - je v súčasnosti aktualizované a Komisia o ňom rozhodne v priebehu niekoľkých týždňov.
<P>
Z týchto dôvodov Komisia súhlasí s cieľom pozmeňovacích a doplňujúcich návrhov týkajúcich sa prístupu k dokumentom, ale taktiež si myslíme, že je potrebné zmeniť znenie textu, ale k tomu sa dostaneme pri prezentovaní nášho oficiálneho stanoviska.
<P>
Tretí bod sa týka úradu OLAF: V súvislosti s poskytovaním informácií o možných kriminálnych činoch, Komisia úplne súhlasí s Parlamentom, aby ombudsman poskytol Európskemu úradu pre boj proti podvodom informácie týkajúce sa prípadov v jeho kompetencii, a v prípade, že názor prezentovaný "kompetentným inštitucionálnym orgánom" nie je súčasťou úradu OLAF. Mierna zmena znenia by vylepšila text.
<P>
Nakoniec, v súvislosti so spoluprácou v oblasti ľudských práv, súčasná funkcia sa osvedčila ako dobrá základňa Európskeho Ombudsmana pre spoluprácu s národnými ombudsmanmi a podobnými orgánmi členských štátov.
<P>
Komisia podporuje túto prax. Európske inštitúcie sú tak bližšie k svojim občanom. Parlament by rád svojím pozmeňovacím a doplňujúcim návrhom predloženým k prerokovaniu rozšíril možnosti pre spoluprácu s ostatnými inštitúciami a zároveň zabezpečil podporu a ochranu ľudských a základných práv.
<P>
Podľa článku 302 a 303 Stratégie, Komisia ako zástupca Spoločenstva založila všetky prijateľné formy spolupráce s prevažne medzinárodnými organizáciami ale najmä s Radou Európy. Preto Komisia považuje tento návrh za návrh, ktorý prekračuje hranice mandátu ombudsmana, ktorý mu bol uznaný v Stratégii.
<P>
Komisia je preto otvorená alternatívnemu zneniu a ja dúfam, že bude schopná vytvoriť správnu rovnováhu medzi dôležitými pracovnými kontaktmi ombudsmana a stratégiami, ktoré sa dotýkajú prednostného práva inštitúcii Komisie.
<P>
Toto sú poznámky Komisie dotýkajúce sa zásadných problémov, na ktoré upozornil Parlament vo svojich pozmeňovacích návrhoch a po zajtrajšom hlasovaní pripravíme naše stanovisko a začneme diskusie s Radou. Malo by sa to udiať rýchlo, keďže chceme pripraviť cestu vzájomnej dohode o dokumentoch ešte za slovinského predsedníctva.
<SPEAKER ID="220" NAME="Maria Matsouka">
spravodajkyňa stanoviska Výboru pre petície.. - (EL) Vážený pán predsedajúci, dámy a páni, EÚ zažíva nepochybne ťažké obdobie krízy dôveryhodnosti. Otázkou ostáva, či je EÚ demokraticky dôveryhodná? Aby bola, potrebuje prehlásiť svojich občanov za zákonných, a vyriešenie tejto otázky sa stáva čoraz naliehavejšie, keďže Európa sa rozširuje. Vždy je tu spoločný základ, na ktorom staviame Európu a na ktorý spoliehajú naši spoluobčania. Ide o systém hodnôt, ktoré ochraňujú základné práva.
<P>
Potreba komunikácie s občanmi Európy je oveľa naliehavejšia ako kedykoľvek predtým. Táto komunikácia je však zmysluplná len vtedy ak EÚ dostane správy odrážajúce názory občanov a presvedčí ich, že jej inštitúcie sa usilujú o naplnenie ich očakávaní. Občania nám nedôverujú, pretože nepociťujú podporu ani rozšírenie svojich práv. Dámy a páni, naše pokusy musia mať dlhotrvajúci účinok. Musíme monitorovať historický vývoj a nové požiadavky. Prvoradým záujmom ombudsmana je zabezpečiť čo najvhodnejšie fungovanie inštitucionálnych orgánov a organizácii EÚ a oživiť dôveru občanov v tieto orgány a inštitúcie.
<P>
Navrhované zmeny v rokovacom poriadku pozmeňujú výkon funkcie ombudsmana a účinne ho pripravujú na riešenie týchto problémov. V mene Výboru pre petície, môžem povedať, že ich bezvýhradne podporujeme.
<P>
Nakoniec mi dovoľte zablahoželať najmä spravodajkyni zodpovednej za danú problematiku, pani Jäätteenmäkiovej, za jej vytrvalé úsilie pripraviť správu, ktorá by bola prijateľná pre všetkých.
<SPEAKER ID="221" NAME="Maria da Assunção Esteves" LANGUAGE="PT">
Diskusia o zmenách vo Výkone funkcie ombudsmana vo Výbore pre ústavné veci nebola jednoduchá. Bola to veľmi dlhá a sporná diskusia a základnou otázkou bolo, či je rozumné rozšíriť právomoc ombudsmana. Vychádzali sme zo skutočnosti, že úloha každej inštitúcie v demokratickej spoločnosti musí byť riadne formulovaná, aby nevznikli nijaké nejasnosti v súvislosti s týmito úlohami. Zrozumiteľná formulácia a rozumné rozširovanie týchto úloh je jedinou cestou ako dokázať opodstatnenosť, účinnosť a zodpovednosť týchto inštitúcií.
<P>
Práve preto ombudsman stiahol svoj návrh o prístupe k informáciám Súdneho dvora. Kompromisné riešenie sa však dosiahlo v oblasti ochrany údajov, prístupu k tajným materiálom a spolupráce s ostatnými inštitúciami zabezpečujúcimi základné práva. Ombudsman bude mať odteraz prístup k tajným materiálom, ale nebude môcť poskytnúť tieto informácie tretím osobám. Ochrana údajov bude nadväzovať na pravidlá ochrany údajov Európskej únie.
<P>
Ombudsman bude spolupracovať s ostatnými inštitúciami zabezpečujúcimi základné práva a zdá sa mi, že neexistuje žiadna iná cesta. Spolupráca s inštitúciami v oblasti základných práv je jednoznačným nepísaným pravidlom, keďže dodržiavanie základných práv je základom a cieľom Európskej únie. Kompromisné riešenie, ktoré je výsledkom tejto neľahkej diskusie, potvrdzuje môj názor, že tento záver je nevyhnutným záverom. Ombudsman, ako inštitúcia, musí pri využívaní svojich právomocí za každých okolností konať v súlade so zásadou potrebnosti, vhodnosti a primeranosti, pretože toto sú zásady spravodlivosti.
<SPEAKER ID="222" NAME="Costas Botopoulos">
v mene skupiny PSE. - (EL) Vážený pán predsedajúci, Európsky ombudsman, dámy a páni - moji milí noční kolegovia, možno sme sa trochu oneskorili s diskusiou o Výkone funkcie ombudsmana. Aj keď si myslím, že koniec koncov, diskutujeme v najvhodnejšom momente, pretože teraz Európsky parlament prejednáva práva občanov, ktoré čelia novej zmluve o fungovaní EÚ a spolu s Chartou základných práv obsahujú článok zameraný na právo občanov sťažovať sa obhajcovi práv občanov Európskej únie. Preto si myslím, že je to najvhodnejší moment na začatie diskusie o dôvere občanov v orgány EÚ. Dovoľte mi pripomenúť, že Európsky ombudsman slúži občanom Európy a pomáha im v boji proti korupcii. Rád by som dodal, že je najvyšší čas pre Európsky parlament, aby dokázal dôveryhodnosť svojich inštitúcií a Európskeho ombudsmana.
<P>
Myslím, že naša diskusia o zmenách bola vyvolaná iniciatívou súčasného ombudsmana a priniesla so sebou dve nedorozumenia, ktoré sa nám však vo výbore podarilo vyriešiť. Prvé súvisí s kompetenciami. Niektorí ľudia tvrdia, že ombudsmanovi prináleží príliš veľa kompetencií. To však nie je pravda. Táto správa dopĺňa už existujúce inštitucionálne kompetencie Európskeho ombudsmana a prispieva k primeranému využitiu týchto kompetencií vo všetkých oblastiach, o ktorých hovorila spravodajkyňa.
<P>
Druhé nedorozumenie sa týka dôvernosti dokumentov. V tejto správe sa neuvádza, ku ktorým dokumentom má prístup i verejnosť. Zmieňuje sa o dokumentoch, ktoré ombudsman môže vidieť a stanovuje dve jasné pravidlá: dokumenty, ktoré sú utajované, podľa nariadenia, by nemal nikto vidieť; dokumenty, ktoré sú dôverné, majú ostať dôverné. Na záver mi dovoľte povedať, že za súčasných okolností je pre nás veľmi dôležité podporiť túto správu.
<SPEAKER ID="223" NAME="Andrew Duff">
v mene skupiny ALDE. - Vážený pán predsedajúci, táto iniciatíva je aktuálnym posilnením výkonu funkcie ombudsmana a prejavom dôveryhodnosti v spôsob akým pán Diamandouros a jeho predchodca, pán Söderman, vykonávali túto funkciu. Táto funkcia taktiež odráža politickú situáciu od založenia úradu ombudsmana, najmä s ohľadom na stále sa zvyšujúcu transparentnosť.
<P>
Pre nás, ako Parlament, by bolo absurdné neumožniť ombudsmanovi prístup k tajným dokumentom. Toto obmedzenie by bolo verejnosťou považované za cynické.
<P>
Súhlasím s pani komisárkou Wallströmovou, že by bolo skvelé, ak by sme mohli ukončiť tieto dlhotrvajúce rokovania ešte za slovinského predsedníctva, aby sme boli pripravení čeliť voličom počas volieb na jar v roku 2009. Som presvedčený, že by sme mali byť hrdí na tieto reformy a Parlament by ich mal podporiť.
<SPEAKER ID="224" NAME="David Hammerstein">
v mene skupiny Verts/ALE. - (ES) Vážený pán predsedajúci, pán Diamandouros, skupina Zelených chce posilniť inštitúciu ombudsmana s cieľom prispieť k vyššej dôveryhodnosti európskych inštitúcií. Ako to môžeme dosiahnuť? Odsúhlasením prístupu ombudsmana ku všetkým typom dokumentov, vrátane tajných dokumentov.
<P>
Teší nás, že ombudsman bude mať možnosť vypočuť si svedectvá úradníkov európskych inštitúcií, ktorí bez zábran a inštrukcií od nariadených môžu vyjadriť svoj názor. To je dôležité.
<P>
Ako bolo spomenuté v Lisabonskej zmluve a v tejto správe, pre ombudsmana je dôležité mať právomoc intervenovať v prípadoch pred Súdnym dvorom a my zároveň podporujeme požiadavku ombudsmana na väčšiu transparentnosť aj v tomto Parlamente, pokiaľ ide o financie poslancov Európskeho parlamentu.
<P>
Po druhýkrát Európsky parlament navrhol vylepšenia vo Výkone funkcie ombudsmana. Naposledy Rada neumožnila uplatniť tieto vylepšenia. Som presvedčený, že tentokrát boli právomoci ombudsmana dostatočne vysvetlené a že sa nám podarilo vytvoriť nové nástroje na zabezpečenie dôvery v európske inštitúcie zo strany ľudí z ulice.
<SPEAKER ID="225" NAME="Íñigo Méndez de Vigo" AFFILIATION="PPE-DE">
(ES) Vážený pán predsedajúci, niektorí moji kolegovia sa chystajú opýtať: čo sa to dnes deje? Stratili sme všetok rozum? Otázka Výboru pre ústavné veci o 22.50 hod. v noci? Čo sa to stalo? Pomohol pán Duff presadiť pána Watsona na druhé miesto v Skupine Liberálov? Čo robíme na zasadnutí Ľudovej strany? Nie, všetko, o čom sme tu dnes hovorili nadväzovalo na odporúčania pracovnej skupiny pre reformu Parlamentu, ktorá sa zasadzuje za zasadnutia, aspoň z dôvodu, aby sme sa necítili tak sami, aj keď nás je len zopár.
<P>
Teraz vážne, pán predsedajúci, som presvedčený, že dnes večer diskutujeme o veľmi závažnej téme. Som veľmi rád, že je tu dnes s nami aj ombudsman. Pretože, ako správne poznamenala pani Wallströmová, podpredsedníčka Komisie, po desaťročí aktívnej činnosti je nevyhnutné upraviť to, čo nefunguje, ale aj zlepšiť to, čo sa dá zlepšiť.
<P>
Presne to je cieľom správy pani Jäätteenmäkiovej a ja by som sa jej rád poďakoval za to, že s nami všetkými tak dobre pracovala ako aj za to, že dokázala nájsť spoločný konsenzus, ktorý zároveň podáva svedectvo o tom, že v Európskych inštitúciách žijeme v konsenzuálnej a nie konfliktnej demokracii. Blahoželám pani Jäätteenmäkiová.
<P>
Vážený pán predsedajúci, naša snaha bola zameraná na veľmi jednoduchú vec. Keď bola v rámci Maastrichtskej dohody vytvorená funkcia ombudsmana, boli sme na dôležitej križovatke medzi hospodárskou úniou a povzbudivo politickou úniou. Ombudsman bol kľúčovým prvkom, pokiaľ ide o tento prechod.
<P>
Dnes chceme naďalej podporovať ombudsmana v jeho práci, aby mohol byť i naďalej hlavným aktérom v tomto zbližovaní inštitúcii a občanov Európy.
<P>
Som presvedčený, že reformy navrhované Výborom pre ústavné veci - a rád by som zopakoval, že sú výsledkom spoločného konsenzu - sa budú uberať tým správnym smerom. Na nasledujúcom miniplenárnom zasadnutí budeme diskutovať o správe pána Stubbsa, ktorá sa zaoberá ďalším dôležitým aspektom, transparentnosťou Európskych inštitúcií. Obe správy vedú k tomu istému, pán predsedajúci, a poukazujú na to, že i o 22.55 hod. v noci nám záleží na našich občanoch.
<SPEAKER ID="226" NAME="Richard Corbett" AFFILIATION="PSE">
Vážený pán predsedajúci, európske inštitúcie sú od občanov oveľa vzdialenejšie ako národné alebo miestne inštitúcie. Preto máme zásadu decentralizácie, ktorá hovorí, že by sme nemali konať na úrovni Európskej únie ak je činnosť národných alebo miestnych orgánov postačujúca.
<P>
To je taktiež dôvodom existencie nášho inštitucionálneho systému, ktorým chceme podporiť činnosť orgánov na úrovni Európskej únie, ktorá je zárukou, že postupy inštitúcií na najvyššej úrovni budú otvorené, demokratické a primerané. Aj Európsky parlament máme preto, aby Európa nebola ponechaná napospas ministrom vlády a technokratom, diplomatom a byrokratom. Na zabezpečenie dodržiavania rokovacieho poriadku máme Súdny dvor.
<P>
Ombudsman je tu preto, aby si mohli byť občania, ktorí nesledujú naše rokovania z týždňa na týždeň - a je ich mnoho - istí, že robíme všetko pre dodržiavanie týchto vysokých nárokov a v prípade, že sa objavia obvinenia z pochybenia, že tieto pochybenia budú náležite a nestranne preskúmané.
<P>
Ako povedala pani komisárka Wallströmová, občania musia dôverovať funkcii ombudsmana. Aj keď sme ešte nemali prípad vyšetrovaný ombudsmanom o pochybení úradníkov na základe inštrukcií svojich nadriadených, je dôležité, napriek tomu, že sa doteraz neobjavili žiadne problémy, pokiaľ ide o prístup k tajným dokumentom, aby naši občania vedeli, že tieto záležitosti nemôžu byť prekážkou a že sa nimi nedá ospravedlniť zatajovanie skutočností pred ombudsmanom.
<P>
Preto vítam iniciatívu ombudsmana, ktorý navrhol zmeny vo výkone svojej funkcie. Moja skupina podporí zmeny odsúhlasené Výborom pre ústavné veci a som si istý, že Parlament ako celok ich tiež bezvýhradne podporí.
<SPEAKER ID="227" NAME="Dushana Zdravkova" AFFILIATION="PPE-DE">
(BG) Rada by som zablahoželala spravodajkyni pani Jäätteenmäkiovej za to, že od podpísania Lisabonskej zmluvy a Charty základných práv je toto prvý návrh o úlohe ombudsmana v modernom ponímaní spoločenských vzťahov. Som presvedčená, že tento dokument prispeje k účinnejšiemu vykonávaniu jeho povinností a zároveň zabezpečí účinnú ochranu občanov Európy voči prípadom zlého zaobchádzania zo strany európskych inštitúcií.
<P>
Naša diskusia ako aj správa sú zamerané na citlivú tému prístupu ombudsmana k informáciám a tajným informáciám. Podľa môjho názoru, ak má ombudsman vykonávať svoju prácu zodpovedne a zabezpečiť najlepší objektívny výsledok vyšetrovania, čo je v záujme verejnosti, európske inštitúcie by mali mať povinnosť poskytnúť ombudsmanovi prístup ku všetkým informáciám. Zároveň musí byť ombudsman informovaný, o aký typ informácie ide, najmä v prípade tajných informácií. Samozrejme je tiež dôležité, aby boli tajné informácie používané s ohľadom na súkromie občanov. Myslím si však, že spravodajkyni sa podarilo nájsť správnu rovnováhu medzi osobnými právami a verejným záujmom. To umožňuje ombudsmanovi prístup ku všetkým informáciám k danému prípadu a zároveň neporušovať žiadne pravidlá, ktoré je nevyhnutné dodržiavať pri nakladaní s informáciami od daných inštitúcií. Zároveň je zabezpečená ochrana informácií a ochrana práv občanov Európy.
<P>
Posilnením úlohy ombudsmana ako prostredníka medzi európskymi inštitúciami a občanmi prispeje k rozvoju demokracie a posilní zásady právneho poriadku. Preto je veľmi dôležité, aby bol ombudsman prítomný nielen na úrovni Európskej únie, ale taktiež na národnej úrovni, najmä v krajinách, kde sa ešte len buduje demokracia a kontrola nad ňou, a kde vládne štruktúry nemôžu poskytnúť svojim občanom, ktorí sú aj občania Európskej únie, účinné prostriedky na národnej úrovni. Rada by som preto zdôraznila potrebu zlepšiť spoluprácu medzi inštitúciami EÚ a ombudsmanom. Kontakty medzi ombudsmanom a Výborom pre petície Európskeho parlamentu sú mimoriadne dôležité, tieto orgány musia spolupracovať v záujme občanov Európy. Dôležitý je i rozvoj a uplatnenie účinnejšieho systému praktickej spolupráce.
<SPEAKER ID="228" NAME="Metin Kazak" AFFILIATION="ALDE">
(FR) Vážený pán predsedajúci, dámy a páni, správa pani Jäätteenmäkiovej prichádza vo veľmi vhodnom čase, v čase európskej intergrácie: prijatie Lisabonskej zmluvy a Európskej charty základných práv. Uznanie práva občanom Európy na riadne zaobchádzanie zo strany príslušných orgánov prispieva k dôležitému pokroku smerom k väčšej transparentnosti a zosúladenia činnosti a správania orgánov Spoločenstva v súvislosti s platnými zákonmi ako aj naplnením očakávaní daňovníkov Európy, pokiaľ ide o zodpovedné, nestranné a účinné zaobchádzanie.
<P>
Navrhované zmeny umožnia počas vyšetrovania predísť neochote inštitúcií Spoločenstva spolupracovať, pokiaľ ide o utajované skutočnosti. Nesmieme pripustiť ignorovanie niektorých aspektov pravdy prijatím nejasných textov, ktorých znenie umožňuje viaceré interpretácie. Podporilo by sa tým len neprimerané a neprijateľné využívanie právomoci na základe vlastného uváženia.
<P>
Ombudsman potrebuje dôveru občanov, ktorí od neho očakávajú, že bude rozumne zasahovať, aby zabezpečil ochranu ich práv. Taktiež sa však od neho očakáva, že bude opatrne nakladať s prijatými informáciami. Preto blahoželám pani Jäätteenmäkiovej, ktorej sa podarilo dosiahnuť rovnováhu medzi týmito dvomi požiadavkami, a taktiež za navrhnutie riešení, ktoré posilnia účinnosť úlohy ombudsmana ako morálnej autority a zlepšia transparentnosť inštitúcií Spoločenstva, potvrdia, v duchu novej charty, právo každého občana Európy na správne vedenie a zaobchádzanie.
<SPEAKER ID="229" NAME="Margot Wallström">
podpredsedníčka Komisie. - Vážený pán predsedajúci, rada by som sa poďakovala členom za túto diskusiu a ich pripomienky. Mnoho členov spomenulo, že ide o otázku kompetencií a taktiež dôvery. Tieto dve otázky sú úzko späté a ja som presvedčená, že tieto reformy odstránia nejasnosti, za ktoré sa z času na čas inštitúcie môžu ukryť. Tieto reformy zmodernizujú a sprístupnia postupy a zabezpečia väčšiu zrozumiteľnosť a transparentnosť, ktorá je v súčasnosti nevyhnutná, pokiaľ ide o naplnenie očakávaní občanov.
<P>
Rada by som využila túto príležitosť a ešte raz poďakovala pani Jäätteenmäkiovej za jej otvorený a konštruktívny spôsob práce s nami a za informácie, ktoré nám poskytla o svojej práci. Rada by som sa tiež poďakovala ombudsmanovi, pretože som mala možnosť sledovať jeho prácu a som si vedomá vysokej úrovne korektnosti, vážnosti a odovzdania, s ktorými pristupuje k svojej práci. Zapôsobil na mňa priaznivým dojmom a vyslovujem mu dôveru.
<P>
Touto iniciatívou pomáhame ombudsmanovi upraviť výkon jeho funkcie tak, aby naplnil to, čo od ombudsmana očakávame v prípadoch korupcie v našich inštitúciách.
<SPEAKER ID="230" NAME="Anneli Jäätteenmäki">
spravodajkyňa. - (FI) Vážený pán predsedajúci, rada by som všetkým poďakovala za výbornú spoluprácu a dúfam, že v tejto poslednej etape nájdeme správne znenie, ktorého výsledkom bude zvýšenie dôvery, uplatnenie primeraných zdrojov a že ombudsman bude mať k dispozícii všetky potrebné informácie. V prípade, že sa nám to nepodarí, ako som povedala, bude to zlý deň pre právo a transparentnosť, aj keď verím, že nájdeme spoločnú cestu, pretože je potrebné urobiť už len pár malých zmien.
<SPEAKER ID="231" NAME="Predsedajúci">
Rozprava sa skončila.
<P>
Hlasovanie sa uskutoční v utorok, 22. apríla 2008.
