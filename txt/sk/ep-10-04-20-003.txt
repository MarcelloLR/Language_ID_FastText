<CHAPTER ID="003">
Prerušenie leteckej dopravy v Európe (rozprava)
<SPEAKER ID="010" NAME="Predseda">
Ďalším bodom programu sú vyhlásenia Rady a Komisie týkajúce sa prerušenia leteckej dopravy v Európe.
<P>
Ako všetci vieme, európske inštitúcie s vykonávacími právomocami musia prijať rozhodnutia na niekoľko nasledujúcich dní. Bude to, samozrejme, úloha Komisie a Rady ministrov. Ako vieme, Komisia aj Rada na tom pracujú minimálne od nedele minulého týždňa, ale my ako poslanci EP máme tiež svoje povinnosti. Tie sa týkajú dlhodobejších odpovedí na súčasnú krízu. Budeme chcieť do toho zapojiť naše parlamentné výbory. Musíme tiež rozmýšľať o tom, ako reagovať na súčasnú situáciu na schôdzi v Bruseli. Je možné, že zareagujeme uznesením. Hovorím o rôznych spôsoboch reakcie. Chcel by som vás všetkých požiadať, aby ste vo svojich prejavoch venovali pozornosť aj tomu, ako môže Parlament prispieť k vyriešeniu súčasných problémov. Predovšetkým tých problémov, ktoré sa týkajú našich občanov, obyvateľov Európy. Aj my, samozrejme, máme problém dostať sa do Štrasburgu a Bruselu, ale to je náš problém a určite by sme sa tým nemali zaoberať. Mali by sme sa pripraviť na diskusiu o tom, ako riešiť problémy Európanov v situácii, keď je ochromená letecká doprava. Najdôležitejšou vecou je to, čo môžeme urobiť my poslanci EP v niekoľkých najbližších týždňoch na zlepšenie situácie. Keďže však od prvých hodín a dní najväčšiu zodpovednosť majú výkonné orgány, chcel by som poďakovať zástupcom Rady a Komisie za to, že sú s nami.
<SPEAKER ID="011" NAME="Diego López Garrido" LANGUAGE="ES">
Vážený pán predseda, ako každý vie, letecká doprava má absolútne strategický charakter. Má vplyv na verejnosť, na jej každodenný život a právo na voľný pohyb - ktoré je základným právom - a nepochybne má rozhodujúci vplyv na hospodársku činnosť.
<P>
Keď sú problémy s leteckou dopravou, keď jej prerušenia ovplyvňujú viac ako jednu krajinu, strategický charakter leteckej dopravy sa stáva ešte zreteľnejší a škody sú väčšie.
<P>
Keď to, ako v tomto prípade, ovplyvní väčšinu členských štátov Európskej únie, stáva sa to mimoriadne vážnym problémom, naozajstnou krízou. Samozrejme, je to neočakávaná a nebývalá kríza, ktorá sa musí riešiť primeraným spôsobom. Navyše je paradoxné to, že sa zaoberáme témou, v ktorej Európska únia ako taká nemá veľa právomocí, vlastne menej než v iných veciach, ale aj tak musí reagovať, musí konať.
<P>
V tejto kríze leteckej dopravy v Európe vznikli súčasne dve okolnosti: najvyšší stupeň závažnosti - kríza je veľmi vážna -, ale aj nízka úroveň okamžitej právnej spôsobilosti konať v tejto oblasti na strane Európskej únie. Preto v tejto situácii nie je jednoduché konať z hľadiska Európskej únie. Napriek tomu sme konali a reagovali.
<P>
Tým sa dostávam k druhej časti svojho vyhlásenia: aké opatrenia sa prijali v tomto prípade. Po prvé, správy letísk členských štátov uplatňovali existujúci protokol, pričom zohľadnili mapu vypracovanú Poradným strediskom pre sopečný popol v Londýne, na ktorej je znázornený vplyv sopečného popola. Na základe tohto vedeckého posúdenia sa dospelo k záveru, že vzdušný priestor by sa mal pre lety automaticky obmedziť. To sa urobilo ako prvé a urobilo sa to s najväčšou opatrnosťou, pri zachovaní najvyššej bezpečnosti, s minimálnym rizikom, na základe prvého príspevku z organizácie Eurocontrol, ktorý zasa vychádzal z toho, čo povedalo Poradenské stredisko pre sopečný popol v Londýne, ktoré bolo zriadené pred niekoľkými rokmi.
<P>
Prirodzene, táto situácia však zjavne presiahla možnosti členských štátov, a preto sa Európska únia a jej inštitúcie od samého začiatku pustili do práce. Konkrétne to znamená, že v uplynulých dňoch sa konal celý rad odborných stretnutí, ktorých výsledkom bolo včerajšie politické rozhodnutie ministerstiev dopravy.
<P>
Rada, španielske predsedníctvo, Komisia - predovšetkým pán komisár Kallas, ktorému ďakujem za ochotu a intenzívnu prácu počas celého tohto obdobia - a Eurocontrol pracovali počas celého víkendu na príprave oveľa presnejšej, oveľa primeranejšej reakcie na to, čo sa už stávalo trvalejšou krízou, čo začínalo mať veľmi vážne účinky na celú Európsku úniu aj mimo nej.
<P>
Výsledkom práce vykonanej v priebehu niekoľkých predchádzajúcich dní bolo odporúčanie organizácie Eurocontrol týkajúce sa požiadavky, aby Eurocontrol počínajúc dnešným dňom vymedzil tri zóny zasiahnuté oblakom sopečného popola. Toto odporúčanie bolo jednohlasne prijaté predovšetkým na včerajšom stretnutí v Bruseli, na ktorom sa zúčastnili Eurocontrol, Komisia, Rada, správy letísk, organizácie pre riadenie letovej prevádzky a všetky príslušné odvetvia. Prvá zóna by bola zónou s najväčšou koncentráciou sopečného popola, v ktorej by bolo úplné obmedzenie, úplný zákaz letov; druhá zóna by bola naopak zónou, v ktorej sa nenachádza žiadny druh sopečného popola, a preto by bola bez akýchkoľvek letových obmedzení; a tretia zóna by bola prechodnou zónou, v ktorej sa nachádzajú len malé koncentrácie popola, ktoré by preto umožňovali lety bez akéhokoľvek rizika. Vnútroštátne orgány by museli oddnes koordinovane skúmať túto zónu na základe údajov, ktoré Eurocontrol poskytuje denne a pravidelne, každých šesť hodín, aby mohli rozhodnúť, či musia vytvoriť letové koridory alebo zóny, v ktorých by boli lety povolené.
<P>
Toto odborné odporúčanie, ktoré dala a navrhla organizácia Eurocontrol, včera jednohlasne prijali vlády 27 štátov Európskej únie, a preto je zamerané na Európu a zabezpečuje európsky prístup k tomu, čo je v tejto chvíli potrebné. Inými slovami, Európska únia prijíma rozhodnutie, a preto navrhuje, aby členské štáty postupovali týmto spôsobom. Podľa návrhu organizácie Eurocontrol sa vlády európskych štátov s Komisiou jednomyseľne dohodli na tomto postupe.
<P>
Prioritne sa preto zachovala bezpečnosť. Tu neexistuje kompromis, ako povedal pán komisár Kallas - povedal to tento víkend -, a preto je priestor, v ktorom je zákaz, a preto máme dohodu o úplnom zákaze letov. Oveľa presnejšiu predstavu o skutočnom riziku získame zo všetkých údajov, ktoré použije Eurocontrol, nielen z Londýna, ale zo skúšok, ktoré sa uskutočňujú na skúšobných lietadlách bez cestujúcich, ako aj z údajov od vnútroštátnych orgánov, od výrobcov častí leteckých motorov a od Európskej agentúry pre bezpečnosť letectva v Kolíne. Všetky tieto údaje sa budú musieť zohľadniť pri vymedzovaní zón, na ktorých sa včera dohodli ministri dopravy na mimoriadnej schôdzi Rady, ktorú zvolalo španielske predsedníctvo.
<P>
Preto je to vyvíjajúci sa model, ktorý je dynamickejší a presnejší než ten, ktorý sa používal doteraz. V prvom rade sa zakladá na vedeckých údajoch, po druhé na technickom rozhodnutí organizácie Eurocontrol a napokon na rozhodnutí členských štátov o prechodnej zóne, kde musia postupovať koordinovane.
<P>
Pán predseda, Rada ministrov dopravy včera zas prijala veľmi jasnú pozíciu, keď povedala členským štátom, aby urobili všetko preto, aby verejnosti umožnili čo najviac alternatívnych metód dopravy s cieľom vyriešiť túto veľmi vážnu situáciu, ktorá má vplyv na mobilitu európskych a iných občanov. V pracovnej skupine, ktorú vedú podpredseda Komisie, komisár Kallas, komisár Almunia a komisár Rehn, sa tiež zaoberali mimoriadne významnými hospodárskymi dôsledkami tejto situácie - ako vysvetlí pán Kallas. Táto skupina budúci týždeň predloží správu o všetkých hospodárskych aspektoch. Napokon sa čo najskôr uskutoční ďalšie zasadnutie Rady ministrov dopravy, na ktorom sa prediskutujú všetky tieto otázky.
<P>
Preto sa, pán predseda, prijalo rozhodnutie, ktoré znamená zabezpečenie európskeho hľadiska a európskeho koordinovaného prístupu k tomu, čo sa deje, na základe bezpečnosti a potreby byť pri prijímaní rozhodnutí o letoch podľa možnosti čo najúčinnejší a najpresnejší a pritom chrániť práva občanov. Pán predseda Buzek, som veľmi rád, že Európsky parlament navrhol podrobnú rozpravu o tejto otázke. Táto rozprava v skutočnosti znamená, že dávate jasne najavo, že chcete konať okamžite, čo je správny postup tohto Parlamentu, ktorí zastupuje ľudí Európy, a že na dlhodobejšom základe môžete zvážiť, aké opatrenia je potrebné prijať v reakcii na túto celkom nepredvídateľnú, úplne novú krízu, ktorá mimoriadne a nesmierne vážne ovplyvnila životy európskych občanov.
<SPEAKER ID="012" NAME="Predseda">
Chcel by som španielske predsedníctvo a Radu ministrov ubezpečiť, a prosím, aby ste im to povedali, že Európsky parlament je pripravený kedykoľvek spolupracovať a že vo výbore sme otvorení diskusiám o týchto veciach. Sme pripravení prijať zástupcov Európskej komisie a Rady a diskutovať o týchto problémoch. Chceme sa do toho zapojiť. Sme z rôznych regiónov Európskej únie, boli sme zvolení v priamych voľbách a sme zodpovední za obyvateľov Únie, takže naše zapojenie je dôležité. Sme na to pripravení. Môžeme, samozrejme, robiť len to, čo môže robiť zákonodarný orgán. Nemôžeme prijímať výkonné rozhodnutia, ale chceme pomôcť Komisii aj Rade. Sme tomu otvorení. Práve preto o tom teraz diskutujeme.
<SPEAKER ID="013" NAME="Siim Kallas">
podpredseda Komisie. - Vážený pán predseda, s veľkou radosťou predkladám Parlamentu správu o krokoch, ktoré Komisia prijala v súvislosti s vplyvom krízy európskeho vzdušného priestoru, ktorú spôsobil výbuch sopky Eyjafjallajökull. Parlament určite vie, že sa zrušilo 84 000 letov, čo sa dotklo tisícov cestujúcich.
<P>
Ako viete, organizácia Eurocontrol zvolala na našu iniciatívu v pondelok dopoludnia telefonickú konferenciu a Komisia sa včera poobede aktívne zúčastnila na zasadnutí mimoriadnej Rady ministrov dopravy. Podľa mňa zo zasadnutia Rady plynú štyri hlavné myšlienky.
<P>
Všetci ministri dopravy sú za koordinovanú európsku reakciu na krízu. Vnútroštátne riešenia nie sú účinné pri riešení takýchto problémov, ktoré postihujú vzdušný priestor globálne. Musím zdôrazniť, že vôľa spolupracovať medzi ministrami dopravy bola vysoká, a mali sme viacero telefonických rozhovorov, v ktorých sa všetci vyjadrili, že sú pripravení prevziať zodpovednosť a spolupracovať.
<P>
Druhý dôležitý bod je skutočnosť, že prvoradá je bezpečnosť. Pokiaľ ide o bezpečnosť, nesmie sa pristúpiť na žiadny kompromis. To je a zostáva naším základným záujmom. Našim občanom musíme zaručiť najvyššie normy bezpečnosti.
<P>
Treťou základnou myšlienkou je, že ministri sa dohodli na postupnom a koordinovanom otvorení európskeho vzdušného priestoru, pokiaľ bude zabezpečená bezpečnosť. Začalo sa to dnes ráno o 8.00 hod. prostredníctvom organizácie Eurocontrol. Toto rozhodnutie zahŕňa tri typy zón podľa stupňa kontaminácie. Prvá z týchto zón sa nachádza v jadre emisií, kde bude prevádzka aj naďalej úplne obmedzená, keďže je nemožné zaručiť jej bezpečnosť.
<P>
Druhá z týchto zón v zásade nebude prekážať spolupráci v leteckej doprave, hoci sa tam popol stále nachádza. Táto zóna sa bude musieť potvrdiť a o prevádzke budú musieť koordinovaným spôsobom rozhodovať orgány v členských štátoch.
<P>
Tretiu zónu popol nezasiahol, preto tam nie sú žiadne obmedzenia prevádzky. Organizácia Eurocontrol pripravuje každých šesť hodín mapy s príslušnými informáciami pre vnútroštátne orgány.
<P>
Po štvrté, prostredníctvom týchto opatrení sa napokon pripravujeme na zavedenie programu jednotného európskeho vzdušného priestoru a predovšetkým na úlohy správcu siete. Viem, že po minuloročnom úspechu druhého balíka o jednotnom európskom vzdušnom priestore môžem počítať so silnou podporou Parlamentu.
<P>
Určite viete a pán minister to spomenul, že na prediskutovanie otázok štátnej pomoci sa zriadila pracovná skupina pozostávajúca z komisárov. Včera som sa rozprával so zástupcami leteckých spoločností a povedali, že jednoducho ešte nie sú pripravení vyhodnotiť svoje straty. Pre nich je z dôvodu hospodárskych dôsledkov hlavné obnoviť lety. Model obnovenia letov je najdôležitejšou záležitosťou. Nemali by sme v štátnej pomoci a iných opatreniach týkajúcich sa pomoci pre odvetvie leteckej dopravy podliehať panike.
<P>
Ďalšou dôležitou záležitosťou sú práva cestujúcich a musíme presadiť ich zavedenie. Pravidlá sú dobré. Všetci sa stotožňujú s názorom, že pravidlá sú dobré. Otázkou je presadzovanie, čo je zas v rukách členských štátov. Mali by sme v tom ďalej riadne pokračovať a mali by sme mať viacero nápadov, ako pravidlá lepšie presadiť.
<P>
Teraz by som sa chcel vyjadriť k tomu, čo považujem za zámerné pokusy o vnesenie zmätku do situácie - kto by mal čo robiť, kto čo urobil a aké sú modely. Je jasné, že v niektorých krajinách sa blížia voľby a tak ďalej, ale po sopečnom výbuchu boli všetky rozhodnutia založené na existujúcich a dohodnutých modeloch, ako postupovať v takýchto situáciách.
<P>
Tento model je medzivládny a vzdušný priestor je vnútroštátnou kompetenciou. Komisia nedáva príkazy - existujú pravidlá týkajúce sa našich vnútroštátnych systémov a, zopakujem, náš model sa zakladá na existujúcich informáciách a existujúcich posúdeniach. Model je úplne v poriadku. Teraz môžeme rozmýšľať o tom, ako model upraviť. Včera sme o tom začali diskutovať. Povedať, že európsky model úplne zlyhal, je absolútne nesprávne. Toto bola a je mimoriadna udalosť. Výbuch takejto sopky a nečakaný rozsiahly oblak popola sa vo svete vyskytujú veľmi zriedka - nie je to ako sneh alebo podobné prípady, ktoré sa vyskytujú často.
<P>
Cez víkend už bolo jasné, že situácia sa stáva veľmi výnimočnou, a počas víkendu sme mali niekoľko diskusií o tom, ako k problému pristupovať. Povedať, že ministri dopravy mali zasiahnuť okamžite, je v úplnom rozpore s naším chápaním organizácie vecí v Európe. Takéto rozhodnutia sú v rukách nezávislých odborníkov a nezávislých orgánov. Spolu s ministrom Lópezom Garridom sme v nedeľu boli v organizácii Eurocontrol a bol som v kontakte so všetkými ministrami dopravy väčších členských štátov. Boli sme pripravení prevziať zodpovednosť a opýtať sa, čo môžeme urobiť pre vyriešenie situácie. Nemôžu to však byť svojvoľné rozhodnutia; rozhodnutia sú v rukách osobitného orgánu. Tento orgán usporiadal v nedeľu schôdzu a my sme s ním diskutovali. Boli to veľmi zložité diskusie, keďže sa rokovalo o ľudských životoch.
<P>
V pondelok ráno sa konalo mimoriadne zasadnutie rady organizácie Eurocontrol, kde sa dohodlo na modeli takzvaných "voľných zón". Boli sme veľmi radi, že organizácia Eurocontrol mala ochotu spolupracovať. Zopakujem, nebolo to vôbec v kompetencii Spoločenstva, ale udalosti ukázali, že prístup na vnútroštátnej úrovni je prekonaný. Teraz máme skutočne väčší dôvod na vytvorenie európskejšieho prístupu k takýmto udalostiam a k ich riadeniu. Musíme, samozrejme, vyhodnotiť dôsledky a výsledok.
<P>
Ako všetci vrátane leteckých spoločností povedali, hlavná bola dôležitosť obnoviť lety. Pokiaľ ide o cestujúcich, najdôležitejšie je, aby sme ľudí dostali domov a do ich destinácií. To bola kľúčová otázka, ktorá sa včera riešila.
<P>
Aby som to zhrnul, intenzívne pracujeme s Radou a s organizáciou Eurocontrol na sledovaní situácie a v prípade potreby na prijímaní nových rozhodnutí. Teraz vypracovaný model je úplne vhodný na obnovenie drvivej väčšiny letov.
<SPEAKER ID="014" NAME="Corien Wortmann-Kool" LANGUAGE="NL">
Vážený pán predseda, ďakujem Komisii a Rade za informácie, ktoré nám poskytli o kríze v európskom letectve. V posledných pár dňoch sa ukázalo, že bez letectva nemá problémy len náš Parlament, ale obrovským problémom čelia aj naša európska spolupráca a naše hospodárstvo. Preto je dôležité, že dnes máme v Parlamente túto núdzovú rozpravu. Cestujúci uviazli, letecké spoločnosti, odvetvie cestovného ruchu a spoločnosti, ktoré závisia od leteckej dopravy, sú ťažko zasiahnuté, a k tomu všetkému sa pridružuje hospodárska kríza.
<P>
Bezpečnosť je prvoradá. V súvislosti s tým nesmú existovať žiadne nedorozumenia. Cestujúci sa musia prepravovať bezpečne, ale je jasné, že na túto výnimočnú situáciu sme neboli dostatočne pripravení. Uzatvorenie vzdušného priestoru v prvý deň bolo pohotovou reakciou na problém, ktorý sme doteraz v Európe nepoznali, oblak sopečného popola. Čo sa však stalo v nasledujúcich dňoch? Počítačové modely nám ukázali, že by sme nemali lietať, ale skúšobné lety prebehli bez akýchkoľvek problémov. Dovoľte mi zopakovať, že hoci je bezpečnosť, samozrejme, prvoradá, dôležité je európsky vzdušný priestor otvoriť na základe faktov a správnych predpokladov. Je potrebné, aby sme sa prispôsobili špecifickým okolnostiam a ďalej pracovali. Dobré je, že prvé kroky týmto smerom sme podnikli včera, a na tom musíme rýchlo stavať. Musíme konať rozhodne. Bezpečnosť je na prvom mieste, ale musíme tiež zabezpečiť, aby sme mohli veľmi skoro opäť využívať bezpečnostné zóny.
<P>
Navyše potrebujeme štrukturálne opatrenia. Jednotný európsky vzdušný priestor, ktorý u členských štátov vyvolal veľký odpor, by nám mohol pomôcť zefektívniť leteckú dopravu.
<P>
Letecké spoločnosti utrpeli obrovské hospodárske straty. Vznikli vysoké náklady nielen pre zrušenie leteckej dopravy, ale tiež preto, že sa musela poskytnúť pomoc uviaznutým cestujúcim. Poisťovacie spoločnosti neposkytujú žiadne krytie a je otázne, či môžeme odôvodniť skutočnosť, že všetky náklady padnú na plecia leteckých spoločností. Preto vás naliehavo vyzývam, aby ste preskúmali rozsah spôsobených nákladov, rozsah utrpených škôd a to, aká kompenzácia by sa možno mohla poskytnúť. Uvediem vám príklad: náklady vzniknuté leteckým spoločnostiam na základe našej európskej smernice o právach cestujúcich a pomoc, ktorá sa má v prípade katastrof zaplatiť. Nie je samozrejmým krokom zistiť, či to v tomto prípade vyššej moci nemôžeme vlastne zaplatiť z európskeho rozpočtu?
<P>
Pán komisár Almunia, naznačili ste, že ste priaznivo naklonený poskytovaniu štátnej pomoci, musím vás však varovať, že členským štátom musíme zabrániť sponzorovať svojich národných šampiónov. Preto je mimoriadne dôležité, aby sme to koordinovali na európskej úrovni. Nielen rámec štátnej pomoci, ale aj efektívne poskytovanie štátnej pomoci. Žiadam vás, aby ste to zabezpečili.
<SPEAKER ID="015" NAME="Martin Schulz">
v mene skupiny S&D. - (DE) Vážený pán predseda, dámy a páni, myslím si, že táto kríza má ľudský rozmer, o ktorom dnes musíme určite diskutovať. Mnoho ľudí, desaťtisíce ľudí, sú uviaznuté na celom svete a čakajú na návrat domov. Myslím si, že dnes ráno by sme mali myslieť na týchto ľudí. Takmer všetci z nás, mnoho poslancov tohto Parlamentu, sme v posledných týždňoch mali podobné skúsenosti. Sme privilegovaní poslanci Európskeho parlamentu, ktorí môžu využiť dostupnú infraštruktúru. Mnoho ľudí však uviazlo v odľahlých kútoch sveta. Nemôžu odísť a vrátiť sa do práce, ich deti nemôžu ísť do školy, pretože sa nemôžu vrátiť z prázdnin, sú tam uväznení bez ubytovania a bez peňazí. Chcel by som ešte raz povedať, že dnes ráno súcitím s týmito ľuďmi. Dúfam, že bude možné ich rýchlo dostať domov.
<P>
Letecké spoločnosti sú podstatnou súčasťou nášho dopravného systému nielen pre cestujúcich, ale aj pre tovar. Finančné straty spôsobené týmto sopečným výbuchom sú podstatne väčšie ako straty spôsobené udalosťami z 11. septembra 2001. Preto vyzývam Komisiu, aby prijala pružný prístup k schváleniu domácej pomoci pre ohrozené letecké spoločnosti, ak sa takáto pomoc skutočne bude musieť poskytnúť.
<P>
Na záver, musíme si byť vedomí toho, že letecká doprava je jednou časťou veľmi zraniteľnej infraštruktúry, ktorú v Európe máme. Ak letecká doprava nemôže ďalej fungovať, nie sme v stave primerane nahradiť jej výpadok. Preto si myslím, že projekt, ktorý sme začali pred 20 rokmi, rozšírenie transeurópskych sietí a najmä rozšírenie železničnej dopravy, je vierohodnou a významnou alternatívou, a ako teraz vidíme, alternatívou, ktorá je pre naše hospodárske prežitie nevyhnutná. Je dôležité, aby sme túto skutočnosť ešte raz uznali.
<P>
Kolega pán El Khadraoui sa bude zaoberať ďalšími aspektmi tejto záležitosti, ale chcel by som povedať len jednu vec. Zatiaľ sme v zavedení interoperability vlakov medzi rôznymi krajinami neboli úspešní. Nie je možné, aby nemecký rýchlik Intercity doviezol späť ľudí zo Španielska, zatiaľ čo francúzsky vysokorýchlostný vlak nemôže cestovať ďalej ako do Budapešti. Znamená to, že stále nie sme v stave, aký by sme mali dosiahnuť. Hoci sme v Parlamente pripravili príslušné uznesenia, myslím si, že nepotrebujeme tieto náhle pravidelné návaly činov. Namiesto toho by sme mali prijať udržateľný, trvalý prístup, ktorým sa tieto koncepcie zrealizujú.
<SPEAKER ID="016" NAME="Gesine Meissner" LANGUAGE="DE">
Vážený pán predseda, pán Kallas, pán López Garrido, v tomto prípade vidíme, že príroda je naozaj mocnejšia ako akékoľvek dostupné technológie. Do určitej miery sme dostali lekciu. Zároveň je však dôležité poznamenať, že táto situácia nám ukázala, že v Európe sme nedosiahli taký pokrok, aký sme dosiahnuť mali.
<P>
Dvadsať rokov hovoríme o vnútornom trhu pre dopravu a o jednotnom európskom vzdušnom priestore. To by, samozrejme, nezabránilo sopečnému výbuchu, ale možno by nám to umožnilo efektívnejšie a rýchlejšie konať.
<P>
Dlho sa dožadujeme jednotného európskeho vzdušného priestoru koordinovaného organizáciou Eurocontrol, ale stále nefunguje. Presne rovnako, a tu sa uberám rovnakým smerom ako pán Schulz, stále nemáme interoperabilitu železničných sietí. Stále nie je možné kúpiť si lístok na vlak, ktorý vás dopraví zo severnej Európy na juh a ktorým pocestujete naprieč celým kontinentom. V tomto prípade sa tiež ukazuje, že máme veľa na papieri a prediskutovali sme mnoho otázok, ale mnoho potrebného v skutočnosti chýba.
<P>
Je zrejmé, že reakcia Európy bola z pohľadu občanov nedostatočná. Situácia bola, samozrejme, zložitá a ministri jednotlivých krajín, prirodzene, nemohli otvoriť vzdušný priestor, keď z inštitútu v Londýne prichádzali varovania, že lietanie nie je bezpečné. Zároveň bolo neuspokojivé, že sa nevykonali žiadne skutočné merania napríklad pomocou balónov, ale že všetci pracovali so štatistickými extrapoláciami. Mnohým občanom Európy sa to nepáčilo. Postoj leteckých spoločností je tiež pochopiteľný. Finančne trpeli a radi by boli videli rýchlejšiu reakciu.
<P>
Letecké spoločnosti utrpeli finančné straty a je, samozrejme, veľmi dôležité, aby cestujúcich dopravili domov čím skôr. Musíme chrániť ich práva. Pre práva cestujúcich v Európe je však dôležité, aby bola pre nich dostupná možnosť dopravy a možnosť cestovať. Z tohto dôvodu si myslím, že pre náš dopravný systém v Európe je nevyhnutné, aby existovali letecké spoločnosti a iné možnosti dopravy, ktoré cestujúci môžu využiť. Znamená to, že je pre nás nevyhnutné dôkladnejšie zvážiť, ako by sme mali v tejto situácii postupovať, ako by sme mohli poskytnúť podporu leteckým spoločnostiam počas krízy, ktorú odvetvie dopravy práve zažíva, a ako môžeme udržať a zaručiť mobilitu občanov Európy, ktorá je významnou vymoženosťou.
<P>
Pokiaľ ide o náhradu škôd, nemôžeme sa obrátiť na sopku, keďže, ako vieme, to sa nedá. Príroda má vlastné zákony, ale v záujme občanov Európy sa musíme snažiť na ne reagovať. Preto považujem za veľmi dobrú vec, že sa zriadi pracovná skupina s pánom Kallasom ako predsedom. Je to veľmi dôležité a budeme aj naďalej diskutovať o tom, ako sa môžeme z tejto krízy poučiť do budúcnosti.
<SPEAKER ID="017" NAME="Michael Cramer" LANGUAGE="DE">
Vážený pán predseda, dámy a páni, v priebehu posledných šiestich dní sa podstatne zmenila mobilita v Európe. V tomto prípade neboli kľúčovými faktormi vážna nehoda, opatrenia na boj proti zmene klímy ani vysoká cena leteckého paliva. V tomto prípade hrala rozhodujúcu úlohu samotná príroda.
<P>
Islandská sopka ľudskej rase opäť ukázala skutočnú silu prírody. Musíme si z toho vziať ponaučenie do budúcnosti. Ľudská rasa nie je všemohúca a ani nikdy nebude. Je správne, že reakcia na tento sopečný výbuch prišla z Európy. Keďže sopečný popol môže spôsobiť výpadok motorov lietadiel a tiež znížiť viditeľnosť cez ich okná, Európska organizácia pre bezpečnosť letovej prevádzky Eurocontrol zaujala zodpovedný prístup a ako najvyššiu prioritu si určila bezpečnosť cestujúcich.
<P>
V mene Skupiny zelených/Európskej slobodnej aliancie by som chcel úprimne poďakovať organizácii Eurocontrol, ministrom dopravy, ktorí podporili organizáciu Eurocontrol, a najmä nemeckému ministrovi dopravy Petrovi Ramsauerovi. Mali by sme podporiť aj nemecký odborový zväz pilotov Cockpit, ktorý sa zachoval omnoho zodpovednejšie ako vedenie leteckých spoločností, keď odmietol lietať podľa vizuálnych letových pravidiel v európskom vzdušnom priestore, pretože to považuje za nezodpovedné. Buď je vzdušný priestor bezpečný, alebo nie je. Napokon nezáleží na tom, podľa akých pravidiel lietadlá lietajú alebo padajú.
<P>
Preto by Zelení chceli rezolútne odsúdiť prístup leteckých spoločností, ktoré chceli uprednostniť zisk pred bezpečnosťou. Žiadame, aby sa európsky vzdušný priestor otvoril až vtedy, keď nebude existovať vôbec žiadne riziko. Vyzývame všetkých politikov, aby nepodľahli tlaku leteckých spoločností a nepreniesli zodpovednosť za bezpečnosť napríklad na pilotov.
<P>
V posledných dňoch sme si bolestne uvedomili nedostatky vnútroštátnych a európskych dopravných politík posledných desaťročí, ktoré zanedbávali a v mnohých prípadoch stále zanedbávajú železničný systém. Tieto politiky sa zameriavali len na leteckú dopravu. Európski daňovníci dávajú leteckým spoločnostiam v Európe každý rok 14 miliárd EUR, pretože na rozdiel od paliva, ktoré používajú železnice, sa kerozín nezdaňuje. Táto skutočnosť uvádza dočasný výpadok príjmu leteckých spoločností na pravú mieru.
<P>
Z toho všetkého však musíme vyvodiť jeden záver. Železnice nie sú len najbezpečnejším dopravným prostriedkom; nevyhnutné sú aj na zaručenie mobility a zastavenie zmeny klímy. Preto by som chcel poďakovať všetkým železničným spoločnostiam v Európe, ktoré pomohli dopraviť cestujúcich do ich destinácií.
<P>
Sopečný výbuch na Islande by mal byť pre nás všetkých varovaním. To, čo teraz zažívame, je skutočnou podobou budúcnosti dopravy. Doprava však bude mať úspešnú budúcnosť len vtedy, ak sa potrebné opatrenia neprijmú zo dňa na deň. Z tohto dôvodu vyzývame všetky členské štáty Európskej únie, aby zmenili priority vnútroštátnej a medzinárodnej dopravnej politiky. Aby sme nemuseli opäť zažiť takúto situáciu, musí železničná doprava dostať prioritu nielen slovne, ale aj prostredníctvom finančných činov.
<SPEAKER ID="018" NAME="Peter van Dalen" LANGUAGE="NL">
Vážený pán predseda, opäť sme sa stali svedkami závažného dosahu, aký môžu mať počasie a klíma na dopravu. Nie príliš veľká sopka vybuchne na Islande a letecká doprava v mnohých častiach Európy sa musí na viacero dní prerušiť. Považujem len za správne, že sa nám dnes podarilo aspoň čiastočne obnoviť lety. Myslím si tiež, že sme tak urobili oprávnene a že to bolo niečo, čo sme mohli urobiť, pretože skúšobné lety ukázali, že môžeme lietať, hoci, samozrejme, len pokým budeme mať naďalej také dobré podmienky viditeľnosti, aké máme teraz.
<P>
Zároveň si myslím, že sme boli príliš nekompromisní, keď sme naraz zrušili všetku leteckú dopravu. Unáhlili sme sa, keď sme to prirovnávali k letu spoločnosti KLM, ktorý v roku 1989 pohltil sopečný prach sopky Mount Redoubt nad Aljaškou, a unáhlili sme sa, keď sme sa odvolávali na let spoločnosti British Airways, ktorý sa v roku 1982 ocitol v oblaku sopečného prachu nad Indonéziou. Nezabúdajte, že obidva tieto lety dopadli tak, že boli úplne zahalené prachom zo sopiek, ktoré vybuchli len krátko predtým a ktoré boli relatívne blízko. Koncentrácia a teplota prachových častíc v prípade týchto letov dosahovali úroveň neporovnateľnú s okolnosťami súčasnej situácie.
<P>
Preto schvaľujem prístup, ktorý berie do úvahy rozdiely v koncentrácii sopečného prachu. Ak sa postupuje podľa takého prístupu - ako zrejme robíme -, je len správne, že otvoríme časti vzdušného priestoru, rozhodne aspoň v určitých koridoroch a určitých výškach. Myslím si, že toto otvorenie je zúfalo potrebné, pretože islandský popol vyciciava naše letecké spoločnosti z hotovosti. Možnosť, že zopár leteckých spoločností zápasiacich s ťažkosťami by mohlo v kríze skolabovať, ma príliš neznepokojuje. Nemôžeme však pripustiť skrachovanie veľkých a uznávaných spoločností, pre ktoré je bezpečnosť prvoradá. V stávke je príliš veľa peňazí a príliš veľa pracovných miest.
<P>
Okrem toho musíme pracovať s realistickým prístupom, ktorý berie do úvahy koncentráciu prachových častíc. Je správne, že by sa dnes mali otvoriť niektoré časti vzdušného priestoru. Aj v budúcnosti by sme mali uplatňovať tento pragmatický prístup, aby sme dosiahli rozumnú a najmä zodpovednú rovnováhu medzi bezpečnosťou a ekonomikou.
<SPEAKER ID="019" NAME="Lothar Bisky" LANGUAGE="DE">
Vážený pán predseda, rozhodnutie orgánov pre bezpečnosť letectva neriskovať bezpečnosť cestujúcich bolo úplne správne, aj keď to znamenalo uzatvorenie európskeho vzdušného priestoru na viacero dní a leteckým spoločnostiam spôsobilo finančné straty. Podľa môjho názoru je od leteckých spoločností nezodpovedné žiadať od svojich pilotov, aby leteli na vlastné riziko. Čo v tomto prípade v skutočnosti znamená "na vlastné riziko"?
<P>
Vítam skutočnosť, že Komisia zvažuje povolenie mimoriadnej štátnej pomoci pre letecké spoločnosti, ktoré by sa inak v dôsledku súčasnej situácie ocitli vo vážnych finančných ťažkostiach. Neskôr budeme hovoriť o zamestnanosti v Európskej únii. Ak EÚ a členské štáty môžu aspoň pomôcť zabrániť zhoršeniu stavu veci, je to tá správna vec. Za poskytnutie štátnej pomoci musia letecké spoločnosti na oplátku dať záväzný prísľub, že neznížia počet zamestnancov ani platy. Musia tiež zaručiť, že neodpočítajú dni dovolenky ani plat za dni, kedy sa zamestnanci pre dopravnú situáciu nemohli dostať do práce.
<P>
Je najvyšší čas, aby Komisia zaviedla trvalý spoločný európsky systém dozoru nad bezpečnosťou letectva. Tento systém dozoru by mal byť výslovne navrhnutý tak, aby zabránil sociálnemu dampingu. Chcel by som všetkým pripomenúť prípad štátnej pomoci poskytnutej bankám, ktoré z pomoci profitovali, ale nezaujali náležitý sociálny prístup. Hospodárskej súťaži a snahe o zisk sa nesmie dovoliť, aby dostali prednosť pred bezpečnosťou ľudských životov.
<SPEAKER ID="020" NAME="Francesco Enrico Speroni" LANGUAGE="IT">
Vážený pán predseda, dámy a páni, podľa môjho názoru sa k situácii spôsobenej sopkou pristupovalo pomalým, neefektívnym spôsobom. Prvé skutočné operatívne stretnutie sa uskutočnilo včera, v pondelok: sopka začala soptiť vo štvrtok ráno; takže prijatie operatívneho rozhodnutia trvalo štyri dni.
<P>
Je pravda, že niektoré obmedzenia boli možno prehnané, najmä pokiaľ ide o bezpečnosť. Prečo sa zakázali lety v Belgicku, keď bol oblak v Nórsku? Prečo sa jednomotorovým lietadlám zakázalo lietať vo výške 500 metrov, keď sa popol nachádzal vo viac ako 8 000 metroch?
<P>
Možno sa použilo pravidlo, ktoré my letci poznáme už mnoho rokov, a to, že najbezpečnejší je taký let, keď je pilot v bare a lietadlo v hangári. V každom prípade to však nie je spôsob, ako pristupovať k prípadom núdze, a preto si myslím, že vzhľadom na záväzok garantovať bezpečnosť cestujúcich a posádky to bol dobrý nápad prijať tieto opatrenia, ale uplatňovali sa príliš dlho po vzniku tejto situácie.
<P>
Preto budeme musieť pre budúcnosť prihliadať v prvom rade na bezpečnostné požiadavky, ale tiež na požiadavky, ktoré budú presne zosúladené s bezpečnosťou a budú zároveň zahŕňať nielen všeobecný zákaz letov, ale aj opatrenia, ktoré odrážajú skutočnú situáciu, nie štatistickú situáciu, aby sme v záujme odvetvia, ktoré je dôležité pre celé hospodárstvo, mohli zabrániť opätovnému výskytu negatívnych hospodárskych dôsledkov a dosahov, ktoré sme zažili po útoku 11. septembra 2001, nielen v súvislosti s odvetvím leteckej dopravy a odvetvím cestovného ruchu, ale aj v súvislosti s hospodárstvom ako celkom.
<P>
Preto vyzývam na rýchle a seriózne konanie, konanie založené na dôkladnej znalosti faktov.
<SPEAKER ID="021" NAME="Angelika Werthmann" AFFILIATION="NI">
(DE) Vážený pán predseda, dámy a páni, bezpečnosť má prednosť pred všetkými ostatnými faktormi. Nemôžeme riskovať, že lietadlo plné cestujúcich postihne zlyhanie motora a v dôsledku toho možno spadne v zastavanej oblasti. Chcela by som všetkým pripomenúť prípad lietadla spoločnosti British Airways, ktoré letelo cez oblak popola na ceste na Nový Zéland v roku 1982, a najmä vážnu nehodu lietadla Boeing 747 spoločnosti KLM v roku 1989, ktoré letelo cez hustý oblak sopečného popola. Obidve lietadlá tesne unikli nešťastiu.
<P>
Ľudský život má nevyčísliteľnú hodnotu. Vítam rozhodnutie uzatvoriť vzdušný priestor počas tejto krízy a zabezpečiť tak, že piloti nebudú musieť prevziať zodpovednosť za cestujúcich zverených do ich starostlivosti. Konali sa skúšobné a meracie lety, ale len po určitú výšku a podľa vizuálnych letových pravidiel. Tieto lety neboli schopné vykonať žiadne skutočné analýzy ani nepriniesli žiadne významné výsledky.
<P>
Mám ešte jednu poznámku k letom podľa vizuálnych pravidiel; v prípade lietadla spoločnosti KLM nebol oblak popola viditeľný. Príroda nás učí rešpektu a zároveň nám ukazuje hranice globalizácie. Všetci sme si veľmi dobre vedomí vážnych finančných dôsledkov. Ľudský život má však omnoho väčšiu hodnotu ako tovar. Preto by som vzhľadom na spomenuté prípady chcela vyzvať na najväčšiu možnú zodpovednosť a opatrnosť, a to aj v súvislosti s rozdelením vzdušného priestoru na tri zóny.
<SPEAKER ID="022" NAME="Mathieu Grosch" AFFILIATION="PPE">
(DE) Pán predseda, pán López Garrido, pán Kallas, tento zákaz letov nás privádza späť k rozsiahlej diskusii o bezpečnosti, ktorá je v Parlamente častá a v rámci ktorej sme, myslím tým Parlament a verím, že to platí aj o Komisii, mohli a mali zaviesť predpisy v tejto oblasti na európskej úrovni, ak to členské štáty chceli. Často sme túto diskusiu viedli nielen v súvislosti s leteckou dopravou, ale tiež v kontexte železníc a ďalších oblastí. Preto by sme dnes túto otázku mali položiť tým orgánom, ktoré sú na ňu schopné odpovedať: po prvé, orgány letectva v príslušných krajinách a, samozrejme, organizácie zodpovedné za koordináciu na európskej úrovni. Táto koordinácia fungovala výnimočne dobre.
<P>
Podľa mňa je najvyššou prioritou bezpečnosť cestujúcich. Finančná stránka je menej dôležitá, hoci ju nesmieme pustiť zo zreteľa. Jednotlivé krajiny urobili správne rozhodnutie. Dúfam, že v budúcnosti budú rozhodovať organizácia Eurocontrol a vnútroštátne orgány pre bezpečnosť letectva, a nie jednotlivé letecké spoločnosti, keďže tu opäť máme odborníkov s rozdielnymi názormi. Z tohto dôvodu musíme byť mimoriadne opatrní.
<P>
Z hospodárskej perspektívy je to, samozrejme, katastrofa pre odvetvie, ktoré teraz zažíva svoju tretiu krízu po 11. septembri a hospodárskej kríze. Preto by sme mali prijať opatrenia na európskej, a nie na vnútroštátnej úrovni a poskytnúť balíky pomoci kompatibilné v celej Európe, ktoré nenarušia trh, ako sa často stalo v minulosti. Pomoc je potrebná, ale nielen na vnútroštátnej úrovni.
<P>
Cestujúci sú teraz v situácii, že právne predpisy im v súčasnej podobe neposkytujú všetku pomoc, ktorú by mohli očakávať. Na naše ospravedlnenie slúži, že sme o tejto téme v Parlamente často diskutovali. Domnievam sa však, že letecké spoločnosti a ostatné dotknuté spoločnosti cestujúcim umožnia trvať na právach, ktoré im stále zostávajú.
<P>
Pre mňa budúcnosť leží v jednotnom európskom vzdušnom priestore. Chcel by som zdôrazniť, že o tejto téme budeme počas nasledujúcich dvoch rokov v Európskom parlamente často diskutovať.
<SPEAKER ID="023" NAME="Saïd El Khadraoui" AFFILIATION="S&amp;D">
(NL) Vážený pán predseda, dámy a páni, pán komisár, myslím si, že v tejto rozprave sú tri dôležité prvky. V prvom rade ide o podporu poskytnutú uviaznutým cestujúcim a ich návrat do vlasti, ktoré musia byť pre všetky orgány na všetkých úrovniach úplne najvyššou prioritou. V tejto súvislosti sa môžeme zhodnúť na tom, že európske nariadenie o právach cestujúcich zabezpečilo mnohým z nich aspoň minimálnu úroveň pohodlia a podpory. Ako všetci veľmi dobre viete, v praxi sme sa, samozrejme, stretli s celým radom problémov: zmätkom na letiskách, nedostatkom informácií atď. Preto som za to, aby sme na európskej úrovni v spolupráci s leteckými spoločnosťami a ostatnými zainteresovanými stranami začali vyšetrovanie, aby sme zistili, ako môžeme v takýchto situáciách pomôcť.
<P>
Okrem toho by som vás chcel vyzvať, aby ste na úrovni Komisie a členských štátov zriadili určitý druh pracovnej skupiny, ktorá čo najefektívnejšie zorganizuje návrat ľudí do vlasti. Viem, že to je práca pre letecké spoločnosti, ale určite sú aj ľudia, ktorí uviazli vo vzdialených oblastiach a na návrat domov budú musieť nejakú dobu čakať, aj keď sa vzdušný priestor opäť otvorí. Musíme tomu venovať pozornosť.
<P>
Druhou dôležitou časťou, respektíve druhou kapitolou, je postup na stanovenie zákazu letov. Stalo sa to, že opäť sme počuli žiadosti o lepšiu spoluprácu a väčšiu koordináciu na európskej úrovni, a jednotný európsky vzdušný priestor, o ktorom už padli zmienky, sa v budúcnosti preukáže ako užitočný. Je pravda, že Európska únia v súčasnosti nemá právomoc rozhodovať o vzdušnom priestore členských štátov, ani pokiaľ ide o organizáciu Eurocontrol, čo komplikuje prijímanie účinných a koordinovaných rozhodnutí.
<P>
Je však tiež pravda, že do včerajšieho večera sme na európskej úrovni používali vlastne pomerne konzervatívny matematický model. Tento model sa v podstate zakladá na scenári najhoršieho prípadu, čo znamená, že takpovediac troška sopečného prachu sa označila za obrovský oblak vyžadujúci zákaz letov. Určite viete o tom, že USA používajú iný model, ktorý zákaz letov aplikuje len na oblasť priamo nad samotnou sopkou a prevádzkové riziká ponecháva v rukách leteckých spoločností. Je to iný model. Model uprostred týchto dvoch extrémov, na ktorom sa už dohodlo - model s troma zónami -, je teraz dobrý model. Pozrime sa na to, ako môžeme do neho naozaj integrovať bezpečnosť a efektívnosť.
<P>
Môj tretí a posledný bod sa týka toho, ako sa vyrovnávame s hospodárskym dosahom. Spísať jednotlivé možnosti je dobrý nápad, ale potrebujeme európsky prístup. Na záver mi dovoľte len dodať, že by sme v ľuďoch nemali vyvolávať ilúzie, že za utrpené nepríjemnosti budeme môcť všetkých odškodniť. To jednoducho nie je možné.
<SPEAKER ID="024" NAME="Dirk Sterckx" AFFILIATION="ALDE">
(NL) Vážený pán predseda, v prvom rade by som chcel povedať niečo pánovi ministrovi, ktorý je úradujúcim predsedom Rady. Nie vám osobne, ale všetkým, ktorí niekedy zastávali váš úrad, a možno aj tým, ktorí ho budú zastávať v budúcnosti. Ako sa vám darilo toľko rokov mariť takýto európsky prístup? Stále znovu museli Komisia a Parlament Radu tlačiť do dohody, a aj tak sa to vždy skončilo slabým kompromisom. Prečo Rada vždy rozmýšľa z medzivládneho a vnútroštátneho hľadiska, a nikdy nie z európskeho? To je jedno z ponaučení, ktoré si budeme musieť z tejto situácie zobrať. Pán kolega El Khadraoui už povedal, že existuje priestor na lepšiu spoluprácu, a to nielen z hľadiska riadenia vzdušného priestoru. Koordinácia medzi vnútroštátnymi orgánmi by sa tiež mohla zlepšiť, ale vy sám, pán úradujúci predseda, ste spomenuli, že Európa momentálne nemá právomoc na vykonanie týchto zlepšení. Dajte Európe konečne tieto právomoci. To by veci podstatne zjednodušilo.
<P>
Môj druhý bod sa týka vedeckých informácií. V Londýne máme jedno centrum, ktoré sa špecializuje len v určitých oblastiach a ktoré spoločne s organizáciou Eurocontrol rozhodlo, že bezpečnosť je prvoradá. Bolo to naozaj správne rozhodnutie, ale zachádza dostatočne ďaleko? Nemali by sme európsky model posilniť tým, že spojíme niekoľko rozdielnych odborov a vytvoríme skutočné európske centrum pre bezpečnosť letectva? Táto sopka so soptením ešte neskončila. Keď naposledy pred 200 rokmi vybuchla, zostala aktívna desať rokov. Preto sa musíme pripraviť na nadchádzajúce roky. Myslím si, že by sme mali posilniť európsky model a - a to je pre tento Parlament dôležitý bod - musíme tiež zaistiť, aby práva cestujúcich zostali nedotknuté a aby sa štátna pomoc udelila všetkým na rovnakom základe.
<SPEAKER ID="025" NAME="Isabelle Durant" AFFILIATION="Verts/ALE">
(FR) Vážený pán predseda, hoci sa dnes tisíce ľudí nachádzajú v obrovských ťažkostiach, myslím si, že sopečný výbuch vyzerá ako skutočné napomenutie: napomenutie, ktoré nás naliehavo vyzýva prehodnotiť náš vzťah s počasím v odvetví dopravy a najmä našu prílišnú závislosť od leteckej dopravy, ktorá postupne a niekedy bez nášho vedomia nahradila všetky ostatné dopravné prostriedky. To je ešte dôležitejšie, pretože teraz, samozrejme, nikto nevie povedať, či sopečný výbuch skončí, alebo ako sa bude oblak v nadchádzajúcich týždňoch a mesiacoch pohybovať.
<P>
Znamená to, že sa musíme aj naďalej riadiť predovšetkým - a v tom podporujem Komisiu a tiež Radu - zásadou predbežnej opatrnosti a zásadou bezpečnosti. Ďalej ma prekvapuje, že raz v minulosti sa vo farmaceutickom odvetví použila zásada predbežnej opatrnosti na vyvinutie tlaku na členské štáty a na Európu, aby vynaložili výdavky, čo bolo podľa mňa mierne neuvážené. Zdá sa, že dnes chce aj ďalšie odvetvie spochybniť a kritizovať opatrnosť členských štátov a Európskej rady. Považujem to za zvláštne. O opatrnosti neexistuje žiadna príručka. Bezpečnosť a všeobecné dobro sú prioritou.
<P>
Pokiaľ ide o ostatné, myslím si, že musíme, samozrejme, rozvíjať železničnú dopravu. Je to hlavnou prioritou, a ako pán kolega povedal, je jasné, že tu máme vidinu toho, ako by mal náš dopravný systém vyzerať; inými slovami, železnice musia získať späť trh s malými a strednými vzdialenosťami. Myslím si tiež, že rôznorodosť dopravy a druhov dopravy je dôležitá. To je, mimochodom, témou bielej knihy, na ktorej budeme musieť vo výbore pracovať.
<P>
V krátkodobom časovom meradle považujem určite za prioritu dostať ľudí domov, odškodniť cestujúcich a možno preskúmať, čo je potrebné urobiť pre letecké spoločnosti, ale veľmi cieleným spôsobom. Myslím si tiež, že zo štrukturálneho hľadiska musíme v omnoho väčšej miere podporiť videokonferencie. Videokonferencie ako médium zostávajú veľmi príležitostné a nemajú pre nikoho veľký význam; platí to nielen pre Parlament, ale, samozrejme, aj všeobecne. Myslím si, že podpora takýchto postupov by nám pomohla znížiť našu závislosť od leteckej dopravy.
<P>
Na záver si myslím, keďže nás pán predseda požiadal, aby Európsky parlament možno vo vlastnom záujme prehodnotil svoj spôsob práce tak, že napríklad porozmýšľa nad tým, že bude pracovať dva týždne po päť dní, a nie tri dni alebo tri a pol dňa za týždeň, že spôsobom, akým organizujeme našu prácu, by sme dali príklad, ako byť menej závislý od leteckej dopravy, ktorá je evidentne mimoriadne nestála, a ako nám teraz príroda ukazuje, závisí od neznámych faktorov, nad ktorými nemáme kontrolu.
<P>
Je to skutočne otázka preskúmania systému ako celku a v rámci bielej knihy, ale tiež v rámci Európskeho parlamentu bude možnosť preskúmať náš vlastný spôsob podpory iných dopravných prostriedkov aj v súvislosti s naším spôsobom práce.
<SPEAKER ID="027" NAME="Ryszard Czarnecki" AFFILIATION="ECR">
(PL) Vážený pán predsedajúci, úprimne ľutujem skutočnosť, že mnoho kolegov poslancov sa pred svojimi vystúpeniami neporadilo s profesionálmi - s ľuďmi, ktorí strávili niekoľko tisíc hodín riadením lietadla. Mám dojem, že táto rozprava je mimoriadne politická a že sa viní Rada, hoci Rada nie je v žiadnom prípade za sopky zodpovedná. Úprimne povedané, rozhodnutie organizácie Eurocontrol bolo unáhlené, a hovorím to čo najdôraznejšie, pretože všetko sa hodilo do jedného vreca. Vôbec sa nevzala do úvahy diverzifikácia vzniknutej situácie. Sme zodpovední za systém trvalého riadenia letovej prevádzky a myslím si, že sa z týchto udalostí môžeme poučiť. Som si však absolútne istý, že rozhodnutia, ktoré už boli prijaté, sa urobili na príliš dlhú dobu, a som presvedčený, že určite mohli byť iné.
<SPEAKER ID="028" NAME="Jacky Hénin" AFFILIATION="GUE/NGL">
(FR) Vážený pán predsedajúci, dámy a páni, myslím si, že v takýchto chvíľach musíme nájsť slová útechy a účasti pre všetkých ľudí, ktorí boli alebo akýmkoľvek spôsobom sú obeťami prerušenia letovej prevádzky, a rovnako musíme mať účasť so zamestnancami leteckých spoločností, ktorí sa s obmedzenými prostriedkami, ktoré mali k dispozícii, snažili uspokojiť potreby cestujúcich.
<P>
Nechceme sa pridať k tým, ktorí veľa kritizujú, ale dávajú málo návrhov a po búrke stále vyhlasujú, že majú pravdu. Chceli by sme tu povedať, že zásada bezpečnosti cestujúcich sa musí opätovne potvrdiť ako prioritná. Lepšie je mať nespokojného cestujúceho, ktorý je nažive, ako cestujúceho, ktorý v lietadle, nanešťastie, zomrel.
<P>
Zároveň by som chcel povedať, že Európa trpí príliš malou vierohodnosťou. Lepšia spolupráca a jednota by pravdepodobne viedli k lepšej komunikácii, lepšiemu vysvetleniu pre nás a lepšej snahe o uspokojenie tých, ktorí len chceli informácie.
<P>
Podľa nášho názoru je dôležité posilniť právomoci Európskej agentúry pre bezpečnosť a umožniť jej vždy sa spoľahnúť na vedecké poradenstvo, na základe ktorého by mohla za všetkých okolností odôvodniť svoje rozhodnutia. Už to tu bolo povedané, ale myslím si, že by sa to malo opäť zdôrazniť, v budúcnosti by sme mali vykonať ešte viac práce na zabezpečenie toho, aby sa dopravné prostriedky prechádzajúce územím Európy navzájom dopĺňali prostredníctvom snahy o čo najväčšiu konzistenciu medzi sebou aj v tejto oblasti.
<P>
Na záver, pán predsedajúci, ak mi dovolíte, na rozptýlenie akýchkoľvek možných podozrení by som chcel navrhnúť, aby sa v súvislosti s touto záležitosťou zriadil vyšetrovací výbor Európskeho parlamentu.
<SPEAKER ID="029" NAME="Anna Rosbach" AFFILIATION="EFD">
(DA) Vážený pán predsedajúci, chcela by som uviesť dva dôležité body. Po prvé, je poľutovaniahodné, že Európa stojí, a preto nemôže globálne konkurovať, ale to platí aj o amerických a ázijských leteckých spoločnostiach, ktoré v EÚ nemôžu pristáť.
<P>
Po druhé, chcela by som poďakovať všetkým zúčastneným stranám za ich úsilie.
<P>
Musí sa ešte rozhodnúť o tom, či letecké spoločnosti budú odškodnené alebo nie. O výsledku sa rozhodne v diskusiách počas nadchádzajúcich dní. Je dobré počuť, že teraz existuje trojstupňový plán. To ma teší. Denník Financial Times kritizuje politikov za to, že z bezpečnostných dôvodov "jednoducho" všetko zavreli, a navrhuje, aby Európa zaviedla stratégiu USA, ktorá jednotlivým leteckým spoločnostiam umožňuje samostatne rozhodovať o tom, či budú lietať alebo nie. Dúfam, že my v tomto Parlamente tento model okamžite zamietneme. Pre cestujúcich by bolo hrozné, ak by sa letecká spoločnosť, ktorej hrozí bankrot, rozhodla lietať len kvôli zisku.
<P>
Potrebujeme stratégiu orientovanú na budúcnosť: lepšie meracie prístroje vo vzdušnom priestore na predpovedanie atmosférických zmien a vývoj leteckých motorov, ktoré budú efektívnejšie využívať palivo a budú menej náchylné na poškodenie. Lietadlá sú však zraniteľné nielen v prípade teroristických útokov, ale tiež v prípade extrémnych poveternostných podmienok. Lietadlá sú energeticky veľmi náročné a znečisťujúce. Nebude možné vyvinúť elektrické verzie nákladných a osobných lietadiel ani lietadiel poháňaných slnečnou energiou, ale môžeme sa konečne pustiť do vysokorýchlostných vlakov a zriadiť priame vysokorýchlostné železničné spojenia medzi všetkými veľkými mestami Európy. Vlaky môžu byť omnoho ekologickejšie ako lietadlá a v prípade vnútorných európskych destinácií sú naozaj schopné konkurovať lietadlám.
<SPEAKER ID="030" NAME="Danuta Maria Hübner" AFFILIATION="PPE">
Vážený pán predsedajúci, dnes vieme omnoho lepšie ako pred týždňom, že nebo bez lietadiel je veľmi drahé. Náklady leteckých spoločností nezahŕňajú len ich stratené príjmy. Postihnuté sú aj iné odvetvia, hoci existujú aj odvetvia, ktorým situácia prináša osoh. Dôležitá je tiež skutočnosť, že toto nové nešťastie zasiahlo už aj tak veľmi krehké európske hospodárstvo, ktoré stojí pred potrebou fiškálnej konsolidácie.
<P>
Chcela by som sa zmieniť o dvoch bodoch.
<P>
Prvý sa týka štátnej pomoci. Poskytnutie štátnej pomoci pre letecké spoločnosti ako náhradu za straty má precedens v pomoci, ktorá sa poskytla americkým leteckým spoločnostiam po 11. septembri. Európska komisia ponúka tiež skrátené postupy pre štátnu pomoc, čo oceňujeme. Moja otázka pre Komisiu však je, či vieme predpokladanú výšku tohto nového bremena pre vnútroštátne rozpočty, ktoré majú obrovské deficity a dlhy a stoja pred úlohou fiškálnej konsolidácie. Je štátna pomoc z vnútroštátnych rozpočtov najlepším riešením? Rozmýšľa Európska komisia nad ďalšími možnosťami?
<P>
Druhý bod sa týka schopnosti Európskej únie zvládať krízy. Počúvame, že v prvých pár dňoch neboli v situácii, ktorá sa týkala 80 % európskeho vzdušného priestoru, medzi príslušnými vnútroštátnymi orgánmi žiadne porady ani koordinácia. Pán komisár, môžem vás ubezpečiť, že môžete byť úplne nezávislý a aj tak skoordinovaný.
<P>
Čoskoro budeme možno počuť, že koordinácia by nám umožnila navrhnúť a realizovať lepšie riešenie, preto je teraz podľa mňa vhodný čas na to, aby sme posunuli ďalej krízový manažment EÚ. Jasne vidíme, že katastrofy, ktoré postihujú našich občanov, sa často udejú mimo územia EÚ v Európskom hospodárskom priestore, či dokonca aj mimo EHP. Moja otázka pre Komisiu znie: ako využije túto katastrofu na skvalitnenie krízového manažmentu Európskej únie? Môžem vás ubezpečiť, že my v Európskom parlamente podporíme všetky vaše snahy o to, aby sme v krízovom manažmente boli efektívnejší a účinnejší.
<SPEAKER ID="031" NAME="Hannes Swoboda" AFFILIATION="S&amp;D">
(DE) Vážený pán predsedajúci, v posledných pár dňoch som videl a zažil alternatívy k leteckej doprave v Európe, na jednej strane počas jazdy autom z Belehradu do Viedne a potom počas jazdy vlakom z Viedne do Štrasburgu. Hoci na cestách existujú problémy, cestná infraštruktúra je relatívne dobre rozvinutá, dokonca aj v susedných regiónoch Európy. Situácia na železniciach je však stále strašná. To je neprijateľné.
<P>
Kde by sme dnes boli, ak by sme realizovali ustanovenia takzvaného Delorsovho plánu? Už by sme mali transeurópske siete a mali by sme viac vysokorýchlostných železničných tratí a vysokorýchlostných vlakov. Hoci to bol moderný vozeň, toalety boli už po pár hodinách nepoužiteľné, pretože mnoho ľudí muselo niekoľko hodín stáť alebo sedieť na zemi, vlaky boli preplnené a sociálne zariadenia preťažené.
<P>
Preto by som chcel pána Kallasa vyzvať, aby dal modernizácii železníc nový stimul vo forme väčšieho počtu vysokorýchlostných vlakov a zabezpečenia kapacitných rezerv. Potrebujeme určitý objem rezerv. Nielen počas katastrofálneho sopečného výbuchu, ale tiež v zime sme zistili, že máme príliš málo rezerv a že sa nedá sústrediť len na ziskovosť. Väčší dôraz by sme mali dať tiež na pohodlie.
<SPEAKER ID="032" NAME="Izaskun Bilbao Barandica" AFFILIATION="ALDE">
(ES) Vážený pán predsedajúci, pán López Garrido, pán Kallas, srdečne vám ďakujem za vysvetlenia a za vykonanú prácu.
<P>
Súhlasím s vami v tom, že bezpečnosť je prioritou a že kríza, ktorá nás postihla, je komplikovaná, ale trvalo nám príliš dlho, kým sme začali komunikovať, keďže sme tak urobili až päť dní po prvom pokuse.
<P>
Aby sme však naplnili očakávania ľudí, európskej verejnosti, musia byť závery tejto rozpravy jasné, jednoduché a navyše praktické. Musia mať aj okamžité účinky, ktoré každý uvidí.
<P>
Preto majú určite daňoví poplatníci, ktorí budú musieť za túto krízu zaplatiť, právo, aby sa im zaručili aspoň tri veci: po prvé, väčšia transparentnosť v súvislosti s rozhodnutiami uzatvoriť letiská a v súvislosti s tým, ako sa situácia vyvíja. Keď kríza začala, boli neskoro informovaní, a myslím si, že to na mnohých letiskách prispelo k zväčšeniu problémov a taktiež to mnohým cestujúcim skomplikovalo organizáciu alternatívnej dopravy. Preto aj teraz, keď sa definovali tri zóny, potrebujeme väčšiu transparentnosť. Chceme vedieť, aké sú a čo znamenajú.
<P>
Po druhé, majú právo na zaručenie plného dodržiavania práv cestujúcich. Musíme v tom mať jasno, musíme definovať, kto je zodpovedný za práva cestujúcich, aký bude rozsah tých práv a termíny na ich uplatnenie. Súhlasím s pánom komisárom Kallasom, že sa tiež musia sledovať postupy, ktoré letecké spoločnosti použijú na vyhovenie týmto nárokom.
<P>
Poslednou vecou, na ktorú majú právo, aby sa im zaručila, je štátna pomoc pre letecké spoločnosti. Žiadam od vás, aby ste jasne definovali, aká bude táto štátna pomoc a aké kritériá sa použijú na jej poskytnutie, a aby sme sledovali a kontrolovali dôsledky, ktoré by táto kríza mohla mať pre pracovníkov leteckých spoločností. Musíme maximalizovať kontrolné opatrenia, aby sme zabránili tomu, že letecké spoločnosti budú takéto okolnosti využívať na neopodstatnené alebo neprimerané úpravy svojich pracovných síl.
<P>
Súčasná kríza veľmi jasne ukázala, že sa musí ďalej zlepšiť európska koordinácia a interoperabilita.
<SPEAKER ID="033" NAME="Philip Bradbourn" AFFILIATION="ECR">
Vážený pán predsedajúci, ako už bolo povedané, nikto nemohol predvídať nedávne udalosti na Islande. Odvetvie leteckej dopravy sa musí vyrovnať s veľmi nepredvídateľnými okolnosťami, či už ide o sopečný výbuch alebo, prirodzene, tiež o všeobecné hospodárske hľadisko. V súvislosti s tým by sme také extrémne opatrenia, ako je uzatvorenie celého európskeho vzdušného priestoru, mali prijať na základe riadnych vedeckých dôkazov a pomocou aktuálne dostupnej technológie zabezpečiť, že prerušenie bude minimálne a odovzdávanie informácií efektívne.
<P>
Po tejto stránke organizácia Eurocontrol a vnútroštátne orgány svojím chabým riadením tejto krízy prispeli k frustrácii. Tým, že stále, každých šesť až osem hodín, odsúvali uzatvorenie európskeho vzdušného priestoru, si cestujúci svoju dopravu nemohli naplánovať inými prostriedkami a aj samotné letecké spoločnosti museli čakať na ďalší vývoj. Na pomoc v takýchto situáciách máme k dispozícii počítačové modelovanie a satelitné technológie, ale dokonca aj so všetkými týmito technológiami sme možno takmer v takom stave, že si oblizujeme prst a vystrkujeme ho do vzduchu, aby sme zistili, akým smerom vietor fúka. Prinajmenšom to tak vníma verejnosť. Bola to katastrofa pre všetky zainteresované strany. Potrebné sú dlhodobé prognózy, a nie bezmyšlienkovité oznámenia.
<SPEAKER ID="034" NAME="Christine De Veyrac" AFFILIATION="PPE">
(FR) Vážený pán predsedajúci, chcela by som predovšetkým zdôrazniť, že uplatnenie zásady predbežnej opatrnosti väčšinou európskych vlád, keď cieleným a včasným spôsobom uzatvorili svoj vzdušný priestor, bolo múdre a prezieravé rozhodnutie.
<P>
Bezpečnosť našich občanov musí byť dôležitejšia ako všetky ostatné kritériá a za týchto okolností sa zdá byť postoj niektorých leteckých spoločností, ktoré na základe jedného alebo dvoch skúšobných letov požadovali úplné a okamžité otvorenie vzdušného priestoru, mierne povedané, nemorálny.
<P>
Myslím si, že to bol pán Hénin, ktorý pred chvíľkou hovoril o vzájomnom dopĺňaní sa dopravy, najmä pokiaľ ide o železnice, a chcela by som využiť túto príležitosť na to, aby som povedala, ako veľmi mi je ľúto, že ochromenie vo vzduchu ešte zhoršil výpadok železničnej dopravy, ktorý zapríčinili štrajky, ktoré sú v tejto situácii nezodpovedné a nepochopiteľné.
<P>
Vrátim sa k téme, chcela by som pochváliť rozhodnutie Komisie povoliť uvoľnenie verejných prostriedkov pre letecké spoločnosti, ktoré zasiahlo súčasné prerušenie dopravy. V kontexte už poznačenom krízou to je logické rozhodnutie; táto pomoc sa však musí považovať za výnimočnú.
<P>
V tejto súvislosti by som chcela, aby kritériá na poskytnutie týchto prostriedkov zahŕňali ukážkové správanie, ktoré letecké spoločnosti musia názorne dokázať odškodnením svojich zákazníkov, ktorí sa stali obeťou zrušenia letov. Je skutočne neprijateľné, že niektoré letecké spoločnosti by ustanovenie o vyššej moci chceli využiť na to, aby sa vyhli svojmu záväzku odškodniť cestujúcich podľa nariadenia (ES) č. 261/2004. Cestujúci sú obeťami súčasnej situácie, a keď sa im neponúkne alternatívne riešenie, nemali by znášať ešte aj finančné náklady.
<P>
Navyše sa cestovných kancelárii netýka záväzok odškodniť cestujúcich za nevyužité lety. To tiež nie je správne. Letecké spoločnosti podobne ako cestovné kancelárie majú poistenie, ktoré ich kryje vo výnimočných prípadoch, ako sú tie, ktoré sme zažili počas posledných dní, a preto musíme zabezpečiť, že cestujúci budú za zrušené lety riadne odškodnení.
<SPEAKER ID="035" NAME="Silvia-Adriana Ţicău" AFFILIATION="S&amp;D">
(RO) Približne 2 milióny cestujúcich v 27 členských štátoch EÚ využívajú každý rok leteckú dopravu, z toho cestuje 22 % vnútroštátne, 44 % v rámci EÚ a 34 % mimo EÚ.
<P>
Výbuch sopky na Islande nás upozornil na nedostatky európskeho systému dopravy. Počas posledných šiestich dní sa zrušilo viac ako 17 000 letov a milióny cestujúcich zostali trčať v rôznych oblastiach v rámci a mimo EÚ. Za týchto okolností bolo rýchle poskytovanie presných informácií cestujúcim absolútnou nutnosťou.
<P>
Bezpečnosť cestujúcich musí byť naším prvoradým záujmom. Preto by najmä v rámci Európskej únie mal existovať účinný systém presmerovania cestujúcich na iné formy dopravy: železnice, vodné cesty a cesty. Ak by bol takýto systém fungoval, 66 % cestujúcich, ktorí nemohli v tomto období letieť, ľudia cestujúci v rámci jedného členského štátu alebo EÚ, by svoje destinácie dosiahli pomocou iných dopravných prostriedkov.
<P>
Absolútne nevyhnutné je vyčleniť potrebné prostriedky na vybudovanie transeurópskej dopravnej siete, aby vysokorýchlostné železničné trate neslúžili len všetkým hlavným mestám členských štátov, ale aj ďalším veľkým európskym mestám. Ďalším čoraz prioritnejším aspektom je rozvoj dopravy na vnútrozemských vodných cestách a rozvoj európskych námorných koridorov. Ukážme politickú vôľu a držme sa nášho hesla: "Udržujte Európu v pohybe."
<SPEAKER ID="036" NAME="Pat the Cope Gallagher" AFFILIATION="ALDE">
(GA) Vážený pán predsedajúci, chcel by som uvítať úsilie, ktoré pán komisár Kallas a ministri dopravy vynaložili na vyriešenie tohto problému.
<P>
Napriek veku technológií, v ktorom teraz žijeme, si myslím, že to je pre nás všetkých pripomienka, že sme viac ako kedykoľvek predtým v rukách matky prírody.
<P>
Pochádzam z Írska - krajiny -, v ktorej sme vzdialení dve námorné križovatky od pevninskej Európy. Viem, že s ľuďmi, ktorých zastupujem, pociťujeme dôsledky tejto udalosti možno viac ako akíkoľvek iní občania v ostatných členských štátoch. Po vyhláseniach zo včerajšieho večera existovala skutočná nádej na upokojenie situácie. Cez noc sa to však opäť zmenilo a obmedzenia nášho vzdušného priestoru sa predĺžili do 13.00 hod. dnešného dňa.
<P>
Mnoho cestujúcich uviazlo v rozličných oblastiach - nielen v Európe, ale v mnohých častiach sveta - a pre nás musí byť prioritou snažiť sa pomôcť týmto ľuďom, pomôcť mnohým ľuďom, ktorí majú v rodine úmrtia a nemôžu sa dostať domov. Letecké spoločnosti by týmto ľuďom mali dať prioritu a nemali by ich ignorovať a zaobchádzať s nimi rovnako ako s ostatnými cestujúcimi.
<P>
Hospodársky dosah je obrovský a som rád, že pán komisár bude viesť skupinu, ktorá má určiť hospodárske dôsledky tejto udalosti. Samozrejme, je nevyhnutné - a myslím si, že to je ten pravý bod -, aby sa úloha organizácie Eurocontrol v dôsledku krízy posilnila, keďže sopky nerešpektujú hospodárske, geografické, ani politické hranice. Musíme k tomu pristupovať z centra. Súhlasím s tým, že zaoberať sa tým z 27 perspektív či krajín, neprináša úspech. Jedným z najväčších problémov, ktorým cestujúci teraz čelia, je zmätok...
<P>
(Predsedajúci prerušil rečníka.)
<SPEAKER ID="038" NAME="Vicky Ford" AFFILIATION="ECR">
Vážený pán predsedajúci, oblak popola spôsobil stres a traumu mnohým tisícom cestujúcich a mnohým podnikom priniesol finančnú stratu. Tento týždeň skutočne uviazlo na letiskách veľa našich kolegov zo vzdialených kútov Európy. Je potrebné poďakovať predsedníctvu za to, že súhlasilo, že by bolo nedemokratické hlasovať bez nich - tí, ktorí sme zo vzdialenejších oblastí, máme až príliš často pocit, že sme v záujme stredoeurópskych aliancií odsúvaní bokom.
<P>
Sopka nám tiež pripomenula, že nie sme pánmi tejto planéty a nemáme odpovede na všetky otázky. Je zrejmé, že musíme mať omnoho lepšie poznatky o sopečnom popole a sopečných plynoch a mal by sa podporiť výskum v tejto oblasti.
<P>
Pripomenula nám aj našu závislosť od leteckej dopravy. Vieme, že v nadchádzajúcich rokoch musíme túto závislosť znížiť. Mali by sme uvítať investície do vyspelých komunikačných systémov pre virtuálne schôdze, ako aj investície do vysokorýchlostných železníc.
<P>
A napokon, treba uvítať plány na zníženie zbytočného cestovania. To je očividne jedna z oblastí, v ktorej by Parlament mohol ísť príkladom.
<SPEAKER ID="039" NAME="Marian-Jean Marinescu" AFFILIATION="PPE">
(RO) Mimoriadne prírodné javy, ako napríklad výbuch sopky na Islande, sa zatiaľ, bohužiaľ, nedajú predpovedať. V takýchto prípadoch je možné ospravedlniť neprimeranú reakciu, ale iba raz. To, čo sa stalo, musíme podrobne analyzovať a pripraviť účinnú reakciu pre prípad opätovného výskytu takéhoto javu. Informácie o následkoch výbuchu boli nedostatočné. Dnes, takmer týždeň po vypuknutí chaosu, stále nevieme, ako dlho bude trvať a aké sú skutočné riziká.
<P>
Bez ohľadu na náklady je potrebné vytvoriť stredisko, ktoré bude vykonávať vhodné monitorovanie, aby sa zúčastneným stranám, spoločnostiam a cestujúcim poskytla možnosť prijať nevyhnutné opatrenia. Cestujúcim spôsobilo hlavné problémy to, že spoločnosti reagovali oneskorene a nejednotne. Nepokúsili sa o spoluprácu pri koordinácii riadenia prúdu cestujúcich a maximálne možného využitia trás, ktoré ešte boli k dispozícii. Jedinou logickou odpoveďou na tento nedostatok je vytvorenie jednotného európskeho vzdušného priestoru a vybudovanie centralizovaného systému riadenia letovej prevádzky, za ktorý bude zodpovedný jediný orgán.
<P>
Vážený pán úradujúci predseda Rady, minulý rok som bol spravodajcom pre iniciatívu jednotného európskeho vzdušného priestoru, absolvoval som mimoriadne náročné rokovania s Radou a dosiahnutie súčasnej formy iniciatívy bolo mimoriadne zložité. Presne to isté sa deje v tomto roku s európskymi koridormi nákladnej dopravy.
<P>
Myslím si, že členské štáty by mali z toho, čo sa teraz stalo, niečo pochopiť. Reakcia členských štátov bola neprimeraná a neumožnila zabezpečiť dopravu prostredníctvom iných prostriedkov. V súčasnosti nie je možné v Európe civilizovaným spôsobom kúpiť lístok na vlak. Je absolútne nevyhnutné vytvoriť európske stredisko, ktoré by v prípade mimoriadnych prírodných katastrof bolo zodpovedné za zásah a koordináciu. Prioritou, o ktorej sa veľmi veľa hovorí, ale veľmi málo sa v súvislosti s ňou robí, je aj modernizácia železničnej dopravy.
<P>
Dúfam, že členské štáty pochopili jedno mimoriadne dôležité posolstvo, že nestačí, aby boli pripravené na svojom dvorčeku, rovnaké podmienky musia platiť v celej Európskej únii. Potrebná je koordinácia, zodpovednosť a rozhodovací nástroj, všetko na úrovni Európskej únie!
<SPEAKER ID="040" NAME="Stavros Lambrinidis" AFFILIATION="S&amp;D">
(EL) Vážený pán predsedajúci, schopnosť kapitána sa ukazuje v búrke. V sopečnej búrke, ktorá postihla Európu, bola Únia pomalá v predvídaní, pomalá v reagovaní a pomalá v zabránení rozširovaniu problémov európskych občanov. Presne tak, ako sme boli pomalí v reagovaní na hospodársku búrku, to je však iný príbeh.
<P>
Dnešná rozprava má dva aspekty.
<P>
Prvý sa týka zákazu letov a koordinácie. Spoločnosti, samozrejme, nemôžu zvažovať ohrozenie života voči svojim nákladom a rozhodovať o tom, kedy a kam budú letieť. To je záležitosť príslušných vnútroštátnych orgánov. Jediným absolútne pozitívnym výsledkom za posledných pár dní je to, že sme nemuseli oplakávať žiadne obete. To sme neriskovali. V situácii, ktorá presiahla hranice Európy, mali však už od prvého okamihu vnútroštátne orgány v koordinácii s organizáciou Eurocontrol a meteorológmi zistiť, či môžu otvoriť koridory, o ktorých práve dnes hovoríme, že ich otvárame - podľa mňa, bohužiaľ - po finančnom tlaku spoločností. To ma desí.
<P>
Po druhé, v takej chaotickej situácii je neprijateľné, že bolo napadnuté uplatňovanie európskeho nariadenia o odškodnení cestujúcich, ktoré by sa malo - za takýchto okolností - aktivovať automaticky. Viete, že pár uviaznutých cestujúcich spoločnosti ubezpečili, že im zaplatia prenocovanie a že väčšina z nich dostala peniaze, pretože pri rokovaniach so spoločnosťami tvrdo presadzovali svoje záujmy, zatiaľ čo väčšina nedostala nič? Myslím si, že Európsky parlament by mal vyšetriť, ako spoločnosti reagovali v porovnaní s nariadením a či boli rešpektované práva cestujúcich.
<SPEAKER ID="041" NAME="Ivo Belet" AFFILIATION="PPE">
(NL) Dobré ráno vážený pán predsedajúci, pán komisár, dámy a páni. Zaoberáme sa tu, samozrejme, mimoriadnymi okolnosťami. Súčasné narušenie leteckej dopravy je vážnejšie ako v čase 11. septembra, je však jasné, že sme na takúto núdzovú situáciu neboli pripravení tak, ako sme mohli byť. Napriek všetkému úsiliu organizátorov zájazdov a pracovníkov leteckých spoločností boli mnohí cestujúci jednoducho ponechaní svojmu osudu a museli improvizovať vlastné riešenie. Z tejto situácie sa musíme, samozrejme, poučiť a prijať príslušné opatrenia.
<P>
Vážený pán predsedajúci, pán komisár, predovšetkým nemáme inú možnosť než prijať núdzový plán, koordinovaný európsky plán. Rozhodujúce je, že tento plán musí, samozrejme, poskytnúť uviaznutým cestujúcim nielen bezpečnosť, ale aj informácie a pomoc, aby postihnutí cestujúci mali prinajmenšom niekoho, na koho sa môžu obrátiť, a zaručené prístrešie. Musíme využiť tieto udalosti s cieľom podstatne zlepšiť osud všetkých cestujúcich, ktorí budú postihnutí v budúcnosti. Ďalšia vec, ktorá sa jasne ukázala za posledných niekoľko dní, je to, že v Európe budeme musieť oveľa viac investovať do vytvorenia cezhraničnej vysokorýchlostnej železničnej siete, ktorá by zabezpečila ekologickú alternatívu voči jasne zraniteľnej leteckej dopravnej sieti. Vynaložme v rámci stratégie EÚ 2020 skutočné úsilie, aby sme pripravili presvedčivý investičný železničný projekt, ktorý bude dobrý pre jednotlivých občanov, dobrý pre životné prostredie a dobrý pre zamestnanosť.
<SPEAKER ID="042" NAME="Jo Leinen" AFFILIATION="S&amp;D">
(DE) Vážený pán predsedajúci, akoby sme boli tušili, čo sa stane, Výbor pre životné prostredie, verejné zdravie a bezpečnosť potravín, ktorý je zodpovedný aj za civilnú ochranu, pripravuje správu z vlastnej iniciatívy o prístupe Spoločenstva k prevencii prírodných katastrof. Spravodajca je pán Ferreira. O tejto správe budeme hlasovať počas ďalšieho zasadnutia a vtedy budeme diskutovať aj o našich skúsenostiach s oblakom sopečného popola. Plénum bude čoskoro schopné formulovať pozíciu Parlamentu k týmto témam.
<P>
Súhlasím s poslancami, ktorí povedali, že sme nedostatočne pripravení na prírodné katastrofy. Európu postihuje, našťastie, málo prírodných katastrof. V tejto oblasti však máme aj málo skúseností a je jasné, že náš krízový manažment je slabý. Podľa mňa to všetko trvalo príliš dlho. Päť dní, než sa uskutočnil testovací let a zozbierali sa reálne údaje, je jednoducho príliš dlho. Musíme sa z toho poučiť. Nechcem nikoho obviňovať, skúsenosť však ukazuje, že nabudúce musíme veci robiť lepšie.
<P>
Ak tento sopečný popol vyjasnil jednu vec, je to potreba väčšej účasti Európy. Pán Kallas, povedali ste, že vnútroštátne orgány majú zodpovednosti. To však nepomôže ľuďom, ktorí v dôsledku toho utrpeli škody. Potrebujeme väčšiu účasť Európy na civilnej ochrane a spoločnej dopravnej politike. Lisabonská zmluva nám poskytuje viac možností. Rovnako ako pani Hübnerová sa vás chcem opýtať, ako využijete možnosti, ktoré ponúka Lisabonská zmluva, v krízovom manažmente a civilnej ochrane. Táto situácia sa musí zlepšiť.
<SPEAKER ID="043" NAME="Anne Delvaux" AFFILIATION="PPE">
(FR) Vážený pán predsedajúci, neporiadok, zmätok, ochromenie, kakofónia, pohroma, katastrofa: tlači nechýbajú slová, ktorými opisuje uzatvorenie európskeho vzdušného priestoru a jeho dôsledky.
<P>
Nebudem sa venovať tomu, čo už bolo povedané, predovšetkým pokiaľ ide o rozsah obrovského - dalo by sa povedať priepastného - priameho alebo nepriameho finančného dosahu tejto krízy. Zatiaľ čo vítam možnosť poskytnutia mimoriadnej verejnej pomoci odvetviu leteckej dopravy, ktoré už veľmi utrpelo od 11. septembra 2001, stále som v rozpakoch, pokiaľ ide o európske riadenie týchto udalostí.
<P>
Po prvé, keďže vieme, že postihnutých bolo 750 000 európskych cestujúcich, z ktorých veľká časť je stále uviaznutá vo všetkých kútoch sveta, keďže vieme, že hospodárske straty rastú exponenciálne s časom, ako môžeme vysvetliť, že európskym ministrom dopravy trvalo nie jeden, nie dva, tri alebo štyri, ale päť dní, kým sa stretli prostredníctvom telekonferencie, aby koordinovali svoje činnosti a aby rozhodli o vytvorení diferencovaných dopravných zón?
<P>
Po druhé, nikto nespochybňuje, že absolútnu prioritu má - a zdôrazňujem slovo "priorita" - uplatňovanie zásady predbežnej opatrnosti. Dnes, keď sa doprava v bezpečných zónach postupne znovu povoľuje, za nezmenených poveternostných podmienok a keď je sopka stále aktívna, však máme právo sa čudovať, ktoré ďalšie bezpečnostné záruky pre cestujúcich sme nemohli poskytnúť predtým, skôr.
<P>
Po tretie, bol vypracovaný model postupných opatrení - podľa predpovede počasia; vývoj a aktivita sopky sa môže zmeniť z hodiny na hodinu. Kto však bude pokračovať vo vykonávaní aktuálneho hodnotenia bezpečnosti letových koridorov? Musí tieto testovacie lety vykonávať civilné letectvo a letecké spoločnosti? Napokon, ak táto situácia bude trvať, zhorší sa alebo sa zopakuje - čo je pravdepodobné -, metóda riadenia uplatňovaná za mimoriadnych okolností musí zabezpečiť väčšiu koordináciu medzi členskými štátmi a osobitné prevádzkové postupy založené na skutočných údajoch a lepšej koordinácii ďalších dopravných prostriedkov. Zároveň musí brať do úvahy, že je potrebné koordinovať pomoc, aby sme mohli dostať domov tisíce uviaznutých cestujúcich, títo cestujúci majú tiež nárok na informácie a pomoc. Zatiaľ však boli prijaté iba ojedinelé a národné iniciatívy.
<SPEAKER ID="044" NAME="Inés Ayala Sender" AFFILIATION="S&amp;D">
(ES) Vážený pán predsedajúci, vítam príležitosť, ktorú nám poskytuje táto rozprava, aby sme sa vyrovnali so svojou zodpovednosťou.
<P>
Ako odpoveď na dnešné krízy nestačí vnútroštátny rozmer a medzivládne rozhodnutia ani jednoduché riešenia, aj keď sa budú zakladať na štatistických modeloch.
<P>
Je namieste uznať úsilie španielskeho predsedníctva Rady, ktoré na druhý deň po uzatvorení vzdušného priestoru pri hľadaní riešenia chaosu, ktorý sa už šíril mimo vlády jednotlivých členských štátov a, čo je ešte dôležitejšie, dostával do zúfalej situácie tisíce cestujúcich v rámci našich hraníc aj mimo nich, postrehlo príležitosť pre európsky prístup. Našou prioritou musí byť ich návrat do vlasti.
<P>
Zatiaľ čo prvé opatrenia boli primerané, podľa zásady predbežnej opatrnosti a zaručenia bezpečnosti všetkých občanov - tých, ktorí sú na palubách lietadiel a tých, ktorí sú pod letovou trasou -, nejasná budúcnosť a rastúci pocit znepokojenia v dôsledku komplikovanosti medzivládnych rozhodnutí nastolili veľkú otázku, ktorá sa objavuje vždy: Čo robí Európa? Musíme uznať, že spoločná práca pána komisára Kallasa a španielskeho predsedníctva bola úspešná v rekordnom čase -, ktorý nie je nikdy dostatočne krátky, ale aby sme boli úprimní, vzhľadom na problémy to urobili v rekordnom čase - pri zmene prístupu. Hoci tento prístup je preventívny, lebo musí byť, vyvoláva dôležité otázky.
<P>
Závery tejto voľby sú: uplatňovanie práv cestujúcich neobstojí v mimoriadnej situácii. Práca vykonaná na európskej a vnútroštátnej úrovni nebola dostatočná. V krátkodobom horizonte musíme vrátiť cestujúcich do vlasti a zabezpečiť naliehavé riešenia, v strednodobom horizonte sa však musíme zlepšiť.
<P>
Služba pre vonkajšiu činnosť musí byť v niektorých prípadoch schopná reagovať aj na tieto núdzové situácie, nemôže mať cez víkend zatvorené.
<P>
Odvetvie leteckej dopravy, cestovné kancelárie, odvetvie cestovného ruchu, logistika a tak ďalej, ktoré až teraz letmo zazreli ukončenie krízy, skutočne veľmi utrpeli a vítam prítomnosť pána komisára Almuniu, ktorý bude zodpovedný za nájdenie riešenia, ktoré je potrebné pre tento sektor.
<P>
Dostať sa z krízy nám tiež pomôže čo najrýchlejšie ukončiť neistotu. A nakoniec, aj keď budeme mať jednotný európsky vzdušný priestor, jednoznačne potrebujeme náhradný systém pre leteckú dopravu. Železnice, cesty a odvetvie námornej dopravy ju spolu nedokázali nahradiť.
<SPEAKER ID="045" NAME="Artur Zasada" AFFILIATION="PPE">
(PL) Vážený pán predsedajúci, pán Kallas, určite máme do činenia s krízovou situáciou. Letecká doprava v Európe sa znížila o 70 % a 80 % letísk je zatvorených. Dúfam však, že dokážeme vyvodiť niekoľko konštruktívnych záverov. Po prvé, Komisia by mala urobiť všetko pre to, aby výbuch sopky neviedol ku konkurzu európskych leteckých dopravcov, ktorí sú už aj tak v katastrofálnej finančnej situácii. Hovorím to v kontexte včerajšej rozpravy o financovaní bezpečnosti leteckej dopravy a neochoty Rady financovať prísnejšie opatrenia súvisiace s bezpečnosťou.
<P>
Po druhé, experimenty s novými, neoverenými technológiami, ako sú telesné skenery a skenery na tekutiny, určite nezlepšia bezpečnosť, nepochybne však budú mať vplyv na finančný stav európskych leteckých dopravcov.
<P>
Po tretie, otázka cestujúcich. Myslím si, že rozhodnutie zastaviť lety z obavy o bezpečnosť cestujúcich bolo rozumné. Tieto obavy však nemali zostať iba pri tom, ale mali zahŕňať aj pomoc tým, ktorí nie vlastnou vinou uviazli na letiskách. O týchto záležitostiach sa už viackrát diskutovalo na rokovaniach Európskeho parlamentu a najmä vo Výbore pre dopravu a cestovný ruch. Ale paradoxne až výbuch sopky na Islande nás všetkých upozornil, aký dôležitý je letecký priemysel pre správne fungovanie hospodárstva EÚ, a platí to najmä pre tých zástupcov inštitúcií EÚ, ktorí sa z tohto dôvodu nemohli v nedeľu zúčastniť na pohrebe v Krakove.
<SPEAKER ID="046" NAME="Jörg Leichtfried" AFFILIATION="S&amp;D">
(DE) Vážený pán predsedajúci, pán Kallas, pán López Garrido, dámy a páni, som presvedčený, že reakcia Európskej únie a členských štátov na túto krízu bola úplne vyhovujúca a že sa urobilo všetko, čo bolo možné. EÚ aj členské štáty konali podľa zásady, že prvoradá je bezpečnosť. Môžeme diskutovať o tom, či sa mal rýchlejšie preskúmať oblak popola. Myslím si, že to bolo možné, ale v podstate to, čo sa urobilo, je prijateľné.
<P>
Teraz musíme diskutovať a dôkladne porozmýšľať o tom, čo by sa malo urobiť pre ľudí, európskych občanov, ktorí sú uviaznutí. Včera mi volali traja ľudia, ktorí sú v tejto situácii. Jeden prípad sa týka členov rodiny, ktorí čakajú na letisku v Thajsku a bolo im povedané, že pravdepodobne budú môcť odletieť 29. apríla. Na letisku strávili už celý týždeň. Druhý prípad sa týka mladých ľudí v New Yorku, ktorým už prinajmenšom jeden týždeň hovoria, aby neopúšťali hotel, pretože môžu byť vyzdvihnutí každú chvíľu. Tretí prípad je rodina dôchodcov na ostrove v Nórskom mori, ktorí si už nemôžu dovoliť platiť za ubytovanie, nemôžu však odísť.
<P>
O týchto problémoch musíme v Európskom parlamente premýšľať a diskutovať. Týmto ľuďom musíme ponúknuť riešenia, poskytnúť im podporu a predložiť užitočné návrhy. Európskych občanov, ktorí sú v tejto situácii, nemôžeme ponechať napospas svojmu osudu, musíme im pomôcť.
<SPEAKER ID="047" NAME="Predsedajúci">
Veľmi pekne vám ďakujem, dámy a páni. Teraz sme v extrémnej situácii, pretože téma, o ktorej diskutujeme, je pre mnohých ľudí a osobitne pre verejnosť taká naliehavá a znepokojujúca, že máme viac žiadostí o postup "catch the eye" ako kedykoľvek predtým.
<P>
Je to rekord, myslím, že máme 13 alebo 15 žiadostí, a hoci poslanci stále žiadajú o zaradenie, nemôže vystúpiť 20 ľudí.
<P>
Napriek tomu sa pokúsime umožniť hovoriť každému, okrem iného, kým nepríde pán predseda, pretože si na chvíľu odskočil a ja ho improvizovane zastupujem. Pretože nechcem otvárať ďalšiu rozpravu, budeme v postupe "catch the eye" pokračovať, kým ho neukončí pán predseda alebo kým nevystúpia všetci, ktorí sú na zozname.
<SPEAKER ID="048" NAME="Sergio Paolo Francesco Silvestris" AFFILIATION="PPE">
(IT) Vážený pán predsedajúci, dámy a páni, som vďačný pánovi komisárovi a pánovi ministrovi španielskeho predsedníctva za ich vystúpenia a za prácu, ktorú vykonali.
<P>
Myslím si, že nikto nepochybuje o tom, že v tejto mimoriadnej situácii je prioritou zaručenie bezpečnosti, a bezpečnosť zaručená bola, pretože výsledkom tejto katastrofy, tohto nečakaného prírodného javu je, že tento oblak nespôsobil žiadnu leteckú nehodu.
<P>
Cieľ v oblasti bezpečnosti sa preto dosiahol, a to nás môže iba tešiť. V súčasnosti máme ešte dva problémy: prvý problém je časový rámec. Mohli sa opatrenia prijať skôr? Mohli sa prijať predtým? Vzhľadom na obrovský hospodársky účinok, ekonomický vplyv, ktorý má táto katastrofa na leteckú dopravu a na letecké spoločnosti, mohli sa prijať kroky, aby sa zasiahlo skôr a aby sa znovu otvorila oblasť, ktorá bola pre leteckú dopravu najbezpečnejšia? Nemohli sa opatrenia prijať predtým? To si vyžaduje odpovede.
<P>
Druhá otázka: tisíce cestujúcich stále nemôžu odletieť a musia zostať v hoteloch, zmeniť...
<P>
(Predsedajúci prerušil rečníka.)
<SPEAKER ID="049" NAME="Marc Tarabella" AFFILIATION="S&amp;D">
(FR) Vážený pán predsedajúci, v tejto rozprave vystúpilo veľa odborníkov v oblasti dopravy. Je pravda, že sme sa veľmi zamerali na hospodárske problémy, ktoré táto výnimočná a nepredvídateľná situácia spôsobila.
<P>
Ako už bolo spomínané, sú tu tiež ľudské aspekty, a ja sa na túto situáciu pozerám z hľadiska ochrancu občanov ako spotrebiteľov, ktorí sú v súčasnosti uviaznutí niekde vo svete a nemôžu sa vrátiť domov a ktorých počet sa ráta na státisíce. Myslím na viacerých z nich a najmä na tých, ktorí si už nemôžu dovoliť zostať tam, kde sú, ktorí sú uviaznutí a nemajú žiadne iné riešenie.
<P>
Čo sa týka prázdnej oblohy a letísk plných znepokojených ľudí, možno by sa malo uvažovať o prepracovaní smerníc v oblasti dopravy, najmä leteckej dopravy. Pravdepodobne bude preskúmaná smernica o balíku cestovných služieb. Nemohli by sme - a o tom sa zatiaľ nehovorilo - premýšľať o povinnom poistení, ktoré by týmto ľuďom poskytovalo finančné krytie v prípade vyššej moci, hlavne aby nezostali v núdzi?
<SPEAKER ID="050" NAME="Jarosław Leszek Wałęsa" AFFILIATION="PPE">
(PL) Vážený pán predsedajúci, vďaka súčasnej situácii si môžeme uvedomiť a potvrdiť svoju bezmocnosť voči prírodným silám. Európska únia ako seriózna organizácia, by však mala byť na takéto situácie pripravená lepšie a predovšetkým by mala byť pripravená účinne reagovať v naliehavých prípadoch. Pripraviť sa na niečo, čo sa môže, ale nemusí stať raz za 150 rokov, je, samozrejme, ťažké, teraz však môžeme vidieť, že európska železničná infraštruktúra a sieť spojení sú úplne nedostatočné. Teraz si musíme odpovedať na otázku, ako by sa to malo zlepšiť.
<P>
Ďalšie otázky, o ktorých musíme diskutovať, sú tieto: po prvé, aký druh verejnej pomoci budú mať k dispozícii ohrozené podniky? Vieme, že na nápravu finančnej situácie týchto podnikov bude potrebné obrovské množstvo peňazí. Ďalšia otázka znie, ako by sme mali vypracovať stratégiu, ktorá nás v dlhodobom horizonte pripraví na to, aby sme vedeli reagovať a dosiahnuť ďalšie zlepšenia...
<P>
(Predsedajúci prerušil rečníka.)
<SPEAKER ID="051" NAME="Antonio Masip Hidalgo" AFFILIATION="S&amp;D">
(ES) Vážený pán predsedajúci, pán komisár hovoril o tom, že postupy sú nezmyselné a zastarané. Preto buďme dôslední.
<P>
Premárnili sme príliš veľa príležitostí, príliš veľa zmlúv, keď sme mohli zaviesť právomoci Spoločenstva týkajúce sa európskeho vzdušného priestoru. Napriek tomu, hoci sme nedokázali konať tak, ako by sme mali, vo vzduchu, môžeme tak urobiť na zemi. Môžeme napríklad monitorovať práva cestujúcich a tiež sprostredkovať alebo požiadať o prímerie v rôznych pracovnoprávnych sporoch v oblasti pozemnej dopravy. Nemali by existovať minimálne služby, mali by existovať maximálne služby pre všetkých.
<SPEAKER ID="052" NAME="Czesław Adam Siekierski" AFFILIATION="PPE">
(PL) Vážený pán predsedajúci, dúfam, že súčasná zložitá situácia v európskej doprave nebude trvať príliš dlho a že sa nezmení na skutočnú dopravnú krízu. Skúsenosti, ktoré získavame, sú príliš drahé, ale sú veľmi poučné. Musíme vyvodiť správne závery, a tu sú niektoré, ktoré sa hneď samy ponúkajú. Po prvé, bezpečnosť dopravy, v oblasti kvality aj v možnosti občanov cestovať, je našou spoločnou prvoradou zodpovednosťou. Po druhé, je potrebný vyvážený rozvoj všetkých druhov dopravy, predovšetkým však nesmieme zanedbávať železničnú dopravu. Po tretie, efektívna doprava je životnou miazgou hospodárstva. Preprava tovaru a mobilita pracovníkov sú rozhodujúce pre rozvoj a mali by sme na to pamätať najmä počas hospodárskej krízy. Napokon, sú potrebné vhodné postupy, koordinácia, osobitná pomoc leteckým spoločnostiam, vzájomná pomoc a európska solidarita pre dobro našich občanov.
<SPEAKER ID="053" NAME="Piotr Borys" AFFILIATION="PPE">
(PL) Vážený pán predsedajúci, pán Kallas, katastrofa nám ukázala, že v Európskej únii nemáme postupy na riešenie takých katastrof, aká vznikla v dôsledku sopečného výbuchu.
<P>
Po prvé, Európska únia by mala koordinovať záležitosti týkajúce sa bezpečnosti a rozhodovať o tom, či môžu lietadlá lietať. Nesmú o tom rozhodovať výlučne členské štáty. Po druhé, musíme sa zamyslieť nad otázkou hospodárskej zodpovednosti. Myslím si, že riešením by mohol byť európsky systém poistenia proti tomuto typu situácie alebo možno vnútroštátne systémy poistenia. Po tretie, pokiaľ ide o záležitosť logistiky cestujúcich, ktorí uviazli medzi jednotlivými krajinami, dopravným sieťam a transeurópskym dopravným sieťam a rýchlovlakom chýbala skutočná mobilita. Napokon, myslím si, že v prípade cestujúcich, ktorí uviazli mimo Európskej únie, Európska služba pre vonkajšiu činnosť musí mať pripravené konkrétne postupy, aby im pomohla. Dúfam, že sa tieto rýchle postupy zavedú.
<SPEAKER ID="054" NAME="Kriton Arsenis" AFFILIATION="S&amp;D">
(EL) Vážený pán predsedajúci, dámy a páni, za posledných pár dní sme zažili neslýchaný otras. Lietadlá, od ktorých závisíme pri cestovaní medzi našimi regiónmi a Bruselom a Štrasburgom, už nie sú k dispozícii. Rozruch bol obrovský, museli sme cestovať vlakmi, loďami a autobusmi, všetko to trvalo omnoho dlhšie a mnohí poslanci sa sem ledva dokázali dostať.
<P>
Za posledných pár dní sme však videli, že sme úplne závislí od lietadiel, videli sme, že existujú alternatívne prostriedky, ale že súčasná železničná infraštruktúra v Európe je nedostatočná a nezodpovedá súčasnému stavu vedy a techniky. Môžeme si azda predstaviť Európsku úniu s kompletnou sieťou vysokorýchlostných vlakov, Európu, v ktorej sa všetky cesty kratšie ako 1 000 kilometrov podnikajú vlakom a v ktorej sa lietadlá používajú iba na dlhšie cesty?
<P>
Letecká doprava ma obrovský vplyv na klímu v Európskej únii. Tento vplyv je väčší ako vplyv rafinérií a oceliarní...
<P>
(Predsedajúci prerušil rečníka.)
<SPEAKER ID="055" NAME="Magdalena Alvarez" AFFILIATION="S&amp;D">
(ES) Vážený pán predsedajúci, som presvedčená, že reakcie, ktoré môžeme poskytnúť teraz, môžu iba zmierniť súčasnú situáciu, nemôžu však zabrániť jej zopakovaniu.
<P>
V doprave neexistujú žiadne skratky, žiadne krátkodobé riešenia a toto by mala byť príležitosť - a teraz ešte o to viac, že sa vypracúva biela kniha - zahrnúť, zaviesť a ustanoviť nevyhnutné opatrenia na zníženie našej nadmernej závislosti od našich leteckých spojov. Musíme dosiahnuť vyváženosť týchto spojov podporovaním a posilňovaním alternatívnych riešení, ktoré v súčasnosti v porovnaní s leteckou dopravou vážne zaostávajú, ako napríklad železničná a námorná doprava.
<P>
Preto si myslím, že pán Kallas aj pán Grosch, ktorý je spravodajca správy, si poznamenajú požiadavky vznesené všetkými poslancami týkajúce sa potreby posilniť železnice a transeurópske siete pre tento druh dopravy.
<SPEAKER ID="056" NAME="Bendt Bendtsen" AFFILIATION="PPE">
(DA) Vážený pán predsedajúci, počas dnešnej dopoludňajšej rozpravy sa povedalo mnoho rozumných vecí, myslím si však, že sa musíme pozerať trochu viac do budúcnosti. To, čo sme zažili, zažijeme znovu. Odborníci na Islande hovoria, že otázka neznie tak, či budú ďalšie erupcie - ale kedy k nim dôjde. Preto sa musíme pozerať trochu ďalej dopredu a vyriešiť, ako zvládnuť takúto situáciu, keď sa v budúcnosti vyskytne znova. Myslím si, že v rámci toho sa musíme začať zameriavať na zabezpečenie vysokorýchlostných železničných spojov medzi európskymi hlavnými mestami a na to, ako dosiahneme potrebnú interoperabilitu.
<SPEAKER ID="057" NAME="Tanja Fajon" AFFILIATION="S&amp;D">
(SL) Dámy a páni, všetkým nám je, samozrejme, jasné, že bezpečnosť cestujúcich musí byť našou hlavnou prioritou a že dnešnú diskusiu máme hlavne preto, lebo príroda nám to pripomenula. Lety boli zrušené takmer v celej Európe, cestujúci donekonečna čakajú, letecké spoločnosti sa prepadajú do straty, pracovníci v priemysle sa obávajú o svoje pracovné miesta, hospodárske škody sú obrovské. Letecké spoločnosti majú, samozrejme, právo myslieť si, že keď si môžu poľnohospodári uplatňovať nároky na náhradu škody spôsobenej prírodnými katastrofami, aj ony majú právo na náhradu škody. Čo sa týka životného prostredia, za posledných pár dní sme mu určite urobili obrovskú službu.
<P>
Prepojenie - nech je to poučením, že Európa potrebuje lepšiu integráciu leteckej, železničnej a cestnej dopravy, že musíme poskytnúť financovanie pre vysokorýchlostné vlaky a že potrebujeme menej znečisťovania. Musíme reagovať okamžite a zodpovedne a predovšetkým musíme pamätať na bezpečnosť cestujúcich.
<SPEAKER ID="058" NAME="Judith A. Merkies" AFFILIATION="S&amp;D">
(NL) Vážený pán predsedajúci, v prvom rade by som chcela vyjadriť podporu všetkým, ktorých postihla táto kríza. Teraz, v týchto dňoch, počúvame slovo kríza až príliš často: hospodárska kríza, finančná kríza, dopravná kríza, všetky ďalšie druhy krízy pod slnkom. Isté je, že naša spoločnosť je v súvislosti s krízami tohto druhu mimoriadne zraniteľná. Potrebujeme záchrannú sieť. Máme sklon hovoriť o ekologickej spoločnosti, ekologická spoločnosť však musí zahŕňať aj ekologickú dopravu a je jasné, že v tejto súvislosti sme svoju prácu ešte neukončili.
<P>
Mnohí členovia našej skupiny a aj iných skupín už povedali, že je veľmi naliehavé, aby sme investovali do ekologickej dopravy a lepších a rýchlejších spojov v rámci EÚ - a, samozrejme, ak budeme mať možnosť do toho hovoriť, do lepších a rýchlejších spojov aj mimo EÚ - vlakom a vlastne prečo nie aj loďou? Bolo by to dobré pre hospodárstvo, dobré pre klímu a dobré aj pre stabilitu tejto spoločnosti, pretože to zúfalo potrebuje.
<SPEAKER ID="059" NAME="Gesine Meissner" AFFILIATION="ALDE">
(DE) Vážený pán predsedajúci, jasne sa ukázalo, že celá táto otázka sa zameriava na cestujúcich. Chceme, aby sa európski cestujúci prepravovali bezpečne. Chceme bezpečnosť, ale chceme tiež rôzne možnosti dopravy. Myslím si, že potrebujeme všetky dopravné prostriedky, ktoré sú v súčasnosti k dispozícii. Potrebujeme lietadlo, pretože lietanie nemôžeme nahradiť iným riešením. Veľa sa povedalo o vysokorýchlostných vlakoch. Bolo by, samozrejme, dobré, keby sme ich mali viac, ale načo nám bude najlepší vysokorýchlostný vlak, keď sa bude musieť zastaviť na hraniciach?
<P>
Z tohto dôvodu si myslím, že musíme postupovať po jednotlivých krokoch. Po prvé, potrebujeme priechodnosť celého európskeho železničného systému, rovnako ako potrebujeme jednotný európsky vzdušný priestor. Pretože všetky strany vyslovili podporu väčšej koordinácii medzi členskými štátmi, chcela by som opäť všetkých vyzvať, aby konali, pretože za blokovanie pokroku v tejto oblasti sú zodpovedné strany v členských štátoch. Zabezpečte, prosím, aby strany doma v členských štátoch skutočne podporovali otvorenie dopravy v Európe. Ak všetci dokážeme presvedčiť naše strany, situácia sa v budúcnosti zlepší.
<SPEAKER ID="060" NAME="Corina Creţu" AFFILIATION="S&amp;D">
(RO) V uplynulých dňoch sa veľmi veľa hovorilo o finančných stratách, ktoré utrpeli letecké spoločnosti a ktoré sú skutočnosťou. Je čoraz jasnejšie, že sa musí prijať mechanizmus poskytovania pomoci týmto spoločnostiam, tým viac, že kríza vyvolaná výbuchom sopky na Islande môže byť zdĺhavá.
<P>
Som však presvedčená, že bezpečnosť cestujúcich a ochrana spotrebiteľa musí mať prednosť pred všetkým ostatným. Medzi cestujúcimi, ktorým poskytujú jednotlivé krajiny alebo spoločnosti rozdielnu starostlivosť, panovala obrovská nespokojnosť. Je jasné, že postupy v tejto oblasti je potrebné štandardizovať, čo by znamenalo veľký krok vpred pre cestujúcich, ktorí sa v súčasnosti presúvajú z miesta na miesto, na pozadí neistoty sprevádzajúcej opätovné otvorenie vzdušného priestoru.
<SPEAKER ID="061" NAME="Gilles Pargneaux" AFFILIATION="S&amp;D">
(FR) Vážený pán predsedajúci, pán komisár, táto kríza, ktorú sme prežívali počas niekoľkých dní, nám tiež ukázala - a to nebolo dostatočne povedané - zlyhanie lisabonskej stratégie, ktorú bola Európska únia schopná zaviesť do praxe v poslednom desaťročí.
<P>
Toto zlyhanie, ktoré pramení z deregulácie a neľútostnej hospodárskej súťaže, dnes touto krízou ukazuje, že Európska únia nebola schopná koordinovať potrebný postup, ktorý by umožnil chrániť tých, ktorí uviazli na letiskách, ale aj vyznačiť cestu vpred, napríklad umožnením leteckým spoločnostiam, aby uskutočnili testovacie lety. Preto vyzývam Európsku úniu, aby sa spamätala.
<P>
Hovorí sa, že potrebujeme viac Európy. V takom dôležitom odvetví, akým je letecká doprava, je skutočne potrebná verejná služba podporovaná Európskou úniou.
<SPEAKER ID="062" NAME="Elisa Ferreira" AFFILIATION="S&amp;D">
(PT) Vážený pán predsedajúci, bola to, samozrejme, nepredvídaná kríza a zásada predbežnej opatrnosti musí, pochopiteľne, dostať prednosť. Môžeme si však zobrať niekoľko ponaučení, pričom prvé je, že počas piatich dní nebolo počuť dostatočne silné a politicky zodpovedné stanovisko EÚ. Takéto stanovisko chýbalo, pokiaľ ide o ochranu záujmov cestujúcich, objasnenie ich práv, hľadanie alternatívnej dopravy a koordináciu riešení.
<P>
Druhý záver je, že cesta z krízy sa nesmie obyčajným občanom javiť ako mocenský boj medzi tými, ktorí chcú zabrániť hospodárskym stratám, a tými, ktorí chcú dodržiavať zásadu predbežnej opatrnosti. Pokiaľ ide o podmienky, za akých sa dostávame z tejto situácie, v ktorej bol uzatvorený celý európsky vzdušný priestor, musí existovať jasná transparentnosť a jasná objektivita. Preto zlepšenie vedeckých testov a tiež koordinácia na úrovni...
<P>
(Predsedajúci prerušil rečníčku.)
<SPEAKER ID="063" NAME="Robert Goebbels" AFFILIATION="S&amp;D">
(FR) Vážený pán predsedajúci, zásada predbežnej opatrnosti sa stala zásadou nezodpovednosti. Pri najmenšom riziku sa zásada predbežnej opatrnosti stala výzvou na zbavenie sa všetkej zodpovednosti. Žiadna z takzvaných zodpovedných strán už nemá odvahu prevziať zodpovednosti.
<P>
Možnosť prepuknutia chrípkovej epidémie? Hej, rýchlo, tisíce ľudí sú vyzvaní na očkovanie. Výbuch sopky? Hej, rýchlo, uzatvorený je celý európsky vzdušný priestor, aj keď skúsenosť ukázala, že sopečný popol nie je v skutočnosti pre lietadlá nebezpečný, pokiaľ nemusia preletieť cez hustý oblak.
<P>
V dôsledku zásady predbežnej opatrnosti sú však naše spoločnosti vystavené neschopnosti zodpovedných strán prevziať zodpovednosť, slabosti odborníkov a neschopnosti politikov, ktorí začali tárať o potrebe znížiť našu nadmernú závislosť od leteckej dopravy a viac investovať do železničných sietí, pravdepodobne ich rozšírením až po Áziu, Ameriku, Afriku a Oceániu a všetky ostrovy, ktoré sú medzi nimi.
<SPEAKER ID="065" NAME="Diego López Garrido" LANGUAGE="ES">
Vážený pán predseda, myslím, že bola jasná dohoda, že najskôr sa musíme zamerať na prírodu. Pán Cramer to povedal celkom jasne a ja s ním súhlasím, pretože to je dôležitá správa pre nás všetkých. Musíme sa tiež, samozrejme, zamerať na Európsku úniu, na európske opatrenia, v reakcii na krízu, ktorá má európsky rozmer a ktorá mala mimoriadne vážny vplyv na milióny európskych občanov a občanov ďalších krajín mimo Európskej únie, ako aj na ekonomiky hlavných európskych odvetví.
<P>
Okamžite bolo jasné, že tieto udalosti presahujú pôsobnosť členských štátov, ktoré majú rozhodovacie právomoci na otvorenie letísk, a preto nasledovala bezprostredná intervencia Európskej únie. Pán Speroni, pani Ferreirová, opakujem, toto opatrenie bolo okamžité. V piatok bolo jasné, že vzniká vážna situácia. Hneď ako to bolo zrejmé, Európska komisia spolu so španielskym predsedníctvom Rady a organizáciou Eurocontrol sa okamžite pustili do práce a v nedeľu - ako už predtým povedal pán Kallas - Komisia a predsedníctvo - pán Kallas a ja - verejne vystúpili s objasnením situácie a vysvetlením, čo sa bude robiť. Medzi opatreniami, ktoré sa mali prijať, bolo včerajšie stretnutie organizácie Eurocontrol a rozhodnutie včerajšieho mimoriadneho zasadnutia Rady, ktoré zvolala španielska vláda a ktorému predsedal španielsky minister pre verejné práce.
<P>
Opatrenia boli teda prijaté. Opatrenia boli prijaté s cieľom, aby to viedlo k rozhodnutiu, činnosti, postupu, zameraniu, ktoré má európsky charakter. Dnes sa včerajšie rozhodnutie mimoriadnej Rady ministrov realizuje. Dnes ráno o 8.00 hod. organizácia Eurocontrol definovala štyri zóny s rozšíreným bezpečnostným perimetrom, v ktorom sa nemôžu uskutočňovať žiadne lety, a ďalšie oblasti, v ktorých sa môže lietať za predpokladu, že budú existovať dohody a koordinácia medzi členskými štátmi. Vzdušný priestor sa teda postupne otvára, otvorenie však závisí, samozrejme, od podmienok a od prírody. Bude, samozrejme, závisieť od týchto vecí, ale rozhodnutie, ktoré bolo prijaté včera, je dnes už zavedené do praxe a, samozrejme, vždy sa bude robiť na základe zásady predbežnej opatrnosti a potreby zaistiť bezpečnosť.
<P>
Som presvedčený, že ihneď bolo zrejmé, že v tomto prípade európsky prístup znamenal, že sa mohlo prijať omnoho vyváženejšie rozhodnutie. Európsky prístup znamenal, že sa mohli vziať do úvahy rôzne faktory, ktoré by sa mali zohľadniť vždy, keď sa stane niečo mimoriadne, ako napríklad to, cez čo teraz prechádzame. V prvom rade to znamená, že model hodnotenia rizík je omnoho presnejší, omnoho správnejší. Pán Sterckx, v reakcii na to, čo ste o tom povedali, vám chcem povedať, že organizácia Eurocontrol berie do úvahy rozhodnutia, ktoré prijalo Poradné stredisko o oblakoch sopečného popola v Londýne, ale bude brať do úvahy aj testovacie lety, informácie od vnútroštátnych orgánov, informácie od výrobcov lietadiel a informácie od Európskej agentúry pre bezpečnosť letectva v Kolíne. Súhlasím, že je potrebné ich posilniť. To všetko sa zohľadní s cieľom vypracovať omnoho presnejšiu mapu, ako sa v tejto chvíli vypracúva, prostredníctvom technického návrhu, ktorý vychádza z vedeckých údajov a na ktorom pracuje organizácia Eurocontrol.
<P>
Európsky prístup znamená, že súčasne je možné zohľadniť bezpečnosť, dôležitú, základnú zásadu, ktorá má prioritu pred všetkými ostatnými zásadami, a preto súhlasím s tými, ktorí to povedali. Znamená to, že sa môžu zohľadniť hospodárske dôsledky, a Komisia vytvorila pracovnú skupinu, ktorú ste tiež veľmi dobre prijali a ktorá na budúci týždeň predstaví správu o aspektoch týkajúcich sa hospodárstva. Znamená to tiež, že sa môžu zohľadniť práva občanov a ich mobilita. Preto znova vyzývam všetky vlády Európskej únie, aby pomohli dostať ľudí domov, aby využili všetky možné komunikačné prostriedky a aby pritom vynaložili osobitné, mimoriadne úsilie, pretože to je hlavné právo, ktoré občania majú: ísť domov, ísť kdekoľvek, kam chcú ísť. Preto vyzývame, aby sa rešpektovalo ich právo na voľný pohyb.
<P>
Verím, že táto situácia nám do budúcnosti otvára perspektívu pre veľmi dôkladnú rozpravu a správnym miestom pre takúto rozpravu je Európsky parlament. Táto rozprava sa musí venovať problematike práv cestujúcich v prípade týchto mimoriadnych okolností a potrebe núdzového plánu, čo si vyžaduje tiež transparentnosť - ako povedala pani Bilbaová - v opatreniach Európskej únie, aby mohlo dôjsť k štrukturálnym reformám, to znamená, k posilneniu transeurópskych železničných sietí v Európe. Stáva sa z toho absolútne strategický cieľ, čo je, pri zvážení všetkých vecí, jednoducho štrukturalizácia Európy, pretože historicky sa štrukturalizácia moderného štátu uskutočnila na základe rozvoja komunikácií, ciest, železníc a tiež námorných spojov. V budúcnosti sa štrukturalizácia Európy, Európy 21. storočia, nedokončí, ak sa neurobí prostredníctvom dopravných infraštruktúr, v tomto prípade predovšetkým prostredníctvom železníc.
<P>
Tieto dve veci idú ruka v ruka a rozvoj týchto dopravných infraštruktúr je výrazne politickou, symbolickou a reálnou záležitosťou, ktorá sa stáva ústredným cieľom pre Európu 21. storočia. V tejto súvislosti som presvedčený, že toto bolo to správne miesto a čas na to, aby pán Swoboda, pán Schulz a pani Álvarezová a ďalší rečníci spomenuli tieto reformy, pretože to je nepochybne prvok, na ktorý sa musí Európska únia v budúcnosti zamerať.
<SPEAKER ID="066" NAME="Gay Mitchell" AFFILIATION="PPE">
Vážený pán predseda, chcel by som úctivo požiadať, aby sa táto rozprava predĺžila, pretože táto výmena názorov je príliš zdvorilá. Letecké spoločnosti, orgány na letiskách a na železničných staniciach zaobchádzajú s ľuďmi ako s handrami. Sme príliš slušní. Mali by sme využívať právomoc EÚ v Rade a v Komisii a donútiť ľudí, aby otvorili informačné miesta. Na bruselskej hlavnej stanici je šesť informačných miest a štyri z nich sú zatvorené.
<P>
Táto rozprava by mala byť omnoho dlhšia a malo by sa umožniť, aby sa na nej zúčastnilo viac poslancov. Vôbec nemám radosť z opatrení prijatých Radou a Komisiou v záujme cestujúcej verejnosti, ktorá spí na železničných staniciach.
<SPEAKER ID="067" NAME="Predseda">
Dnes sa to spomínalo niekoľkokrát. Tieto veci spomenuli všetci poslanci Európskeho parlamentu, ktorí hovorili pred vami.
<SPEAKER ID="068" NAME="Siim Kallas">
podpredseda Komisie. - Vážený pán predseda, rád by som poďakoval váženým poslancom a váženým poslankyniam za všetky ich poznámky. Mám ešte štyri ďalšie poznámky.
<P>
Po prvé, tieto udalosti nám dali veľa podnetov na zamyslenie v súvislosti s našimi strategickými plánmi. Jedna z najdôležitejších a kľúčových otázok je intermodalita a flexibilita medzi rôznymi druhmi dopravy a schopnosť železníc fungovať ako určitý druh alternatívy. Touto otázkou sa budeme čoskoro zaoberať v rámci diskusií o prepracovaní prvého balíka smerníc o železniciach a bielej knihy o budúcnosti dopravy.
<P>
Toto je veľmi vážna záležitosť. Včera sme o nej diskutovali aj s Radou ministrov. Môžem vás ubezpečiť, že túto záležitosť berieme veľmi vážne - vrátane práce na diaľku a ďalších faktorov zameraných na obmedzenie zbytočnej prepravy a cestovania.
<P>
Čo sa týka hospodárskych dôsledkov, zohľadníme všetky aspekty a predložíme návrhy. Musíme byť však opatrní. Peniaze nepadajú z neba a veci musia byť spravodlivé pre všetky ostatné subjekty v hospodárstve. Náš prístup musí byť veľmi vyvážený. Neexistuje žiadne zázračné riešenie.
<P>
Pokiaľ ide o práva cestujúcich, pravidlá sú veľmi jasné. Niektorí poslanci sa pýtali na pravidlá a či ich máme revidovať. Nemyslím si, že by sme mali revidovať pravidlá, ktoré prijali európske orgány s rozhodovacou právomocou vrátane Európskeho parlamentu. Pravidlá sú dobré: problém je úplne inde. Je to otázka vykonávania a presadzovania, ktoré sú v rukách členských štátov. Máme jasný plán, ako postupovať pri presadzovaní týchto pravidiel a ako vplývať na členské štáty. Dnes je jasné, čo sa musí urobiť v súvislosti s právami cestujúcich.
<P>
Ďalšia záležitosť, ktorá nepredstavuje až taký veľký problém: mnohí kolegovia a tlač tvrdia, že sme konali príliš neskoro a neboli sme pripravení. Nuž, ja som bol po celý čas aktívny. Bol som v organizácii Eurocontrol. Bol som v kontakte s ministrami. Dnes máte v tejto rokovacej sále rovnakú dilemu, pred akou stoja všetci títo odborníci a subjekty s rozhodovacou právomocou, ale to je záležitosť, ktorá je v rukách odborníkov a orgánov pre bezpečnosť, nie v rukách politikov. Je to tá istá dilema: bezpečnosť verzus flexibilita.
<P>
Na sopečný výbuch sme boli pripravení, ale v súvislosti s výbuchom sme mali rôzne druhy dôkazov. Spomínalo sa to aj tu. Sopečný výbuch zasiahol jeden let spoločnosti British Airways a jeden let spoločnosti KLM, takže pravidlá boli stanovené na základe existencie vážneho ohrozenia. Orgány konali v súlade s predpokladom, že existuje vážne riziko a že lety sa musia zrušiť.
<P>
Teraz máme diferencovanejší prístup. V nedeľu sa uskutočnila väčšina testovacích letov, informácie boli odoslané do organizácie Eurocontrol, kde sme o týchto otázkach - o testovacích letoch a o konečných výsledkoch z týchto letov - diskutovali. Teraz máme flexibilitu a táto záležitosť je stále v rukách členských štátov. Pokračujeme v projekte jednotného vzdušného priestoru, čo je veľmi sľubný európsky projekt, a ministri sa všeobecne zhodujú na tom, že to je cesta vpred s lepšou koordináciou na európskej úrovni.
<P>
Je to veľká príležitosť. Toľko poznámky, ktoré som chcel povedať. V súvislosti s informáciami som chcel povedať, že Komisia vo štvrtok a v piatok vydala tlačové správy o právach cestujúcich. Povedali sme, že práva cestujúcich je potrebné brať veľmi vážne. Informácie o právach cestujúcich prišli z Komisie okamžite a od nedele sa začalo rozsiahlejšie spravodajstvo o všetkých otázkach, o ktorých boli do včerajška podané veľmi podrobné informácie.
<P>
Taká je situácia. Prípad nie je uzavretý. Máme prinajmenšom tri alebo štyri dni pred obnovením väčšiny letov. Obnovenie letov je riešenie pre hospodárstvo a pre cestujúcich, pričom letecké spoločnosti dopravia cestujúcich domov alebo do konečného miesta určenia. Situácia je stále zložitá a musíme riešiť následky.
<P>
Ďakujem za poznámky. Budeme mať viacero príležitostí na ďalšiu diskusiu o tejto záležitosti.
<SPEAKER ID="069" NAME="Predseda">
Rozprava, ktorú teraz končíme, bola určite najdôležitejším bodom nášho rokovania. Zasadnutie tu v Štrasburgu stálo za to už len vďaka tejto rozprave. Takúto diskusiu naši občania očakávajú - aby sme sa zaoberali týmito problémami, a práve o tom sme od rána hovorili. Je to najdôležitejšia téma.
<P>
Tiež by som chcel poďakovať za to, že sa na našej záverečnej rozprave zúčastnilo 14 komisárov z Európskej komisie. Je veľmi dôležité, že si vypočuli vaše poznámky.
<P>
Rozprava sa skončila.
<P>
Písomné vyhlásenia (článok 149)
<SPEAKER ID="070" NAME="Kinga Göncz  " LANGUAGE="HU">
Aj keď vďaka intervencii orgánov letectva si sopečný oblak, našťastie, nevyžiadal ľudské životy, úroveň informovania a koordinácie v Európe je nevyhovujúca. Uzatvorenie vzdušného priestoru spôsobilo problémy státisícom Európanov a zabránilo im v tom, aby sa dostali na svoje miesta určenia. Všetci sa pokúšajú riešiť neočakávaný problém, ale nedostatočné poskytovanie informácií situáciu zhoršilo. Cestujúcim často neboli poskytnuté primerané informácie ani telefonicky, ani cez internet. Zmätok bol ďalej spôsobený skutočnosťou, že orgány letectva a letecké spoločnosti vydávali protichodné informácie. Chýbala tiež koordinácia medzi leteckou a pozemnou dopravou. Na vlastnej koži sme zažili, aké dôležité bude modernizovať spoje verejnej dopravy medzi členskými štátmi a vybudovať transeurópske dopravné siete. Vítam rozhodné kroky, ktoré Komisia vykonala v oblasti krízového manažmentu. Pracovná skupina, ktorá bola vytvorená na tento účel, má posilniť koordináciu medzi orgánmi letectva a orgánmi riadenia letovej prevádzky a bolo by tiež vhodné preskúmať ďalšiu platnosť bezpečnostných opatrení zavedených v osemdesiatych rokoch 20. storočia. Odporúčam, aby v podobnej krízovej situácii Európsky parlament nekomplikoval už aj tak chaotický dopravný systém cestovaním medzi Bruselom a Štrasburgom. Namiesto toho by sa mali plenárne zasadnutia Európskeho parlamentu konať v Bruseli.
<SPEAKER ID="071" NAME="Filip Kaczmarek  " LANGUAGE="PL">
Vážený pán predseda, naša rozprava o situácii európskeho letectva sa nesmie obmedzovať na triviálnu záležitosť, ako sa dostať na zasadnutie Európskeho parlamentu v Štrasburgu. Prílišné sústredenie na tento aspekt vyvolá dojem neospravedlniteľného egocentrizmu zo strany poslancov Európskeho parlamentu. Mali by sme využiť svoju predstavivosť. Sociálne, hospodárske a dokonca politické účinky dlhodobejšieho uzatvorenia európskeho vzdušného priestoru môžu predstavovať obrovský problém pre celú Európu. Napríklad v Poľsku sa niektorí politici a novinári pýtajú, prečo sa niektorí ľudia nemohli v nedeľu dostať do Krakova, zatiaľ čo iní sa tam dostali. Pýtajú sa tiež, prečo nebolo možné dostať sa v nedeľu do Krakova po ceste alebo železnici, ale v pondelok bolo možné dostať sa týmito prostriedkami do Štrasburgu. Udalosti, ktoré sa stali v dôsledku výbuchu sopky na Islande, budú mať tiež veľmi silný globálny rozmer. Zvyčajne nepremýšľame o obrovskom význame leteckej dopravy. Len straty Etiópie, ktoré sú spôsobené tým, že nie je možné vyvážať kvety do Európy, dosahujú 3 milióny EUR denne. Musíme vykonať veľmi serióznu analýzu, aký vplyv bude mať uzatvorenie vzdušného priestoru na pracovný trh, našu konkurencieschopnosť a na celé hospodárstvo a ako ovplyvní životy bežných ľudí. Ktovie - možno, že táto nenápadná udalosť na Islande určí budúcnosť Európskej únie. Ďakujem veľmi pekne.
<SPEAKER ID="072" NAME="Ádám Kósa  " LANGUAGE="HU">
V dôsledku obmedzení a zrušení letov na niekoľko dní, ktoré spôsobil výbuch sopky na Islande, tisíce ľudí uviazli na letiskách v zložitých podmienkach. Letecké spoločnosti napriek značným meškaniam letov (v prípade ciest kratších ako 1 500 km viac ako 2 hodiny) poskytli malú alebo žiadnu pomoc a neposkytli ľuďom presné informácie o možnostiach cestovania do ich konečných miest určenia. Neposkytli cestujúcim bezplatný prístup k telefónu, faxu, e-mailu alebo internetu a nezabezpečili presun ani ubytovanie, hoci podľa platných európskych nariadení majú cestujúci právo na takúto pomoc. V takýchto situáciách sú ešte zraniteľnejší cestujúci so zdravotným postihnutím, starší ľudia a rodiny s malými deťmi, a tak to bolo aj teraz. Táto neočakávaná situácia ukázala, že práva cestujúcich, ktoré boli predtým rešpektované, môžu byť za niekoľko minút znesené zo sveta, a že je veľmi potrebná listina práv cestujúcich, ktorú som už dávnejšie naliehavo požadoval aj ja, aby sa zabránilo opakovaniu bezmocnosti leteckých spoločností a príslušných orgánov. Zároveň odporúčam, aby v prípade akejkoľvek mimoriadnej zmeny bolo automaticky povinné poslať každému cestujúcemu na jeho mobilný telefón informácie a správu o alternatívnych riešeniach.
<SPEAKER ID="999" NAME="Jacek Olgierd Kurski  " LANGUAGE="PL">
Sopečný oblak spôsobený výbuchom islandskej sopky Eyjafjöll v posledných niekoľkých dňoch fakticky prerušil leteckú dopravu nad Európou. Do dnešného dňa boli zrušené tisíce letov, čo znemožnilo cestujúcim cestovať. Je to lekcia pre celú Európu a pre vnútroštátne orgány a orgány EÚ, z ktorej musíme vyvodiť závery pre budúcnosť vrátane toho, aby podobné udalosti v budúcnosti neparalyzovali prácu Európskej rady ani nášho zhromaždenia. Medzi postihnutými boli aj poslanci Európskeho parlamentu, ktorí, podobne ako ja, nemohli prísť na zasadnutie, ktoré sa konalo v tomto týždni v Štrasburgu. Naše zasadnutie v Štrasburgu, ktoré sa konalo v tomto týždni, sprevádzala veľká kontroverzia, pretože niektorí poslanci sa na zasadnutie jednoducho nemohli zo svojich volebných obvodov dostať. Až do poslednej chvíle sme nevedeli, či sa zasadnutie bude vôbec konať. Pre nás všetkých by bolo dobré, keby sme mali v budúcnosti zavedené postupy, aby sme boli pripravení v prípade, ak budeme čeliť podobným výnimočným situáciám.
<SPEAKER ID="998" NAME="Tiziano Motti  " LANGUAGE="IT">
Vážený pán predseda, už sme si zvykli v správach na pohromy, prírodné alebo zámerne spôsobené, ktoré devastujú národné štruktúry a spoločnosť a vytvárajú dopravné a zásobovacie krízové situácie. Vďaka získaným skúsenostiam sa už využívajú finančné prostriedky vyčlenené z európskeho rozpočtu a funguje koordinácia medzi rôznymi orgánmi civilnej ochrany. Takáto krízová situácia, ktorú spôsobila islandská sopka, sa však nikdy neočakávala. Naši občania nezabudnú na informačné tabule na letiskách informujúce, že boli zrušené všetky lety, väzenie, ktorým boli deň čo deň letiskové tranzitné oblasti, a na nekonečné rady na staniciach, pred spoločnosťami na prenájom automobilov a na stanovištiach taxíkov. Letecké spoločnosti utrpeli najväčšie finančné straty. Hrozí riziko, že si to odnesú občania a že okrem nepríjemností a nepredvídaných nákladov, ktorých vynahradenie bude ťažké, sa môžu zvýšiť ceny leteniek, aby sa kompenzovali vzniknuté straty. Tejto možnosti je nutné zabrániť. Európska únia bude musieť, presne tak, ako to robí v prípade prírodných katastrof, reagovať kompenzáciou občanov, ktorým vznikli nepredvídané náklady, keď sa usilovali minimalizovať svoje nepohodlie, spoločne s leteckými spoločnosťami, je však potrebné vyhnúť sa riziku označenia týchto kompenzácií ako štátnej, a teda nezákonnej pomoci. Predovšetkým je potrebné občanov ubezpečiť, že Európska únia im pomôže, aby sa cítili priamo aj nepriamo chránení. Doteraz ešte mnohí nemôžu povedať, že sa cítia chránení. Z Parlamentu, ktorý je drasticky zredukovaný v dôsledku neprítomnosti mnohých poslancov, ktorí nie sú schopní sa sem dostať, vyzývame na naliehavé prijatie európskeho akčného plánu na koordináciu medzi národnými vládami a orgánmi a organizovanú formu ochrany občanov. Takto by sme zabezpečili rýchlu reakciu na potreby občanov, ktorú vlády, napočudovanie, neboli dnes schopné zaručiť.
<SPEAKER ID="073" NAME="Sławomir Witold Nitras  " LANGUAGE="PL">
Dámy a páni, v posledných niekoľkých dňoch sme boli všetci svedkami blokády letísk takmer na celom európskom kontinente. Táto situácia je neobvyklá, pretože to nie je následok štrajkov, ale prírodnej katastrofy spôsobenej výbuchom sopky na Islande. Toto ochromenie, ktoré sa do určitej miery týka nás všetkých, so sebou prinieslo rad následkov, ako napríklad finančné problémy leteckých spoločností a nárast dôležitosti pozemnej a námornej dopravy. A na to by som chcel upriamiť vašu pozornosť. Letecká doprava mala v posledných rokoch jasnú prioritu pred ďalšími dopravnými prostriedkami. Pre cestujúcich bola rýchlejšia, bezpečnejšia a výhodnejšia. V súčasnej situácii je však dôležité zaviesť opatrenia, ktoré umožnia, aby nám pozemná a námorná doprava lepšie vykompenzovala nepríjemnosti spôsobené ochromením leteckej dopravy.
<SPEAKER ID="074" NAME="Cristian Dan Preda  " LANGUAGE="RO">
Bezpečnosť leteckej dopravy nie je potrebné odôvodňovať. Od sopečného výbuchu na Islande sa cestovanie leteckou dopravou javí nielen ako neperspektívne, ale aj ako takmer nemožné. Pevne verím, že väčšia koordinácia na európskej úrovni by pomohla občanom Európskej únie, ktorí uviazli na rôznych letiskách na celom svete, alebo ktorí sú úplne neschopní vydať sa na plánované cesty. Dúfam, že jednotný európsky vzdušný priestor sa jedného dňa stane skutočnosťou.
<P>
Ako všetci dobre viete, úplný zákaz letov v posledných niekoľkých dňoch postihol aj náš Parlament alebo skôr fungovanie jeho plenárnych zasadnutí. Myslím si, že neexistuje žiadny dôvod na odloženie hlasovania a skrátenie zasadnutia o jeden deň, i keď v pondelok večer 19. apríla bolo prítomných iba zhruba 65 % poslancov. Podľa môjho názoru sa zasadnutie musí konať ako zvyčajne.
