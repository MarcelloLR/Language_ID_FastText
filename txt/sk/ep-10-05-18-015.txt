<CHAPTER ID="015">
Hodina otázok (otázky pre Komisiu)
<SPEAKER ID="460" NAME="Predsedajúci">
Ďalším bodom programu je hodina otázok (B7-0211/2010).
<P>
Nasledujúce otázky sú určené Komisii.
<P>
Prvá časť
<P>

<P>
Vec: Oznámenie o stanovení vyššieho cieľa zníženia emisií skleníkových plynov
<P>
V uplynulých dňoch sa v médiách objavil návrh oznámenia Komisie určený Rade, Parlamentu, Hospodárskemu a sociálnemu výboru, ako aj Výboru regiónov o možnosti zvýšiť cieľ zníženia emisií skleníkových plynov stanovený v klimaticko-energetickom balíku z 20 % na 30 % v roku 2020.
<P>
V súvislosti s týmto návrhom je na mieste uviesť niekoľko pripomienok. Po prvé, pokles nákladov na zníženie emisií môže priniesť podstatnú úľavu pre rozpočty členských štátov, s vyrovnanosťou ktorých majú členské štáty problémy. Po druhé, vzhľadom na hospodársku recesiu sa úroveň emisií výrazne znížila. Treba však očakávať, že súčasne s prekonaním krízy a so zvyšovaním výroby opätovne porastie aj množstvo vylučovaných skleníkových plynov. V dôsledku toho náklady na zníženie emisií znovu porastú. Po tretie, je otázne, či je vhodný moment na stanovenie vyššieho cieľa zníženia emisií. Takéto opatrenia by urýchlili opätovný nárast nákladov na zníženie emisií, čo v situácii prekonávania recesie môže vyvolať oprávnený protest zo strany podnikateľov.
<P>
Mohla by Komisia zaujať stanovisko k týmto pripomienkam?
<SPEAKER ID="462" NAME="Connie Hedegaard">
členka Komisie. - Sľubujem, že odpoviem veľmi stručne, pretože dokument, o ktorom hovorí vážený pán poslanec, Komisia neprijala a jeho zverejnenie nebolo povolené. Koncom tohto mesiaca však Komisia hodlá prijať oznámenie adresované Rade a Parlamentu, ktoré posúdi výhody zvýšenia cieľa EÚ znížiť emisie skleníkových plynov o 30 % a náklady na toto zvýšenie.
<P>
Toto oznámenie si v skutočnosti vyžiadala Rada pre životné prostredie vo svojich záveroch z 15. marca tohto roka. Nemusím teda pripomínať, že sme mali veľmi málo času, ale myslíme si, že je to dôležitá rozprava. Samozrejme, neskôr budeme mať k dispozícii veľa detailov, na ktoré sa musíme pozrieť bližšie. Okrem toho, toto oznámenie, ako sa vyžaduje na základe smernice o systéme obchodovania s emisnými kvótami (ETS), poskytne analýzu situácie v energeticky náročných odvetviach, ktoré sú podľa výsledku kodanského samitu vystavené riziku úniku uhlíka.
<P>
Dovoľte mi však veľmi jasne povedať jednu vec. Komisia nemá v úmysle prijať rozhodnutie prejsť na 30 % hneď na druhý deň po predložení tohto oznámenia. Je to len jeden krok, pomocou ktorého sa snažíme zaistiť, aby sme v rámci diskusií o týchto cieľoch znižovania mali k dispozícii veľmi dobrý informačný základ, ktorý nám umožní posunúť sa v diskusii vpred. To je účelom tohto postupu - predložiť nám analýzu, náklady, čísla a výpočty, aby sme mohli viesť informovanú rozpravu. Naozaj dúfam, že do tejto rozpravy sa zapojí aj Parlament.
<SPEAKER ID="463" NAME="Zbigniew Ziobro" LANGUAGE="PL">
Tento dokument naznačuje, že zvýšenie cieľa znížiť emisie skleníkových plynov v strednej a východnej Európe bude mať zásadný význam pre dosiahnutie tohto nového cieľa. Je pravda, že Komisia skutočne poukázala na to, že takéto opatrenia si budú vyžadovať značné finančné výdavky, ale tieto peniaze chce hľadať v štrukturálnych fondoch určených pre tieto krajiny. Inými slovami, záviselo by to od presmerovania prostriedkov vyčlenených na iné účely, a to predovšetkým na zníženie rozdielov v stupni rozvoja medzi členskými štátmi Európskej únie a rozdielov v životnej úrovni v týchto štátoch. Mohlo by sa to uskutočniť napríklad na úkor rozvoja cestnej infraštruktúry v krajinách strednej a východnej Európy.
<SPEAKER ID="464" NAME="Connie Hedegaard">
členka Komisie. - Dúfam, že vážený pán poslanec bude rešpektovať skutočnosť, že nebudem zachádzať do detailov jedného z mnohých návrhov, ktorý prenikol na verejnosť. Bolo by to z mojej strany nevhodné.
<P>
Počas vypočutia v Európskom parlamente som povedala, že by sme mali dbať na to, že keď míňame peniaze Európskej únie na rôzne účely, mali by sme tiež zaručiť, aby boli rôzne projekty - spomínaná bola napríklad infraštruktúra - odolné proti zmene klímy. Nemyslím si však, že v tejto fáze môže niekto odpovedať na to, ako presne by sme to mali urobiť, keby sme mali do roku 2020 znížiť emisie o 30 %. Namiesto toho sa snažíme zabezpečiť analýzu a vyzvať poslancov Parlamentu a Radu, medzi inými, aby sa zapojili do rozpravy.
<SPEAKER ID="465" NAME="Silvia-Adriana Ţicău" AFFILIATION="S&amp;D">
(RO) Dnes sme hlasovali o správe o pozmeňujúcom a doplňujúcom návrhu k smernici o energetickej hospodárnosti budov. To je len začiatok nového procesu, v rámci ktorého môžeme skutočne do značnej miery znížiť emisie a spotrebu energie v budovách. Ako povedal aj kolega poslanec, stále potrebujeme finančné prostriedky. Dúfam, že podporíte značné zvýšenie miery vyčlenených prostriedkov z Európskeho fondu regionálneho rozvoja na energetickú účinnosť budov, ako aj vytvorenie fondu na zlepšenie energetickej účinnosti v priemyselnom odvetví, ktorý by mal začať fungovať v roku 2014.
<SPEAKER ID="466" NAME="Chris Davies" AFFILIATION="ALDE">
Vážená pani komisárka, nedokazuje pôvodná otázka rozsah problému, ktorému čelíte pri riešení tejto problematiky? Mnohí poslanci v tomto Parlamente a mnohé vlády zastúpené v Rade skrátka neakceptujú potrebu prijať bezodkladné kroky, ktoré by zabránili zmene klímy. Je pre nich ľahké podpísať svätuškárske uznesenia v čase hospodárskej prosperity, ale teraz, keď to tak nie je, sa zdráhajú podpísať praktické opatrenia. Nemusíte riešiť problém odmietania zmeny klímy, ak máte zvýšiť naše ambície?
<SPEAKER ID="467" NAME="Connie Hedegaard">
členka Komisie. - Najskôr by som si chcela preštudovať všetko, na čom ste sa dnes dohodli, pokiaľ ide o energetickú účinnosť budov. Existuje veľa spôsobov, ako naložiť so zvýšeným úsilím v tejto oblasti.
<P>
Je tu tiež niekoľko alternatívnych finančných modelov, ktoré sa dajú použiť, takže by bolo v záujme tých, ktorí sa o budovy starajú, aby prispeli k výraznému zvýšeniu ich energetickej účinnosti. Bude veľa spôsobov, ako to spraviť - nemusí si to nevyhnutne vyžadovať finančné prostriedky -, a ja by som sa na to rada pozrela.
<P>
Úplne súhlasím s autorkou otázky, že jednou z oblastí, v rámci ktorej môžeme v Európe urobiť oveľa viac, je oblasť energetickej účinnosti budov. Je tu taký obrovský potenciál a je skrátka hlúpe, že spotrebúvame veľa energie, z ktorej skutočne nemá úžitok nikto z nás, pretože ju nevyužívame dostatočne účinne.
<P>
Pokiaľ ide o odpoveď na otázku pána Chrisa Daviesa a o tých ľudí, ktorí popierajú zmenu klímy: keď sa s takýmto postojom stretnem, snažím sa to riešiť. Napriek všetkým diskusiám - a najmä v Spojenom kráľovstve máte o tejto téme rozsiahlu diskusiu s východným Anglickom - a hoci Medzinárodný panel pre zmenu klímy by mal lepšie opravovať chyby, keď ich nájde, som do dnešného dňa nevidela nič, čo skutočne odporuje hlavným vedeckým zisteniam, teda že túto otázku musíme riešiť a pristupovať k nej vážne.
<P>
Myslím si, že existuje veľmi veľa ďalších dôvodov, s ktorými by mali súhlasiť aj klimatickí skeptici a pre ktoré je také dôležité urobiť niečo s energetickou účinnosťou a energetickými technológiami. Ak Európa nebude v tejto oblasti ambiciózna, veľmi sa obávam, že stratíme rastúce trhy tohto storočia v prospech našich konkurentov. Únik uhlíka nie je prípadom, v ktorom, ak niečo urobíme, riskujeme stratu pracovných miest. Naozaj sa obávam, že ak budeme počas niekoľkých nasledujúcich rokov príliš váhať, riskujeme stratu pracovných miest vo veľkom rozsahu. Som veľmi rada, že aj nová britská vláda je, zdá sa, veľmi zanietená, pokiaľ ide o ambície v oblasti zmeny klímy. Myslím si, že je to veľmi dôležité pre nás všetkých.
<P>
Vec: Činnosť Komisie v oblasti autorských práv
<P>
V článku 118 Zmluvy o fungovaní Európskej únie sú stanovené právomoci Únie týkajúce sa tvorby práva v oblasti duševného vlastníctva a predpokladá sa, že: "v rámci vytvárania alebo fungovania vnútorného trhu Európsky parlament a Rada v súlade s riadnym legislatívnym postupom ustanovia opatrenia vzťahujúce sa na vytvorenie európskych právnych titulov na zabezpečenie jednotnej ochrany práv duševného vlastníctva v celej Únii a na zavedenie centralizovaných úprav povoľovania, koordinácie a dohľadu".
<P>
Neexistencia právneho rámca jednotného pre celú Úniu pre oblasť autorských práv je hlavnou prekážkou rozvoja vnútorného trhu vo vzťahu k statkom, na ktoré sa vzťahujú tieto práva.
<P>
Mohla by Európska komisia uviesť, aké iniciatívy v oblasti autorských práv plánuje uskutočniť na základe článku 118 ZFEÚ?
<SPEAKER ID="469" NAME="Michel Barnier">
člen Komisie. - (FR) Najskôr by som rád poďakoval pani Geringerovej de Oedenbergovej za otázku. Mieri presne do jadra súčasných rozpráv o autorských právach a internete.
<P>
Bohužiaľ, autorské práva sú príliš často prezentované ako prekážka vytvorenia jednotného digitálneho trhu. Myslím si, že je to nespravodlivé. Autorské práva umožňujú tvorcovi predať to, čo vytvoril, a zaručujú mu návratnosť jeho investícií. To navyše platí nielen v oblasti kultúrnej tvorby, čo pani Geringerová de Oedenbergová veľmi dobre vie. Platí to aj v oblasti priemyslu, tvorby a priemyselných inovácií. Vďaka návratnosti investícií môže tvorca následne pokračovať vo vytváraní ďalších diel a nového obsahu. Tento hospodársky model, ktorý podporuje autorské práva, existuje niekoľko stoviek rokov, ale správa práv sa prirodzene vyvíjala s technológiami, rozhlasom, televíziou, káblovou televíziou, so satelitnými družicami a v súčasnosti s internetom. Nové technológie nám zakaždým umožňujú prejsť na nové hospodárske modely, ktoré vedú k zmene v používaní a komercializácii autorských práv.
<P>
Pán predsedajúci, dámy a páni, radšej než navrhovať nejaké radikálne pozmeňujúce a doplňujúce návrhy týkajúce sa autorských práv, chcem chrániť tvorbu a zároveň hľadať právny rámec, ktorý umožní vznik nových hospodárskych modelov. Vyhlásil som to, keď som pred vás predstúpil 13. januára, a presne táto zásada bude sprevádzať moje kroky. Okrem toho uvažujem nad tým spolu s vami, že toto je úloha pre európsky zákonodarný orgán. Digitálna agenda, ktorú Komisia prijala 19. mája po dynamickom podnecovaní mojej kolegyne a priateľky pani Kroesovej, obsahuje môj strategický plán, ktorý zahŕňa autorské práva a internet.
<P>
Okrem toho, tento rok prijmem v tomto smere tri iniciatívy. Po prvé, návrh rámcovej smernice o kolektívnej správe autorských práv. Ide predovšetkým o to, aby sa spoločnostiam kolektívnej správy umožnilo lepšie sa zorganizovať, aby mohli ponúkať nové internetové služby, ako sú napríklad zoznamy na mieru alebo jednotné kontaktné miesta. Na druhej strane je tiež cieľom vyrovnať pravidlá týkajúce sa riadenia, transparentnosti a dohľadu nad spoločnosťami kolektívnej správy, aby sa umožnila transparentnejšia tvorba cien a návratnosť pre členov spoločností kolektívnej správy.
<P>
Po druhé, smernica o dielach neznámych autorov: cieľom je vytvoriť potrebnú právnu istotu, ktorá by podporila úsilie zdigitalizovať naše kultúrne dedičstvo. Mám na mysli európsku definíciu diel neznámych autorov.
<P>
Po tretie, predložím zelenú knihu o audiovizuálnom obsahu a internete. V tomto bode ide o analýzu podmienok pre vznik nových služieb videa na požiadanie v Európe. V roku 2011 začneme dialóg s rôznymi zainteresovanými stranami o veciach, ktoré majú vplyv na vznik nových služieb s obsahom s pridanou hodnotou na internete, aby sme mohli zistiť, ako objasniť súčasné pravidlá. Hlavnou myšlienkou je zistiť, akú úlohu môže hrať technológia v určovaní digitálneho obsahu a platení za digitálny obsah, rozoznať otázky okolo digitálnych médií a zistiť, ako účinnejšie bojovať proti čiernemu hospodárstvu internetového pirátstva. Moja metóda bude jednoduchá: kým vám budem navrhovať nejaké kroky, chcem si vypočuť rôzne zainteresované strany. Chcem Európu, ktorá dovoľuje vznik nových hospodárskych modelov. Nemám žiadnu vopred vytvorenú predstavu o druhu zásahu, ktorý bude potrebný - či to bude legislatívny alebo iný. Nie som ani dogmatický, ani si nenahováram, že máme šance nájsť riešenia, ktoré budú vyhovovať všetkým. Chcel by som však využiť tento nový proces obnovy vnútorného trhu a digitálnej agendy - o ktorom, mimochodom, hovoril pán Monti vo svojej správe - na rozvinutie skutočnej hospodárskej politiky pre kultúrne odvetvie v Európe.
<SPEAKER ID="470" NAME="Lidia Joanna Geringer de Oedenberg">
autorka. - (PL) Vítam iniciatívy, ktoré prijíma Komisia. Mám doplňujúcu otázku týkajúcu sa zelenej knihy z roku 2008 o autorských právach v znalostnej ekonomike, v ktorej Komisia pripúšťa, že súčasný systém dobrovoľných výnimiek týkajúcich sa ochrany autorských práv, ktorý zaviedla smernica z roku 2001, nespĺňa svoj účel, inými slovami, že neuľahčuje distribúciu diel chránených autorskými právami a neodráža rovnováhu medzi právami autorov a právami ľudí, ktorí používajú ich diela.
<P>
Okrem toho je dôležité, že povinné výnimky týkajúce sa ochrany autorských práv sú veľmi potrebné pre knižnice a pre sprístupňovanie diel nevidiacim, ako aj pre distribúciu diel neznámych autorov. Chcela by som sa opýtať, aké iniciatívy plánuje Komisia v blízkej budúcnosti predstaviť, pokiaľ ide o tieto výnimky týkajúce sa ochrany autorských práv.
<SPEAKER ID="471" NAME="Michel Barnier">
člen Komisie. - (FR) Vážená pani Geringerová de Oedenbergová, opýtali ste sa ma aj na bod, ktorý by som chcel potvrdiť, teda na to, ako bude Komisia konať. Chceli by ste, aby Komisia urobila vyhlásenie o uplatňovaní článku 118 zmluvy. Môžem potvrdiť, že v tomto bode to nie je prístup, ktorý sme si zvolili. Uprednostňujeme prístup založený na vytvorení regulačného rámca, ktorý podporuje celoeurópske licencie na autorské práva. Je to pragmatický prístup, ktorý by nám umožnil dosiahnuť želané výsledky efektívnejším spôsobom, než je zavedenie nových, špecifických a centralizovaných autorských práv. Okrem toho by som chcel povedať, že táto zelená kniha je veľmi dôležitá a musí nám umožniť položiť mnoho otázok a posunúť nápady vpred. Mám na mysli predovšetkým otázku čiastočne vidiacich ľudí.
<P>
Čudujete sa, prečo nie sme ambicióznejší, pokiaľ ide o vytvorenie jednotných európskych autorských práv. Najväčšou prekážkou zavedenia európskych autorských práv, pani Geringerová de Oedenbergová, je, že aby boli účinné, museli by mať absolútnu prednosť pred vnútroštátnymi autorskými právami. Inými slovami, autorské práva Európskej únie by mali prevládať nad vnútroštátnymi autorskými právami, čo je, úprimne povedané, ťažké presadiť - kultúrne aj politicky. Keby aj členské štáty prijali takýto prístup, mal by skôr obmedzené pôsobenie, pretože by ho nebolo možné uplatniť na staré diela. Bolo by možné uplatniť ho len na diela vytvorené v súčasnosti. Nové autorské práva by sa preto nevzťahovali na všetky predchádzajúce hudobné kompozície.
<P>
Povedal som aj to, prečo chcem pracovať na smernici týkajúcej sa diel neznámych autorov. Predtým ako dospejeme ku konečnému zneniu tohto návrhu smernice, si však dám pozor na to, aby som ho skonzultoval s tými poslancami EP vrátane vás, ktorí sa tejto otázke venujú najviac.
<SPEAKER ID="472" NAME="Silvia-Adriana Ţicău" AFFILIATION="S&amp;D">
(RO) Chcela by som sa vás opýtať, či máte v úmysle zrevidovať smernicu o autorských a súvisiacich právach v informačnej spoločnosti. Pýtam sa to preto, lebo potrebujeme právnu istotu. Bohužiaľ, výnimky sa v rôznych krajinách interpretujú rôzne, čo má za následok prijímanie rôznych rozhodnutí o tej istej veci v rôznych členských štátoch. Myslím si preto, že je pre nás užitočné vykonať revíziu, a to najmä vzhľadom na novú Lisabonskú zmluvu.
<SPEAKER ID="473" NAME="Michel Barnier">
člen Komisie. - (FR) Vážená pani Ţicăová, aby som na vašu otázku odpovedal veľmi jasne, momentálne nemáme v úmysle zmeniť a doplniť zoznam výnimiek zo smernice z roku 2001. Zaujali sme prístup, ktorý je podľa mňa pragmatický a pokrokový spolu s týmito tromi iniciatívami, ktoré som spomínal, zameranými na kolektívnu správu, diela neznámych autorov a zelenú knihu, a preto práve v tomto rámci budeme riešiť obavy, ktoré ste vyjadrili. Nemáme však v úmysle zmeniť a doplniť zoznam výnimiek.
<P>
Vec: Mapa štátnej pomoci EÚ
<P>
Bola by Komisia otvorená celkovému preskúmaniu mapy štátnej pomoci EÚ na obdobie rokov 2007 - 2013?
<P>
Vzhľadom na to, že revízia mapy štátnej pomoci EÚ je plánovaná na tento rok, je pravda, že je možné uskutočniť ju len vo forme výmeny, a nie nového vymedzenia regiónov s cieľom zohľadniť nové hospodárske skutočnosti v dôsledku finančnej krízy?
<P>
Súčasná mapa štátnej pomoci bola schválená na základe štatistík z roku 2006. Európske hospodárstvo sa však odvtedy veľmi zmenilo. Súhlasí Komisia s názorom, že táto skutočnosť predstavuje slabú stránku súčasnej mapy? Ako je podľa nej možné vyriešiť túto otázku?
<SPEAKER ID="475" NAME="Cecilia Malmström">
členka Komisie. - Pán komisár Almunia ma požiadal, aby som odpovedala na túto otázku.
<P>
S cieľom zabezpečiť kontinuitu úsilia v oblasti regionálneho rozvoja sa Komisia v roku 2006 rozhodla, že zoznam regiónov, ktoré členské štáty označili za súčasť máp regionálnej pomoci, by mal platiť počas celého obdobia rokov 2007 - 2013. Komisia však vo svojich usmerneniach pre národnú regionálnu pomoc uznala, že by mohla vzniknúť situácia, keď budú potrebné úpravy, a v súlade s bodom 104 týchto usmernení sa preto členským štátom ponúkla možnosť prikročiť k strednodobému preskúmaniu máp regionálnej pomoci, pokiaľ ide o regióny určené podľa článku 107 ods. 3 písmena c) Zmluvy o fungovaní Európskej únie.
<P>
Tri zo sedemnástich členských štátov, ktoré sa zaujímali o strednodobé preskúmanie, sa rozhodli využiť túto možnosť. Na základe strednodobého preskúmania môžu členské štáty nahradiť polovicu regiónov, ktoré sú v súčasnosti oprávnené dostať regionálnu pomoc, novozvolenými regiónmi. Za istých podmienok je tiež možné zvýšiť intenzitu pomoci pre regióny, ktoré už boli určené v rámci pôvodnej mapy regionálnej pomoci. V rámci strednodobého preskúmania sa oprávnenosť novourčených regiónov a možnosť zvýšiť intenzitu pomoci posudzujú na základe priemerných údajov Eurostatu z posledných rokov, a to pokiaľ ide o hrubý domáci produkt na obyvateľa a mieru nezamestnanosti v príslušnom regióne na úrovni NUTS 3. To pomáha zaručiť, že regionálna investičná pomoc je zacielená na hospodársky rozvoj regiónov, ktoré sú znevýhodnené v porovnaní s národným priemerom.
<P>
Skutočnosť, že len tri z členských štátov, ktoré sa zaujímali o strednodobé preskúmanie, sa rozhodli predložiť pozmeňujúce a doplňujúce návrhy k mapám regionálnej pomoci, zjavne dokazuje, že väčšina členských štátov si myslí, že hospodárska kríza nezasiahla súbor regiónov, ktoré potrebujú rozvojovú pomoc, výrazným spôsobom.
<SPEAKER ID="476" NAME="Alan Kelly">
autor. - Veľmi pekne vám ďakujem za odpoveď. Podľa mňa je zarážajúce, že žiadosť skutočne podali len tri štáty. Je to neuveriteľné!
<P>
Pochádzam z regiónu, kde sme prišli o tisícky pracovných miest: v spoločnosti Dell prišlo o prácu 3000 ľudí a len dnes zaniklo 800 pracovných miest farmaceutickej spoločnosti Pfizer, pričom 300 z nich v mojej oblasti, teda na juhu Írska, čo má ekvivalent hrubého grantu nula percent. Naša vláda opäť podala žiadosť a ja dúfam, že sa to zmení, pretože ak nie, vláda zaručene nebude môcť uplatniť skutočne aktívne opatrenia z pohľadu štátu, aby pritiahla väčšie spoločnosti. To je podľa mňa veľmi regresívne a musí sa to zmeniť. Budem sa teda aktívne snažiť, aby Komisia vyvinula inú stratégiu, pretože som presvedčený, že mapa štátnej pomoci nie je aktuálna.
<SPEAKER ID="477" NAME="Cecilia Malmström">
členka Komisie. - Ako zdôraznil vážený pán poslanec, naozaj môže byť zvláštne, že len tri členské štáty požiadali o toto strednodobé preskúmanie. V tomto prípade však vychádzame z čísel, ktoré sme mali k dispozícii dnes ráno.
<P>
Samozrejme, veľa členských štátov a veľa regiónov je vážne postihnutých hospodárskou krízou, ale možno niektoré členské štáty zisťujú, že sú iné spôsoby a iné prostriedky, ako riešiť túto situáciu, pretože vidíme, že len veľmi málo z nich požiadalo o toto preskúmanie. Túto možnosť dostalo sedemnásť členských štátov, ale využili ju len tri.
<P>
Myslím si, že vážený pán poslanec so mnou bude súhlasiť, že hlavným zámerom dlhodobého programu, samozrejme, je, že by sme mali regiónom zabezpečiť kontinuitu, aby sme mohli plánovať dlhodobo. Samozrejme, existujú aj iné prostriedky riešenia krízy, ako je tento, ale som si istá, že pán komisár Almunia je ochotný ďalej s vami diskutovať o tejto téme pri neskoršej príležitosti.
<P>
Druhá časť
<P>
Vec: Policajná spolupráca medzi EÚ a Ukrajinou
<P>
Ako sa rozvíja cezhraničná policajná spolupráca medzi EÚ a jej najdôležitejším východným susedom, Ukrajinou, a aké kroky plánuje Komisia na zintenzívnenie spolupráce?
<SPEAKER ID="479" NAME="Cecilia Malmström">
členka Komisie. - Ďakujem vám, pán Posselt, za vašu otázku týkajúcu sa veľmi dôležitej témy. Cezhraničná spolupráca s krajinami susediacimi s Európskou úniou je predovšetkým v kompetencii členských štátov. Európska únia však podporuje bilaterálnu spoluprácu medzi členskými štátmi a Ukrajinou, a to najmä prostredníctvom činnosti agentúry Europol. Dňa 4. decembra 2009 bola medzi Europolom a Ukrajinou podpísaná dohoda o strategickej spolupráci, ktorá umožní koordináciu práce zameranej na boj proti medzinárodnej organizovanej a závažnej trestnej činnosti a terorizmu. Strategická dohoda však nedovoľuje výmenu osobných údajov o podozrivých. Tieto údaje sa môžu vymieňať len s krajinami, ktoré s Europolom uzavreli operačnú dohodu. Predtým ako možno takúto dohodu uzavrieť, musí Ukrajina prijať zákon o ochrane osobných údajov a ratifikovať dohovor Rady Európy o ochrane jednotlivcov z roku 1981, a to v súvislosti s automatickým spracovaním osobných údajov a jeho protokolom.
<P>
Je to súčasťou širšej priority Komisie, ktorá chce, aby Ukrajina vytvorila systém ochrany osobných údajov v súlade s európskymi normami. To by umožnilo vytvoriť skutočne nezávislý orgán dohľadu nad ochranou údajov, ktorý by mohla EÚ podporovať po technickej a odbornej stránke. EÚ zároveň podporuje finančnú policajnú spoluprácu s Ukrajinou, a to prostredníctvom partnerského projektu, ktorý zvyšuje kapacitu ukrajinskej polície a podporuje misiu pohraničnej pomoci Európskej únie pre Moldavsko a Ukrajinu (EUBAM). Minulý rok EUBAM v spolupráci s agentúrou Frontex, Európskym úradom pre boj proti podvodom a iniciatívou spolupráce v juhovýchodnej Európe podporili spoločnú operáciu hraničných kontrol Nikoniy s cieľom zlepšiť spoluprácu medzi ukrajinskými a moldavskými policajnými zložkami v boji proti cezhraničnému zločinu a nezákonnej migrácii.
<SPEAKER ID="480" NAME="Bernd Posselt" LANGUAGE="DE">
Chcel som sa len opýtať, aká je situácia, pokiaľ ide o podporu školenia policajných zložiek a posilňovanie justičných a vnútroštátnych orgánov v Ukrajine. Uskutočňuje sa to ako ústredná oblasť v rámci Východného partnerstva a sú do toho zapojené aj Komisia a Európska policajná akadémia? Alebo sa to uskutočňuje len na úrovni členských štátov?
<SPEAKER ID="481" NAME="Cecilia Malmström">
členka Komisie. - Samozrejme, s Ukrajinou o tejto otázke stále diskutujeme. Môj kolega komisár Štefan Füle predstavil základy spolupráce a aj ja som do toho vo veľkej miere zapojená. Zahŕňa to vnútorné veci s cieľom zistiť, ako môžeme ukrajinským orgánom pomôcť rozvinúť sa v týchto veciach a ako môžeme ešte viac prehĺbiť našu spoluprácu. Aj tomuto sa budeme venovať v rámci stretnutia s ukrajinskými orgánmi, ktoré sa uskutoční už o niekoľko týždňov.
<P>
Policajná spolupráca a vzdelávanie ako také sa v blízkej budúcnosti nepredpokladajú, ale, samozrejme, mohlo by sa to prediskutovať, keď Ukrajina uskutoční potrebné reformy. Sme otvorení spolupráci s nimi. Ukrajina je dôležitý sused. Máme veľa spoločného. Máme spoločné problémy týkajúce sa cezhraničného zločinu, takže aj pre nás by bolo dobré, keby sme sa v tejto veci mohli angažovať aj naďalej. Samozrejme, aj Ukrajinci sa potrebujú zdokonaliť, ale my sme tu a sme pripravení pomôcť im. Uvidíme, k čomu to bude viesť z dlhodobého hľadiska.
<P>
Vec: Prudký nárast kriminality v Európe
<P>
Podľa informácií, ktoré Eurostat zverejnil pred niekoľkými mesiacmi, postihuje európske spoločnosti veľký nárast kriminality a násilia. Keďže so zvýšeným výskytom týchto javov je priamo spojená hospodárska kríza, kriminalita a násilie sa veľmi často vyskytujú v krajinách, ktoré čelia najzávažnejším hospodárskym problémom.
<P>
Plánuje Komisia prijať odvážnejšie iniciatívy, aby zabezpečila účinnejšiu spoluprácu medzi členskými štátmi, a to nielen v oblasti predchádzania trestnej činnosti páchanej v európskych spoločnostiach, ale aj v boji proti tomuto javu, pričom sa zohľadní potreba chrániť osobné slobody európskych občanov?
<SPEAKER ID="483" NAME="Cecilia Malmström">
členka Komisie. - Najnovšie vydanie štatistiky Eurostatu v oblasti trestnej činnosti a trestného súdnictva bolo publikované 29. mája. Zahŕňa obdobie od roku 1998 do roku 2007 a nenaznačuje nárast, ktorý popisuje vážený pán poslanec EP. Komisia však predsa len uznáva, že organizovaný zločin je hrozbou pre občanov a hospodárstvo v celej Európskej únii.
<P>
Komisia sa zaviazala, že príde s relevantnými návrhmi a uplatní kroky, ktorých cieľom je predchádzať a bojovať proti rôznym formám trestnej činnosti, či už organizovanej alebo inej. Z toho dôvodu sú tieto ciele súčasťou komplexného rámca Štokholmského programu pre činnosť EÚ zameranú na občanov, spravodlivosť, bezpečnosť a migračnú politiku na nasledujúcich päť rokov. Komisia nedávno prijala Štokholmský akčný plán a myslím si, že moja kolegyňa podpredsedníčka Redingová tu bola len pred pol hodinou, aby ho predstavila a prediskutovala s týmto plénom.
<P>
Okrem toho, pred koncom tohto roka Komisia predloží oznámenie o stratégii vnútornej bezpečnosti, ktorá bude obsahovať konkrétne návrhy a zhodnotenia rizika na nasledujúcich päť rokov. Samozrejme, organizovaný zločin do toho bude zahrnutý.
<P>
Spoločné hrozby si vyžadujú spoločné reakcie, takže všetky členské štáty, verejné orgány a súkromné organizácie by mali efektívne používať spoločné nástroje. Dovoľte mi spomenúť tri druhy trestnej činnosti, ktoré sú skutočne európske a zároveň majú medzinárodný rozmer: obchodovanie s ľuďmi, počítačová trestná činnosť a krádež identity. Komisia je odhodlaná posilniť spoluprácu v tejto oblasti a zároveň pripravuje operačné a legislatívne návrhy týkajúce sa tejto trestnej činnosti. Urobíme to v spolupráci s členskými štátmi, Európskym parlamentom, mimovládnymi organizáciami a súkromným sektorom.
<P>
Koordinácia dialógu a operácie sú kľúčovými slovami pre budúcnosť. Vymieňanie si osvedčených postupov, noriem, usmernení, rozvoj odbornej prípravy a výskumu by mali zvýšiť vzájomnú účinnosť a porozumenie. Spolupráca s kandidátskymi a tretími krajinami je dôležitá pre účinný boj proti trestnej činnosti.
<P>
Chcela by som zdôrazniť, že ambiciózny prístup v rámci rozhodovacieho procesu závisí od politickej ochoty členských štátov. Účinné a efektívne zavedenie prijatých opatrení závisí od vnútroštátnych finančných prostriedkov, ktoré sa vyčlenia na dosiahnutie cieľov. Komisia môže členské štáty podporiť prostredníctvom finančných programov zameraných na spoluprácu na európskej úrovni.
<P>
Ako všetci viete, Lisabonská zmluva udeľuje Európskemu parlamentu nové právomoci v tejto oblasti, a ja by som chcela zdôrazniť vašu zodpovednosť a dôležitú úlohu, ktorú máte v rámci formovania bezpečnosti v Európskej únii.
<SPEAKER ID="484" NAME="Gay Mitchell" AFFILIATION="PPE">
Ďakujem pani komisárke za odpoveď. Minulý rok som napísal správu Európskeho parlamentu o Európskej centrálnej banke a jedným z problémov, na ktoré som v nej upozornil, bol značný nárast počtu bankoviek v hodnote 500 EUR a tuším aj bankoviek v hodnote 200 EUR, ale v podstatnej miere najmä tých päťstoeurových bankoviek. Uviedol som možnosť, že tieto bankovky sa používajú na účely prania špinavých peňazí, teda na účely trestnej činnosti. Teraz som sa zo Spojeného kráľovstva dozvedel, že existujú skutočné obavy týkajúce sa tejto trestnej činnosti.
<P>
Chcel by som pani komisárku vyzvať, aby sa spolu s Európskou centrálnou bankou začali venovať obavám, ktoré som spomenul, a aby zistili, kto používa také obrovské množstvo päťstoeurových bankoviek. Musím povedať, že tu existuje odôvodnené podozrenie z daňového úniku alebo možno z inej trestnej činnosti.
<SPEAKER ID="485" NAME="Cecilia Malmström">
členka Komisie. - Chcem váženému poslancovi poďakovať za túto informáciu. Určite to preskúmam a zistím, či môžeme vystopovať nejaké schémy v tejto oblasti. V tejto chvíli vám neviem odpovedať na túto otázku, ale určite ju preskúmam a ďakujem vám, že ste ju predniesli.
<SPEAKER ID="486" NAME="Georgios Papanikolaou" LANGUAGE="EL">
Ďakujem vám za odpoveď, pani komisárka. V tomto konkrétnom prípade ste odpovedali poučne a úprimne z hľadiska dátumu, do ktorého máte údaje, inými slovami, do roku 2007. Túto otázku som vám položil 6. apríla 2010 a 5. mája 2010. Ako viete, traja ľudia tragicky a zbytočne prišli o život počas mierových demonštrácií gréckych občanov, ktorí žiadali lepší zajtrajšok.
<P>
Zopakujem otázku, aby som dostal konkrétnejšiu odpoveď. Plánuje Komisia zasiahnuť systematickejšie a dať členským štátom odporúčania v týchto otázkach? Máte v úmysle zbierať údaje o tejto problematike priamejšie a rýchlejšie vzhľadom na to, že problém sa, zdá sa, zhoršuje vo viacerých členských štátoch, a to najmä v súčasnosti?
<SPEAKER ID="487" NAME="Cecilia Malmström">
členka Komisie. - Komisia a ja osobne veľmi ľutujeme smrť týchto troch ľudí počas nedávnych nepokojov, ako už opísal pán poslanec. Je to vždy tragédia, keď takéto niečo postihne nevinných ľudí. Je nám to ľúto a v myšlienkach sme s ich rodinami.
<P>
Ako vravíte, musíme našu štatistiku stále obnovovať a Eurostat sa na to pozrie. Dúfajme, že čoskoro budeme môcť mať k dispozícii lepšie zhodnotenie. Momentálne neplánujeme žiadne iniciatívy v tejto oblasti. Tieto zločiny a tieto úmrtia sú strašné, ale kompetencie Komisie sa obmedzujú na cezhraničnú trestnú činnosť a na uľahčovanie spolupráce medzi vnútroštátnymi orgánmi a európskymi orgánmi. V súčasnosti sa v tejto súvislosti neplánuje žiadna iniciatíva.
<P>
Vec: Spoločná vízová politika EÚ
<P>
Podľa článku 77 ods. 2 písm. a) Zmluvy o fungovaní Európskej únie a podľa sekundárnej legislatívy vydanej na tomto právnom základe, konkrétne nariadenia Rady (ES) č. 539/2001 z 15. marca 2001 (v znení neskorších predpisov), ktorým sa stanovuje zoznam tretích krajín, ktorých štátni príslušníci musia mať pri prekračovaní vonkajších hraníc vízum, ako aj zoznam tretích krajín, ktorých štátni príslušníci sú od tejto povinnosti oslobodení, sú členské štáty zaviazané k jednotnej vízovej politike a reciprocite.
<P>
Chápe Európska komisia pod pojmom spoločná vízová politika výhradne stanovovanie jednotných predpisov v rámci vnútorného priestoru EÚ voči tretím štátom, alebo je možné tento článok Zmluvy o Európskej únii - okrem toho, že sa týka vízovej politiky voči tretím krajinám - chápať aj ako záväzok EK a členských štátov EÚ usilovať sa o spoločné podmienky pre všetky členské štáty EÚ v tretích krajinách?
<SPEAKER ID="489" NAME="Cecilia Malmström">
členka Komisie. - Vízová politika Európskej únie je harmonizovaná a je to spoločná politika. Zakladá sa na troch právnych nástrojoch platných pre členské štáty. Menovite ide o nariadenie (ES) č.539/2001, ktoré obsahuje zoznam tretích krajín, ktorých štátni príslušníci musia mať víza, a tých, ktorých štátni príslušníci ich mať nemusia; po druhé je to vízový kódex, ktorý zahŕňa všetky postupy a podmienky vydania krátkodobých schengenských víz, a napokon ide o nariadenie (ES) č. 1683/95, ktoré stanovuje jednotný formát víz. Tieto pravidlá platia pre štátnych príslušníkov všetkých tretích krajín, ktorých sa týka vízová povinnosť.
<P>
Prvé nariadenie, ktoré som spomínala, stanovuje zoznam tretích krajín, ktorých štátni príslušníci musia mať víza pri prekračovaní vonkajších hraníc. Ide o takzvaný negatívny zoznam. Existuje aj pozitívny zoznam: naň patria tí štátni príslušníci, ktorí sú oslobodení od vízovej povinnosti na základe rôznych kritérií, medzi ktorými je základnou zásadou reciprocita. Toto nariadenie sa týka všetkých členských štátov EÚ okrem Spojeného kráľovstva a Írska a týka sa tiež Islandu, Nórska a Švajčiarska.
<P>
V súlade so zásadou reciprocity sa EÚ domnieva, že v prípade štátnych príslušníkov z tretích krajín, ktorí sú oslobodení od vízovej povinnosti pri cestovaní do členských štátov EÚ, by príslušná tretia krajina mala zaistiť rovnaké zaobchádzanie občanom EÚ a oslobodiť ich od vízovej povinnosti, keď cestujú do tejto krajiny. Keď tretia krajina na pozitívnom zozname zachová alebo zavedie vízovú povinnosť pre štátnych príslušníkov jedného, dvoch alebo viacerých členských štátov, uplatnia sa recipročné mechanizmy. To je rámec, v ktorom by Komisia mohla podniknúť kroky, aby dosiahla obnovenie bezvízového styku zo strany tretej krajiny alebo, keby to bolo nedosiahnuteľné, aby navrhla odvetné opatrenia týkajúce sa dočasnej obnovy vízovej povinnosti pre štátnych príslušníkov tejto tretej krajiny.
<P>
Tento systém sa ukazuje ako celkom účinný, ako dokazujú kroky, ktoré podnikla Komisia a ktoré sa uvádzajú v pravidelnej správe o reciprocite. V rámci tohto recipročného mechanizmu, ktorý platí od roku 2005, ohlásili členské štáty 75 prípadov nereciprocity týkajúcich sa 13 krajín z pozitívneho zoznamu. Odvtedy bola nastolená reciprocita s väčšinou z týchto 13 krajín, ako sú napríklad Japonsko, Panama, Singapur, Austrália, Uruguaj a Kostarika. Nedávno Komisia uzavrela rokovania o zrušení vízovej povinnosti s Brazíliou, pričom závery budú vám a Rade predložené čoskoro.
<P>
Problémy s nereciprocitou pretrvávajú v prípade niektorých členských štátov vo vzťahu k USA a ku Kanade. Túto tému vždy spomenieme v diskusii s týmito krajinami.
<P>
Mechanizmus neplatí v prípade, keď tretia krajina na negatívnom zozname zachová alebo zavedie vízovú povinnosť len pre štátnych príslušníkov jedného alebo viacerých členských štátov alebo keď tretia krajina uplatní rôzne podmienky pre občanov rôznych členských štátov. Acquis Spoločenstva neobsahuje pravidlá pre takéto prípady a neposkytuje konkrétny mechanizmus, takže pre EÚ je veľmi ťažké zasiahnuť.
<SPEAKER ID="490" NAME="Pavel Poc" LANGUAGE="CS">
Vážená pani komisárka, ak je Európska komisia garantom spoločnej vízovej politiky a ak je táto politika založená predovšetkým na zásade reciprocity, konkrétne ako dlho ešte hodlá Komisia tolerovať bezprecedentný asymetrický vízový režim, ktorý zaviedol tretí štát, menovite Kanada, voči členskému štátu EÚ, teda Českej republike?
<SPEAKER ID="491" NAME="Cecilia Malmström">
členka Komisie. - Samozrejme, prípad, o ktorom hovorí vážený pán poslanec, mi je dôverne známy a Komisia sa v ňom mimoriadne angažuje.
<P>
Kanadské orgány si zriadili úrad v Prahe - to je jediná podmienka, ktorú sme im dali - a zároveň vytvárajú plán smerujúci k opätovnej obnove oslobodenia od vízovej povinnosti. Mali sme niekoľko stretnutí na vysokej úrovni s Kanadou, Českou republikou a Komisiou s cieľom načrtnúť kroky, ktoré treba podniknúť. Kanaďania vyhlásili, že zmenia svoje právne predpisy a čoskoro ich predložia svojmu parlamentu, aby ich mohol zmeniť. Vedieme dialóg s kanadskými aj českými orgánmi, aby sme sa uistili, že dialóg tu stále existuje, že tu panuje konštruktívna atmosféra a že sa môžeme posunúť smerom k riešeniu tohto problému. Členské štáty o tom budú opäť diskutovať na zasadnutí Rady začiatkom júna.
<P>
Je mi ľúto, že sa tento konflikt ešte nevyriešil, ale môžem váženého pána poslanca uistiť, že sa spolu s našimi českými kolegami snažíme vyriešiť túto otázku čo najskôr.
<P>
Vec: Termíny týkajúce sa spoločného vyhlásenia Turecka a EÚ z 5. novembra 2009
<P>
So zreteľom na:
<P>
spoločné vyhlásenie podpísané 5. novembra 2009 tureckým ministrom vnútra pánom Atalayom, podpredsedom Komisie pánom Barrotom a úradujúcim predsedom Rady pánom Billströmom, a presnejšie na jeho bod 3, v ktorom sa hovorí o obnove oficiálnych rokovaní týkajúcich sa uzavretia dohody o obnove vzťahov medzi Tureckom a EÚ, ako aj na jeho bod 5, z ktorého vyplýva, že dohoda medzi Tureckom a agentúrou Frontex bola uzavretá na technickej úrovni;
<P>
odpoveď úradujúcej predsedníčky Rady pani Malmströmovej na moju otázku http://www.europarl.europa.eu/sides/getDoc.do?type=QT&reference=H-2009-0431&language=SK" na schôdzi Európskeho parlamentu 16. decembra 2009;
<P>
neustále napádanie leteckých prostriedkov agentúry Frontex tureckými vzdušnými silami;
<P>
môže Komisia odpovedať na tieto otázky: Aký pokrok sa dosiahol v súvislosti s rokovaniami, ktoré sú predmetom bodu 3 spoločného vyhlásenia? Neprelínajú sa tieto rokovania s prebiehajúcimi rokovaniami s agentúrou Frontex? Súvisí napádanie leteckých prostriedkov agentúry Frontex s odmietnutím Turecka formálne uznať hranice EÚ v Egejskom mori?
<SPEAKER ID="493" NAME="Cecilia Malmström">
členka Komisie. - Dnes mám teda nabitý program! Chcela by som pripomenúť, že v rámci rokovaní s Tureckom, ktoré sa začali už s mandátom v roku 2002, máme za sebou zložitú históriu, ale nedávno sa urobilo veľmi veľa pozitívnych krokov. Minulý rok závery Rady týkajúce sa nezákonného prisťahovalectva popohnali urýchlenie rokovaní s Tureckom. Tiež minulý rok môj predchodca pán Barrot navštívil Turecko spolu so švédskym ministrom Billströmom. V tom čase sa spoločné vyhlásenie pohlo vpred.
<P>
Odvtedy došlo k pokroku. Počas zimy prebehlo niekoľko rozhovorov a v súčasnosti sme veľmi blízko dohody v rámci rokovaní o readmisnej dohode s Tureckom.
<P>
Komisia je presvedčená, že dohodnuté časti textu sú vyvážené a že odrážajú naše potreby v rámci riešenia záujmov Turecka. Pracujeme na tom, aby sme dokončili tento text čo najskôr a sme v nepretržitom kontakte s tureckými orgánmi.
<P>
Cieľom je dokončiť tento text a oznámiť výsledok rokovaní počas júnového zasadnutia Rady. Parlament budeme neustále plne informovať, keďže bude požiadaný, aby udelil súhlas s vyvodeným záverom.
<P>
Pokiaľ ide o dohodu agentúry Frontex, neexistuje žiadne oficiálne prepojenie medzi rokovaním o pracovnej dohode a rokovaním o readmisnej dohode medzi EÚ a Tureckom. Napriek tomu však Komisia prijíma potrebné kroky, aby zaistila celkovú koherentnosť v rámci riešenia podobných otázok v oboch prípadoch.
<P>
Komisia nie je v pozícii komentovať vymedzenie územia alebo hraníc daného členského štátu, keďže tieto otázky sú výlučnou zodpovednosťou členských štátov a platných ustanovení medzinárodného práva. Chceli by sme podnietiť agentúru Frontex a hostiteľský členský štát, aby zaistili, že susediacim tretím krajinám sa budú poskytovať dostatočné informácie o rozmiestnení prostriedkov, ako napríklad leteckých prostriedkov blízko hraníc, a to ešte pred spustením spoločnej operácie.
<SPEAKER ID="494" NAME="Nikolaos Chountis" LANGUAGE="EL">
Vážená pani komisárka, keďže je ťažké jasne odpovedať na sériu podobných otázok, uvedomujem si, že tieto rokovania sú v každom prípade zložité. Podľa môjho názoru to potvrdzuje, že turecká strana nastoľuje mnoho politických otázok, pre ktoré je ťažké uzavrieť rokovania.
<P>
Bol by som vám veľmi zaviazaný, keby ste nás informovali, hneď ako sa tieto rokovania skončia a hneď ako sa uzavrie dohoda. Rád by som tiež povedal to, že počas nedávnej návštevy tureckého premiéra v Grécku, konkrétne v Aténach, bol podpísaný protokol, isté memorandum o spolupráci s Gréckom v otázkach nezákonného prisťahovalectva. Chcem sa vás opýtať: môže toto memorandum, táto - povedzme - readmisná dohoda medzi Gréckom a Tureckom nahradiť dohodu medzi Európskou úniou a Tureckom, o ktorej sa rokuje?
<SPEAKER ID="495" NAME="Cecilia Malmström">
členka Komisie. - Bez toho, aby som poznala presné detaily dohody uzavretej medzi Tureckom a Gréckom, si myslím, že to dokazuje konštruktívnu náladu, ktorú máme vo vzťahu ku gréckym orgánom na jednej strane a k tureckým orgánom na strane druhej.
<P>
S Tureckom prebiehajú paralelné rokovania. Ako som už povedala, sme veľmi blízko uzavretia týchto rokovaní. Je tu veľmi konštruktívna atmosféra a myslím si, že to dokazuje potrebu, aby to Európska únia dosiahla, a zároveň záujem na tureckej strane o uzavretie readmisnej dohody s nami. Samozrejme, z tej bude mať prospech každý.
<SPEAKER ID="496" NAME="Georgios Papanikolaou" AFFILIATION="PPE">
(EL) Vážená pani komisárka, v iných odpovediach, ktoré sme dostali, ste výslovne povedali, že agentúra Frontex rokuje s Tureckom o technických otázkach. Tomu rozumiem. Nedávno, keď ste nám prišli poskytnúť najnovšie informácie o záležitostiach v rámci vašej jurisdikcie, ste nám vo Výbore pre občianske slobody, spravodlivosť a vnútorné veci povedali, že konečná dohoda s Tureckom o otázkach nezákonného prisťahovalectva je, ako ste vtedy vyhlásili, na dobrej ceste a jej uzavretie je na dosah.
<P>
Nemalo by byť v tejto dohode medzi Európskou úniou a Tureckom aj ustanovenie pre agentúru Frontex medzi Európskou úniou a Tureckom? Nie je agentúra Frontex veľmi dôležitým faktorom v boji proti nezákonnému prisťahovalectvu? Neviem, koľko nám môžete povedať z toho, čo je zahrnuté do rokovaní, ale nehovorí nám zdravý rozum, že v tomto bode by malo existovať ustanovenie pre operácie a kroky agentúry Frontex?
<SPEAKER ID="497" NAME="Cecilia Malmström">
členka Komisie. - Minulý pondelok som mala príležitosť osloviť Výbor pre občianske slobody, spravodlivosť a vnútorné veci a zopakujem to, čo som povedala vtedy, a to, že rokovania s Tureckom napredujú.
<P>
Pokiaľ ide o agentúru Frontex a hraničnú kontrolu Turecka, dosiahli počiatočnú dohodu o návrhu pracovnej dohody na technickej úrovni. Obe strany diskutujú a v súčasnosti agentúra Frontex čaká na odpoveď Turecka, aby sa mohlo pokračovať v diskusiách. Frontex je v tejto záležitosti dôležitým aktérom, ale predovšetkým musíme dosiahnuť dohodu a až potom budeme pokračovať v paralelných diskusiách s agentúrou Frontex. Súhlasím, že je tu veľký priestor pre spoluprácu.
<P>
Vec: Politiky EÚ na boj proti terorizmu a vydávanie podozrivých CIA
<P>
Niekoľko udalostí v poslednom čase objasnilo účasť členského štátu na programe USA pre vydávanie podozrivých osôb. Zo spoločnej štúdie OSN v roku 2010 vyplynulo, že členské štáty EÚ sa vopred dohodli a zúčastňovali na aktivitách súvisiacich s programom CIA pre vydávanie podozrivých osôb a tajnými väznicami.
<P>
Vzhľadom na tieto početné prípady zneužívania moci členskými štátmi a s ohľadom na navrhované oznámenie Komisie o vyhodnotení politík boja proti terorizmu môže Komisia poskytnúť podrobné informácie o konkrétnych opatreniach, ktoré plánuje prijať s cieľom zabezpečiť, aby sa politikami EÚ na boj proti terorizmu v budúcnosti zamedzilo takémuto zneužívaniu?
<SPEAKER ID="499" NAME="Cecilia Malmström">
členka Komisie. - Ďakujem pani Sarah Ludfordovej za túto otázku. Ako viete, táto problematika ma zaujíma a spolupracovali sme na nej aj v minulosti. Netreba opakovať, že sloboda a bezpečnosť idú ruka v ruke a dodržiavanie základných práv a právny štát sú jadrom prístupu Európskej únie v boji proti terorizmu. Opatrenia na boj proti terorizmu je vždy potrebné prijímať v rámci úplného dodržiavania základných práv a EÚ musí byť v tomto smere príkladom.
<P>
Nejde len o právnu požiadavku, ale aj o kľúčovú podmienku zabezpečenia dôveryhodnosti a oprávnenosti, ako aj podpory vzájomnej dôvery medzi vnútroštátnymi orgánmi a v širšom zmysle dôvery verejnosti. Komisia bude preto naďalej presadzovať v boji proti terorizmu prístup, ktorý kombinuje operačnú a právnu efektívnosť a uskutočniteľnosť s jasným záväzkom dodržiavania základných práv.
<P>
Postupy nazývané vydávaním a tajným zadržiavaním predstavujú porušovanie ľudských práv. Komisia to vždy zdôrazňovala a je úlohou príslušných členských štátov, aby začali alebo pokračovali v hĺbkových nezávislých a nestranných vyšetrovaniach na odhalenie pravdy. Ide o pozitívnu povinnosť vyplývajúcu z Európskeho dohovoru o ľudských právach, ktorej cieľom je stanoviť zodpovednosť a umožniť obetiam získanie náhrady škody. Zo strany Komisie sme podporovali Poľsko a Rumunsko, aby prešetrili údajnú existenciu tajných väzenských zariadení, a vítame začatie trestného vyšetrovania v Poľsku v marci 2008.
<P>
Komisia tiež poslala litovským úradom list, v ktorom uvítala ich aktívny postoj pri iniciovaní vyšetrovania. Pokiaľ ide o rozpravu o letoch s vydanými osobami a jej vplyv na politiku EÚ v oblasti letectva, Komisia vyvodzuje isté ponaučenia v súvislosti s oznámením o civilnom letectve a leteckej doprave na obchodné účely z januára 2008. Jednotný európsky vzdušný priestor, ktorý vstúpil do platnosti v januári, navyše poskytuje dodatočné opatrenia na monitorovanie skutočného pohybu lietadla. Budeme to naďalej starostlivo sledovať - v rámci svojich právomocí, samozrejme.
<P>
V roku 2008 Komisia poskytla vo verejnom dokumente pre svoje útvary panoramatické faktické informácie o terorizme a základných právach. Je to zhrnutie odpovedí členských štátov na otázky v dotazníku o trestnom práve, správnom práve, procesnom práve a základných právach v boji proti terorizmu. Na tento dotazník odpovedali všetky členské štáty a práve teraz zo strany Komisie pripravujeme navyše aj inventár hlavných opatrení a politických iniciatív EÚ v oblasti boja proti terorizmu pred nadobudnutím platnosti Lisabonskej zmluvy.
<P>
Politika boja proti terorizmu vedená jednotlivými členskými štátmi na národnej úrovni ani účasť na programe vydávania CIA sa v tejto súvislosti nebudú osobitne hodnotiť. Je však úplne jasné, čo si o tom Komisia myslí, a budeme naďalej sledovať vývoj v členských štátoch vrátane zmien práva v rámci opatrení boja proti terorizmu na vnútroštátnych súdoch. Vyvodíme tiež závery z uskutočňovania udržateľnej politiky na úrovni EÚ.
<SPEAKER ID="500" NAME="Sarah Ludford">
autorka. - Vážená pani komisárka Malmströmová, myslím si, že veta "cap sa stal záhradníkom" nikdy nebola vhodnejšia. Vždy som s vami rada spolupracovala na týchto otázkach.
<P>
Myslím si, že vaše slová sú povzbudivé, pretože sú signálom istého posilnenia dohľadu a mechanizmov, ktoré bude mať Komisia v budúcnosti. Skutočnosť je však taká, že je tu aj minulosť. Členské štáty sa zúčastňovali na nezákonnom vydávaní CIA, mučení a zmiznutiach, pričom dohľad a zodpovednosť neboli dostatočné. Na tému ľudské práva sa už toho povedalo veľa, ako to robíme aj teraz, no medzi slovami a činmi je obrovská priepasť. Ešte stále sme nevyvodili plnú zodpovednosť.
<P>
Existuje niečo, čo by sa podľa Komisie ako strážkyne zmlúv mohlo urobiť nielen s cieľom zabezpečiť, aby členské štáty v budúcnosti plnili svoje povinnosti, ale s cieľom dosiahnuť vyšetrovanie - vrátane, ako pevne dúfam, riadneho verejného vyšetrovania, keď máme teraz v Spojenom kráľovstve novú vládu -, ktoré by zabezpečilo úplné objasnenie toho, čo sa v minulosti dialo a čo sa urobilo nesprávne?
<SPEAKER ID="501" NAME="Cecilia Malmström">
členka Komisie. - Myslím si, že práca, ktorú v tomto smere vykonal Európsky parlament, je mimoriadne dôležitá, pokiaľ ide o vnesenie svetla do programu vydávania a objasnenie toho, čo sa stalo. Podporilo to dynamiku, ale aj silnú verejnú mienku požadujúcu odhalenie pravdy. Ako som už povedala, Komisia naliehavo žiadala a podporovala úplné hĺbkové vyšetrovanie v dotknutých krajinách a bude naďalej sledovať a zabezpečovať, aby sa toto vyšetrovanie naozaj uskutočnilo. Návrh jednotného európskeho vzdušného priestoru nám má pomôcť pri tomto monitorovaní.
<P>
Budeme to naďalej pozorne sledovať a presadzovať objasnenie. Okrem toho Komisia nemôže urobiť veľa konkrétnych vecí. Radi však spolupracujeme s Európskym parlamentom s cieľom naďalej presadzovať objasnenie a zabezpečiť, že to nebude súčasťou európskej politiky v oblasti boja proti terorizmu.
<SPEAKER ID="502" NAME="Janusz Władysław Zemke" AFFILIATION="S&amp;D">
(PL) Vážená pani Malmströmová, chcel by som vás požiadať o informáciu o otázke, ktorú považujem za dôležitú. Boj proti terorizmu - a, samozrejme, všetci veľmi dobre vieme, že proti terorizmu musíme bojovať - si vyžaduje aj spoluprácu medzi európskymi štátmi navzájom. V tejto súvislosti by som chcel položiť nasledujúcu otázku: zaznamenali ste väčšiu tendenciu členských štátov Únie spolupracovať? Existuje aj väčšia tendencia vymieňať si navzájom rozličné veľmi dôležité informácie nevyhnutné na boj proti terorizmu? Zaznamenali ste v tejto súvislosti pozitívne zmeny?
<SPEAKER ID="503" NAME="Cecilia Malmström">
členka Komisie. - Boj proti terorizmu je, samozrejme, jedným z najdôležitejších prvkov politiky Európskej únie. Hlavné opatrenia prijímajú vnútroštátne útvary, policajné orgány a vnútroštátni politici. Európska únia môže tieto iniciatívy podporiť, môžeme poskytnúť istý právny rámec a zabezpečiť dodržiavanie Charty základných práv. Máme určité finančné prostriedky, môžeme poskytovať podporu obetiam a presadzovať ďalšiu spoluprácu.
<P>
Môj názor je, že v tomto smere členské štáty veľa spolupracujú. Samozrejme, je tu stále veľmi citlivá otázka výmeny spravodajských informácií. Je založená na dôvere - alebo niekedy na nedostatku dôvery. Je potrebné rozvíjať ju, čo je možné len cestou harmonizácie a zabezpečovania úplného dodržiavania zásad právneho štátu a dôveryhodnosti systémov Európskej únie. V tejto oblasti môže Európska únia pomôcť. V Štokholmskom programe a diskusiách, ktoré k nemu viedli, bola jasná vôľa posilniť spoluprácu medzi členskými štátmi - navzájom v rámci Európskej únie, ale aj s tretími krajinami - v oblasti boja proti terorizmu. Samozrejme, musíme to vždy robiť pri úplnom dodržiavaní základných práv a program vydávania CIA nie je jeho súčasťou.
<SPEAKER ID="504" NAME="Predsedajúci">
Na nasledujúce otázky sa bude odpovedať súčasne, keďže sa zaoberajú tou istou témou:
<P>
Vec: Podnikatelia a malé a stredné podniky
<P>
Môže Komisia vzhľadom na nadchádzajúci týždeň malých a stredných podnikov (25. mája - 1. júna 2010) a európske podnikateľské ocenenia (31. mája) poskytnúť aktuálne informácie o vykonávaní iniciatívy Small Business Act pre Európu, najmä pokiaľ ide o opatrenia týkajúce sa investičnej pripravenosti podnikateľov, zlepšovania ich prístupu k finančným prostriedkom a znižovania administratívneho zaťaženia, a predovšetkým o iniciatívach a politických rozhodnutiach členských štátov, ktorých cieľom je pomôcť malým a stredným podnikom pri riešení problémov, ktoré bránia ich rozvoju?
<P>
Vec: Malé a stredné podniky
<P>
Plánuje Komisia prijať opatrenia na pomoc súčasným malým a stredným podnikom v EÚ, ktoré sa nachádzajú v ťažkej situácii, a zvažuje Komisia zaviesť osobitný systém na pomoc mladým podnikateľom, ktorí sa usilujú zakladať úspešné malé a stredné podniky v Únii, čím sa znižuje závislosť EÚ od priamych zahraničných investícií s cieľom podporiť rozvoj priemyslu?
<P>
Vec: Malé a stredné podniky a vytváranie pracovných miest
<P>
Všeobecne sa uznáva, že malé a stredné podniky zohrávajú kľúčovú úlohu v Európe pri znižovaní nezamestnanosti. Napriek tomu však čelia neúmernej regulačnej záťaži na rozdiel od väčších spoločností, ktoré sú schopné úspor z rozsahu. Keby každý MSP v Európe zajtra vytvoril jedno pracovné miesto, malo by to mimoriadne priaznivý účinok na mieru zamestnanosti.
<P>
Aké kroky podniká Komisia s cieľom podporovať vytváranie pracovných miest v malých a stredných podnikoch, napríklad prostredníctvom regulačnej reformy a investícií? Aké ciele si Komisia stanovila a ako ich plánuje monitorovať?
<P>
Vec: Európsky týždeň malých a stredných podnikov (MSP)
<P>
Budúci týždeň bude týždňom MSP. Jeho cieľom je podporiť podnikanie, inováciu a hospodársku súťaž a poskytnúť informácie o práci, ktorú Európska únia a orgány na všetkých úrovniach vykonávajú na podporu a financovanie mikropodnikov a malých a stredných podnikov.
<P>
Najväčšia výzva, ktorej v súčasnosti malé a stredné podniky čelia, je zabezpečenie kapitálu a financovania. Veľa malých podnikov, malých rodinných podnikov a nedávno založených podnikov bolo úspešných, ale sú teraz zraniteľné, pretože si nevedia zabezpečiť kapitál. Čo sa môže podniknúť na európskej úrovni s cieľom vyriešiť tento problém?
<P>
Vec: Opatrenia na zníženie administratívnych nákladov pre MSP
<P>
Môže Komisia informovať o tom, aké opatrenia vykonáva na zníženie administratívnych nákladov pre malé a stredné podniky v Európskej únii?
<SPEAKER ID="505" NAME="Mairead McGuinness" AFFILIATION="PPE">
Vážený pán predsedajúci s novým liberálnym klobúkom, mohla by som vás požiadať o objasnenie, ktoré otázky sa naozaj berú do úvahy? Bude sa odpovedať na otázku č. 33 v tretej časti? Všetci sa usilujeme byť na viacerých schôdzach. Keby ste mohli jasne povedať, na ktoré otázky sa nebude odpovedať, bolo by to užitočné.
<SPEAKER ID="506" NAME="Predsedajúci">
Považujem za krajne nepravdepodobné, že by sme sa dostali k otázke č. 33. Ak čakáte na ňu, ja by som to na vašom mieste nerobil.
<P>
Pán Tajani teraz prednesie jednu odpoveď, po ktorej dostanú autori otázok - a ďalší kolegovia - príležitosť klásť doplňujúce otázky.
<P>
Chcel by som upozorniť, že skončíme o 20.30 hod., pretože zamestnanci a tlmočníci musia niečo zjesť, skôr než opäť začneme o 21.00 hod.
<SPEAKER ID="507" NAME="Antonio Tajani" LANGUAGE="IT">
Vážený pán predsedajúci, vo svojej novej funkcii sa vyjadrujem už dva roky. Malé a stredné podniky (MSP) naďalej predstavujú prioritu novej Komisie, ktorá je presvedčená o potrebe urobiť všetko pre to, aby sa z finančnej krízy nestala sociálna kríza, ktorá by zasiahla najmä MSP a ich zamestnancov.
<P>
Od prijatia iniciatívy Small Business Act v roku 2008 sme zaznamenali výrazný pokrok. Komisia v súvislosti s iniciatívou Small Business Act prijala päť legislatívnych návrhov, z ktorých sa už dva uskutočnili: nariadenie o skupinovej výnimke pre štátnu pomoc a smernica o znížených sadzbách DPH. Ďalšie tri - smernica o oneskorených platbách, smernica o fakturovaní DPH a nariadenie o štatúte európskej súkromnej spoločnosti - sú ešte predmetom diskusie tu v Parlamente a v Rade.
<P>
Komisia predložila aj návrh požadovaných nelegislatívnych opatrení: v rade pre štúdie o hodnotení vplyvu sa zaviedol takzvaný test MSP, ktorý ma zlepšiť kvalitu právnych predpisov. Uvediem príklad: smernica o oneskorených platbách a výnimka z účtovného zaťaženia pre mikrosubjekty.
<P>
Členské štáty prejavili aj silnú politickú vôľu vykonať iniciatívu Small Business Act. Napríklad začlenili test MSP do vnútroštátnych rozhodovacích postupov a MSP boli medzi hlavnými príjemcami opatrení, ktoré členské štáty prijali v súvislosti s európskym programom obnovy na riešenie krízy. Zriadenie a rozšírenie pôžičiek a záruk pre MSP bolo napríklad jedným z opatrení prijatých na zlepšenie prístupu k financiám.
<P>
Metódy, ktoré si jednotlivé štáty vybrali, a dosiahnuté výsledky sa však navzájom líšia, a preto musíme naďalej pracovať na uplatňovaní iniciatívy Small Business Act na vnútroštátnej úrovni. Považujem preto za mimoriadne dôležité, aby sa pokračovalo v nastavenom kurze opatrení a zabezpečilo, že zásady a odporúčané smerovanie opatrení sa uplatňujú na európskej i vnútroštátnej úrovni.
<P>
Stratégia Európa 2020 plne podporuje politiku v prospech MSP. Je súčasťou mnohých plánovaných vlajkových iniciatív a pri uplatňovaní stratégie v členských štátoch bude predmetom osobitnej kontroly. Jedno z 10 dodatočných usmernení navrhnutých Komisiou vyzýva členské štáty, aby zaviedli rad opatrení pre MSP v súlade so zásadami iniciatívy Small Business Act.
<P>
V nasledujúcej fáze budú členské štáty zapracovávať tieto opatrenia do svojich národných reformných programov. Do konca tohto roka uskutočníme hĺbkové preskúmanie uplatňovania iniciatívy Small Business Act s cieľom zmerať dosiahnutý pokrok a identifikovať nové smerovanie, ktoré zohľadní aj priority stratégie Európa 2020. Medzi hlavné oblasti činnosti bude patriť zlepšenie prístupu k úverom a inováciám, presadzovanie podnikateľského ducha a podpora internacionalizácie MSP. MSP, predovšetkým tie, ktoré riadia mladí podnikatelia, budú medzi hlavnými príjemcami týchto nových iniciatív.
<P>
Keďže Európska komisia si je vedomá ťažkostí, s ktorými sa momentálne MSP stretávajú, keď sa usilujú získať prístup k financiám, pozorne sleduje vývoj v tomto odvetví, pričom spolupracuje predovšetkým s Európskou centrálnou bankou s cieľom uskutočňovať pravidelné prieskumy situácie.
<P>
Komisia pripravila aj rad programov na finančnú podporu MSP, aby tak získali prístup ku kapitálu, ktorý potrebujú na rozvoj svojej činnosti. Napríklad rámcový program pre konkurencieschopnosť a inovácie zahŕňa niektoré finančné nástroje vyvinuté v spolupráci s Európskym investičným fondom, ktoré poskytujú stimuly na rizikové operácie a operácie úverových záruk pre podniky. Program Jeremie financovaný Európskym fondom regionálneho rozvoja ponúka obrovskú škálu špecifických finančných produktov na rozvoj a posilnenie MSP na území Európy ako celku. A napokon nový európsky nástroj mikrofinancovania, spoločná iniciatíva Komisie a Európskej investičnej banky, je osobitne zameraný na mikropodniky, ktoré majú problém získať financovanie ad hoc.
<P>
Zlepšil sa aj prístup MSP k úverom v dôsledku zvýšenia sumy úverových liniek poskytnutých Európskou investičnou bankou sprostredkovateľským bankám, ktoré sú zodpovedné za prerozdelenie súm MSP vo forme pôžičiek. V roku 2009 Európska investičná banka poskytla finančným inštitúciám finančné prostriedky v celkovej výške 13 miliárd EUR, čo predstavuje medziročný nárast o 55 %. Pre informáciu uvediem, že viac než 75 % zo sumy 21 miliárd EUR poskytnutej v rokoch 2008 - 2009 sa dostalo do rúk MSP, ktorým bola určená. Išlo o 50 000 MSP v celej Únii.
<P>
Pred niekoľkými dňami Komisia zorganizovala konferenciu na vysokej úrovni, na ktorej sa zišli banky, fondy rizikového kapitálu a MSP. Na stretnutí sa zúčastnili aj predstavitelia Európskeho parlamentu. Umožnilo nám to zhodnotiť súčasnú situáciu na trhu a preskúmať nové myšlienky a stratégie na zlepšenie prístupu MSP k financiám. Bola to významná príležitosť na diskusie o možných opatreniach, ktoré sa prijmú s cieľom pomôcť podnikom dosiahnuť obnovu a hospodársky rast.
<P>
Jedným z opatrení, o ktorých sa rozhodlo, bolo zriadenie stáleho diskusného fóra medzi finančnými inštitúciami, fondmi rizikového kapitálu a predstaviteľmi MSP. Štvrťročným stretnutiam bude predsedať Európska komisia. Závery z tohto fóra budú predstavovať prvú fázu stratégie zameranej na vytvorenie akčného plánu na poskytnutie prístupu k úverom a kapitálu MSP v Únii.
<P>
Na záver by som chcel využiť túto príležitosť a informovať Parlament, že v rámci prvého európskeho týždňa MSP sa uskutoční viac ako 1 200 celoštátnych, regionálnych a miestnych podujatí na široké spektrum tém, ktoré sa týkajú tohto odvetvia. Týždeň MSP sa uskutoční od 25. mája do 1. júna, čiže súčasne s odovzdávaním európskych podnikateľských ocenení za rok 2010, ktoré sa bude konať 31. mája v Madride.
<P>
Všetkým tým vám chcem potvrdiť svoju osobnú angažovanosť s cieľom zabezpečiť ochranu zamestnanosti v Únii prostredníctvom podpory MSP. Nevyhnutná reštrukturalizácia veľkých súkromných podnikov spôsobí stratu niektorých pracovných miest a jediný spôsob zvýšenia zamestnanosti je podpora rozvoja MSP, ktoré predstavujú chrbtovú kosť európskeho hospodárstva.
<SPEAKER ID="508" NAME="Marian Harkin">
autorka. - Chcem pánovi komisárovi zablahoželať k dosiahnutému pokroku. Pán komisár, hovorili ste však o tom, že jedným z hlavných problémov je prístup ku kapitálu, pričom ste spomenuli Európsku investičnú banku. Poskytla financie írskym bankám, aby ich rozdelili medzi MSP. Významná suma však nebola prerozdelená najmä z dôvodu nesúladu medzi potrebami MSP - istým druhom refinancovania - a cieľom Európskej investičnej banky, ktorým je financovanie strednodobých investícií. Chcela by som sa teda opýtať, či súhlasíte s tým, že je potrebné zaviesť isté opatrenia pre MSP, ktoré potrebujú refinancovanie, a akú úlohu by v tom mohla zohrať Komisia. Podporili by ste istý druh systému podnikových záruk podobne ako v Spojenom kráľovstve?
<SPEAKER ID="509" NAME="Joe Higgins" LANGUAGE="GA">
Vážený pán predsedajúci, úplne súhlasím s vyhlásením Komisie, že MSP sú veľmi dôležité nielen vzhľadom na počet pracovných miest, ktoré vytvárajú, ale aj preto, že sú stabilnejšie ako väčšie spoločnosti, ktoré prichádzajú a nepociťujú lojálnosť voči regiónu či krajine.
<P>
Úplne súhlasím s vyhlásením pani kolegyne Marian Harkinovej, že nedostatok financií je v súčasnosti najväčšou prekážkou. Spomenula to aj Komisia. Súhlasím aj s tým, že existuje príliš mnoho byrokracie.
<SPEAKER ID="510" NAME="Gay Mitchell">
autor. - Chcel by som sa pána komisára opýtať, či sa pozrie aj na nepriame finančné aspekty problémov, s ktorými zápasia MSP.
<P>
Neviem napríklad, ako je to vo vašej krajine, no v našej už neexistujú bankoví manažéri a podobné veci. Dávame bankám peniaze, tie však nehodnotia ľudí podľa minulých záznamov, podľa povahy ani podľa znalostí podnikania. Ocitli sme sa v zmätku, ktorého dôvodom je to, že ľudia pracovali v automatickom režime. Do istej miery to robia ešte aj teraz. Ako vyhráte voľby? Jedno hlasovanie v danom čase. Ak získame jedno pracovné miesto na každý MSP v Európe, kríza nezamestnanosti sa skončí.
<P>
Chcel by som vás poprosiť, aby ste sa poradili s Európskou centrálnou bankou a Európskou investičnou bankou a pokúsili sa použiť svoj vplyv na to, aby sme získali späť tradičných bankových manažérov, ktorí podpisujú zmluvy s MSP a pomáhajú im rozvíjať podnikanie. Prinesie to dividendy.
<SPEAKER ID="511" NAME="Liam Aylward" AFFILIATION="ALDE">
Samozrejmá otázka znie: verí Komisia naozaj, že týždeň MSP môže priniesť splnenie cieľov? Mohol by som sa pána komisára opýtať, aké opatrenia budú prijaté na zabezpečenie toho, že Európska únia a členské štáty vytvoria prostredie, v ktorom môžu podnikatelia a rodinné podniky prežiť, rozvíjať sa a prekvitať a v ktorom bude podnikanie odmeňované, nie brzdené, čo sa často stáva v súčasnej hospodárskej klíme?
<SPEAKER ID="512" NAME="Antonio Tajani" LANGUAGE="IT">
Vážený pán predsedajúci, budem stručný. Súhlasím s poznámkami všetkých poslancov Parlamentu, ktorí vystúpili v tejto rozprave.
<P>
Pokiaľ ide o Európsku investičnú banku, hneď po nástupe do funkcie komisára pre priemysel a podnikanie som prijal okamžité opatrenia s cieľom stretnúť sa s pánom prezidentom Maystadtom a požiadať ho o poskytnutie 30 miliárd EUR vyčlenených na pomoc Európskej investičnej banky pre MSP. To som sľúbil Parlamentu počas svojho vypočutia, skôr než ma poveril výkonom funkcie komisára pre priemysel a podnikanie.
<P>
Aby som pokračoval, odpoveď pána prezidenta bola celkom pozitívna. Povedal mi, že po úvodnom zmrazení sa dostalo na miesto určenia okolo 6 až 7 miliárd EUR z vyčlenených 30 miliárd EUR. Naliehavo som pána prezidenta požiadal o urýchlenie poskytovania.
<P>
Existuje aj problém v súvislosti s bankami v našej oblasti - bod, o ktorom hovoril posledný rečník -, pretože európsky bankový systém je dosť diverzifikovaný: nie všetky banky sú rovnaké. Niektoré banky sa púšťajú do finančných špekulácií, ale, našťastie, máme ešte stále bankovú sieť, kde manažéri poznajú podnikateľov, ktorí prídu požiadať o úver, a môžu im teda dôverovať. Vedia tiež, že peniaze, ktoré investujú, budú reinvestované do banky, a to, čo sa stalo v Spojených štátoch, sa tu nestane.
<P>
Stretnutie, ktoré som zorganizoval pred niekoľkými dňami a na ktorom sa zúčastnili mnohí vaši kolegovia z Európskeho parlamentu, bolo na to skutočne zamerané: bolo zamerané na rozvoj stratégie. Preto som uviedol, že sme zriadili fórum, ktoré neskôr povedie k akčnému plánu na poskytovanie úverov.
<P>
Cieľom je, aby naše malé a stredné podniky boli konkurencieschopné. Aby mohli byť konkurencieschopné, potrebujú inovácie. Inovácie sú však nemožné, ak sa na tento účel nevyčlenia finančné prostriedky. Môj prvoradý záväzok je teda zapojiť banky - dokonca banky poskytujúce úvery. Mnohé z nich sa zaviazali, že v budúcnosti to uskutočnia. Prijímame silné opatrenie so stimulmi od Komisie, do ktorého sú zapojené banky a finanční operátori, ako aj Európska investičná banka, ktorá poslala dvoch viceprezidentov, aby sa zúčastnili na rozprave. Účelom tohto opatrenia je dosiahnuť aspoň niektoré z týchto cieľov v presvedčení, že MSP dnes predstavujú najlepší nástroj na prekonanie krízy a, ako som uviedol na začiatku svojho vystúpenia, na to, aby sa hospodárska a finančná kríza nestala krízou sociálnou.
<P>
Môžete sa spoľahnúť na moje absolútne odhodlanie obraňovať, chrániť a podporovať MSP - a týka sa to aj finančných aspektov - v nádeji, že budú schopné rásť a že rozkvitnú nové podniky, pretože náš cieľ je odjakživa rovnaký: s trhovým hospodárstvom, ktoré umožňuje MSP neustále zvyšovať konkurencieschopnosť, môžeme slovami Lisabonskej zmluvy vytvoriť skutočnú sociálnu politiku.
<SPEAKER ID="513" NAME="Presedajúci">
Ospravedlňujem sa kolegom za trocha kratšiu hodinu otázok, ale predchádzajúca rozprava sa natiahla o 25 minút.
<P>
Otázky, ktoré neboli zodpovedané pre nedostatok času, budú zodpovedané písomne (pozri prílohu).
<P>
Týmto končím hodinu otázok.
<P>
(Rokovanie bolo prerušené o 20.30 hod. a pokračovalo o 21.00 hod.)
