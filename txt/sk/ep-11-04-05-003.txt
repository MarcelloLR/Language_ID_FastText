<CHAPTER ID="003">
Závery zo zasadnutia Európskej rady (24. - 25. marca 2011) (rozprava) 
<SPEAKER ID="007" NAME="Predseda">
Ďalším bodom programu je vyhlásenie predsedu Európskej rady na tému: Závery zo zasadnutia Európskej rady (24. - 25. marca 2011). Slova sa ujme predseda Európskej rady pán Van Rompuy.
<SPEAKER ID="008" NAME="Herman Van Rompuy">
predseda Európskej rady. - V priebehu 49 dní som predsedal trom zasadnutiam Európskej rady a samitu hláv štátov a predsedov vlád eurozóny. To je dôkazom veľkých a naliehavých úloh, pred ktorými stojí naša Únia, a to tak v oblasti hospodárskej, ako aj diplomatickej. Zároveň to jasne ilustruje, že zasadnutia Európskej rady nie sú len udalosťou, ale že sú súčasťou procesu. Na zasadnutí, o ktorom dnes prinášam správu a ktoré sa konalo v dňoch 24. a 25. marca, sme podľa očakávania schválili významnú skupinu hospodárskych opatrení, ktoré sme pripravovali a o ktorých sme diskutovali počas uplynulého roka. Zintenzívnili sme naše kroky vzhľadom na pokračujúce udalosti v Líbyi a iniciovali sme našu reakciu na katastrofickú situáciu v Japonsku. Dovoľte mi postupne sa ku každému z týchto bodov vyjadriť.
<P>
V hospodárskej oblasti sme pokročili, pokiaľ ide o komplexný balík opatrení. Na základe podnetu z predošlých zasadnutí vrátane neformálneho samitu eurozóny, ktorý sa konal 11. marca, sa nám podarilo v tejto oblasti spojiť takmer všetky naše sily. Je zrejmé, že schválenie opatrení a postupov na riešenie krízy samo osebe nepovedie k okamžitému prekonaniu krízy. To si bude vyžadovať vytrvalosť a sústavné úsilie. Nebudem podrobne opakovať všetky rozhodnutia, ktoré sme prijali. Nájdete ich v záveroch. Dovoľte mi však zhrnúť šesť kľúčových bodov.
<P>
Po prvé, dohodli sme sa na zmene a doplnení zmluvy, ktoré sú potrebné na to, aby mal trvalý mechanizmus pre stabilitu plnú právnu istotu. Parlament vo svojom uznesení z 15. decembra vyzval na malú úpravu zmluvy, ktorá by zabezpečila právny základ takéhoto mechanizmu, a na to, aby sa nepristupovalo k zásadnému pozmeňujúcemu a doplňujúcemu návrhu k zmluve. Riadili sme sa týmto odporúčaním a teší ma, že 23. marca Parlament takou drvivou väčšinou podporil navrhovaný pozmeňujúci a doplňujúci návrh k zmluve. Mimoriadne ma teší, že sa nám podarilo Parlament ubezpečiť, pokiaľ ide o niektoré z obáv, ktoré boli v tejto súvislosti načrtnuté. Chcel by som sa poďakovať spravodajcom pánovi Brokovi a pánovi Gualtierimu za to, že na dosiahnutí tohto výsledku so mnou úzko spolupracovali.
<P>
Po druhé, dosiahli sme podrobnú dohodu o objeme, rozsahu a režime fungovania budúceho mechanizmu pre stabilitu a o zlepšení dočasného nástroja.
<P>
Po tretie, presadili sme stanovisko Rady k šiestim legislatívnym návrhom týkajúcim sa rozpočtového a makroekonomického dohľadu pred rokovaniami s Parlamentom. Viem, že na tom usilovne pracujete. Stretol som sa s vašimi spravodajcami a dnes popoludní sa stretnem s vašimi koordinátormi. Všetci zainteresovaní chápu potrebu uzavrieť túto tému do júna.
<P>
Po štvrté, začali sme európsky semester. Ide o krok, ktorým nadväzujeme na vykonávanie stratégie EÚ 2020, Paktu stability a rastu a makroekonomického dohľadu. V júni Európska rada vyvodí potrebné závery. Osobne dohliadnem na to, aby to neskončilo zabudnuté v byrokratickom procese.
<P>
Po piate, zhodli sme sa na tom, že čoskoro sa uskutočnia dôveryhodné záťažové testy bánk. Úloha je v tomto prípade dvojitá, pretože banky musia uskutočniť testovanie a vlády musia byť pripravené naložiť s výsledkom testov.
<P>
Po šieste, zabezpečili sme zlepšenie hospodárskej koordinácie. Nazývame ho Pakt Euro Plus z dvoch dôvodov. Po prvé preto, že tento pakt sa týka toho, čo chcú krajiny eurozóny robiť viac - majú spoločnú menu a chcú podniknúť ďalšie kroky nad rámec existujúcich záväzkov a dohôd EÚ. A po druhé preto, že tento pakt je otvorený aj pre ostatné krajiny. Preto som rád, že šesť krajín, ktoré nie sú členmi eurozóny, už oznámilo, že sa k paktu pripoja. Ide o Dánsko, Poľsko, Lotyšsko, Litvu, Bulharsko a Rumunsko. A pakt je ďalej otvorený pre štyri zvyšné členské štáty, ktoré sa k nemu môžu pripojiť neskôr.
<P>
Dovoľte mi zopakovať, že politický záväzok vyplývajúci z Paktu Euro Plus ide nad rámec všetkých ostatných opatrení v balíku na zlepšenie hospodárskej výkonnosti členských štátov: silnejší Pakt stability a rastu v oblasti fiškálneho dohľadu, nový makroekonomický dohľad a vykonávanie rozhodujúcej stratégie EÚ 2020 v oblasti štrukturálnych reforiem v záujme dosiahnutia hospodárskeho rastu. Záväzky v oblasti konkurencieschopnosti, verejných financií a dôchodkov, zamestnanosti a podobne sa musia previesť do národných reforiem a programov stability. A takisto sa budú ročne vyhodnocovať na najvyššej úrovni.
<P>
Ešte posledná poznámka k hospodárstvu. Niektorí ľudia sa obávajú, že táto činnosť naruší sociálne zabezpečenie a ochranu. To vôbec nie. Ako som už povedal sociálnym partnerom na sociálnom samite tripartity, ide o zachovanie týchto základných aspektov európskeho modelu. Chceme zaistiť, aby boli naše hospodárstva dostatočne konkurencieschopné, aby dokázali vytvárať pracovné miesta a zachovať sociálne zabezpečenie pre všetkých našich občanov. O tom je naša práca. Toto teda boli hlavné prvky nášho globálneho hospodárskeho balíka, ktoré nám majú pomôcť prekonať krízu. Ako som už spomínal, sú výsledkom dlhého procesu a nielen jedného zasadnutia.
<P>
Európska rada sa 25. marca 2010 rozhodla zlepšiť európske hospodárske riadenie a vytvoriť pracovnú skupinu, ktorej som mal česť predsedať. O rok neskôr tu máme nové pravidlá, nové nástroje a ambicióznejšie politiky. Bola to a ďalej to je snaha všetkých inštitúcií vrátane tohto Parlamentu a všetkých členských štátov. Nebolo to vždy jednoduché, nezaobišlo sa to bez drámy, ale politická vôľa je neochvejná, naše smerovanie je jasné a dosiahli sa významné výsledky.
<P>
Neprekonali sme zatiaľ všetky naše problémy. Sú následkom minulých chýb a nedostatku vhodných nástrojov na európskej aj vnútroštátnej úrovni. Teraz však máme skutočnú šancu vyriešiť ich a nezopakovať ich.
<P>
Teraz by som rád prešiel k situácii v Líbyi, o ktorej sme na zasadnutí 24. a 25. marca, samozrejme, tiež diskutovali. Prejavili sme spoločné odhodlanie. Viem, že niektorí z vás mali pochybnosti, ale usilovne sme pracovali na zaistení konkrétnych výsledkov. Na mimoriadnom zasadnutí Európskej rady, ktoré sa konalo 11. marca, dva týždne pred týmto zasadnutím, sme prijali voči Líbyi jasný postoj. Bez tejto jasnej európskej pozície by nebolo možné podniknúť ďalšie kroky. Rozhodli sme, že v záujme zaručenia bezpečnosti civilného obyvateľstva by mohli členské štáty preskúmať všetky potrebné možnosti za predpokladu, že bude existovať preukázateľná potreba, jasný právny základ a podpora z regiónu.
<P>
Tieto tri podmienky boli rýchlo splnené. Jasná potreba bola zrejmá, keď režim vystupňoval násilie proti vlastnému ľudu. Právny základ sa získal, keď Bezpečnostná rada OSN odsúhlasila historickú rezolúciu o Líbyi len niekoľko dní po zasadnutí Európskej rady. A regionálna podpora prišla okamžite zo strany Ligy arabských štátov.
<P>
Kroky podniknuté koalíciou európskych, arabských a severoamerických krajín pri vykonávaní rezolúcie OSN pomohli ochrániť civilné obyvateľstvo Líbye. Zabránilo sa obrovskému krviprelievaniu. Boli zachránené tisíce životov. To je najdôležitejší výsledok a zaslúži si maximálnu pozornosť, ešte väčšiu ako proces rozhodovania. Les je dôležitejší než stromy.
<P>
Všetci vieme, že rozhodnutie o podniknutí vojenských krokov nebolo jednoduché. Je celkom prirodzené, že vznikajú otázky a váhanie. Je to úplne normálne, keď ide o otázky vojny a mieru. Prípadné ťažkosti, ktoré sme zažili v súvislosti s líbyjskou krízou, by však ani na chvíľu nemali zakryť úspechy Európskej únie. Od začiatku krízy stála Európska únia v čele. Ako prvá uložila sankcie, ako prvá stanovila zákaz cestovania pre vedúcich predstaviteľov režimu, ako prvá zmrazila líbyjské aktíva a ako prvá na základe žiadosti tohto Parlamentu uznala dočasnú prechodnú národnú radu ako právoplatného vyjednávača. Únia tiež koordinovala záchranné činnosti zamerané na občanov EÚ a poskytla a aj ďalej poskytuje významnú humanitárnu pomoc.
<P>
Politické ciele, ktoré sme definovali 11. marca, sa nezmenili. Kaddáfí musí odstúpiť. Chceme politickú zmenu, ktorú by viedli sami Líbyjčania a ktorá by bola založená na širokom politickom dialógu. Sme pripravení pomôcť novej Líbyi, a to hospodársky aj pri vytváraní jej nových inštitúcií.
<P>
Pozorne sledujeme aj udalosti v zvyšnej časti regiónu. Vieme, že situácia je odlišná v každej krajine, a vyjadrujeme skutočne veľké obavy zo situácie v Sýrii, Jemene a Bahrajne. Dôrazne odsudzujeme stupňovanie násilia a podporujeme politické a sociálne reformy u našich južných susedov. Takisto musíme zmeniť našu politiku a dnes poobede o tom budem diskutovať s niekoľkými poslancami EP zodpovednými za tento región v rámci parlamentného Výboru pre zahraničné veci. No spomeniem aj niečo pozitívne. Pred dvomi týždňami sme zaznamenali pokojný priebeh ústavného referenda v Egypte.
<P>
Dovoľte mi povedať aj niekoľko slov o situácii na Pobreží Slonoviny. Nebola síce na programe posledného zasadnutia Európskej rady, ale v decembri sme prijali závery a odvtedy pozorne sledujeme vývoj v tejto krajine. Predovšetkým čo najdôraznejšie odsudzujeme násilie, a to najmä násilie páchané na civilistoch. To sa musí zastaviť vo všetkých smeroch. Po druhé, súčasná situácia je jasným výsledkom nedostatočného rešpektovania demokracie. Demokracia nie je len o voľbách, ale aj o rešpektovaní výsledku volieb. Medzinárodné spoločenstvo zaujalo jasný postoj k výsledkom minuloročných prezidentských volieb na Pobreží Slonoviny. Musíme trvať na našej pozícii.
<P>
Na záver prejdem na tému Japonska. Pokiaľ ide o nahromadenie tragédií, ktoré postihli Japonsko, ako Európska rada sme vyjadrili náš súcit a solidaritu s japonským ľuďom a sústrasť pozostalým tisícov obetí. Nesmieme na nich zabudnúť, aj keď našu pozornosť si vyžadujú ďalšie aspekty drámy v Japonsku. Ako Únia sme pripravení pomôcť akýmkoľvek možným spôsobom. V týchto tragických dňoch ako skutoční priatelia Japonska opakujeme strategický význam vzťahu EÚ a Japonska. Ako vieme, následky týchto udalostí presahujú hranice Japonska, a preto si z toho Európska únia v plnej miere berie ponaučenie. Pozorne sledujeme následky na celosvetové hospodárstvo a jadrové aspekty. Je to hlavná priorita.
<P>
Preto sme sa rozhodli, že v takzvaných záťažových testoch bezpečnosti by sme mali naliehavo skontrolovať bezpečnosť všetkých našich jadrových elektrární. Komisia podá Európskej rade správu o záťažových testoch do konca roka. Preskúma platné predpisy EÚ o bezpečnosti jadrových elektrární a v prípade potreby navrhne zlepšenia. V Európe chceme mať najprísnejšie normy jadrovej bezpečnosti, pretože zaistenie bezpečnosti jadrových elektrární sa nemôže zastaviť na našich hraniciach. Nabádame a podporujeme susediace krajiny, aby vykonali podobné záťažové testy. Najlepšia by bola celosvetová kontrola jadrových elektrární.
<P>
Pán predseda, vážené poslankyne, vážení poslanci, to bol súhrn bodov, na ktorých sme sa dohodli na tomto treťom tohtoročnom zasadnutí Európskej rady. Veľa z nich bude znamenať ďalšiu prácu pre tento Parlament, či už prostredníctvom legislatívnych postupov, alebo prostredníctvom všeobecného práva Parlamentu na dôkladnú kontrolu spoločnej zahraničnej a bezpečnostnej politiky. Teším sa, že si vypočujem vaše názory.
<SPEAKER ID="009" NAME="José Manuel Barroso" LANGUAGE="FR">
Pán predseda Európskej rady nám predstavil všetky rozhodnutia prijaté na minulotýždňovom zasadnutí. Chcel by som sa s vami podeliť o svoj názor na ne a hovoriť s vami najmä o ďalších etapách.
<P>
Myslím si, že je namieste povedať, že sa prijali niektoré veľmi dôležité štrukturálne rozhodnutia v záujme väčšej finančnej stability eurozóny a väčšej hospodárskej koordinácie. Pre európske hospodárske riadenie je to skutočne zlomový moment, najmä ak sa pozrieme späť na cestu, po ktorej sme sa k tomuto momentu dostali.
<P>
Napokon sme položili správne a pevné základy hospodárskej zložky našej hospodárskej a menovej únie. Myslím si, že teraz bude mať stabilnejší základ.
<P>
Teraz máme rámec, ktorý nám umožní spoločne reagovať na všetky krízy, ktoré by sa mohli vyskytnúť. A v neposlednom rade by sme pri hodnotení výsledkov tohto zasadnutia Rady nemali prehliadať to, že tento rámec je v súlade s ustanoveniami zmluvy a dodržiava prístup Spoločenstva.
<P>
Ako všetci vieme, nebola to vopred rozhodnutá záležitosť. Komisia stála na čele spoločnej reakcie na hospodársku krízu a predstavila víziu Európy v roku 2020. Tento Parlament ju v rozhodujúcej miere podporil a za to by som vám chcel znovu poďakovať. Postoj, ktorý zaujali spoločne Parlament a Komisia na obranu prístupu Spoločenstva, bol uznaný a zohral dôležitú úlohu pri dosiahnutí týchto výsledkov.
<P>
Naša nová hospodárska štruktúra je teda vo veľkej miere zavedená. Samo osebe to však nie je zárukou. Vedúci politickí predstavitelia teraz musia prijať určité dôležité rozhodnutia, aby svoje plány dodržali.
<P>
V tomto novom rámci musíme byť odhodlaní okamžite uskutočniť potrebnú konsolidáciu verejných financií a priority v oblasti štrukturálnych reforiem v záujme rastu, ktoré táto Európska rada potvrdila, na základe ročného prieskumu rastu Komisie.
<P>
Som presvedčený, že naše odhodlanie v najbližších týždňoch a mesiacoch bude také silné, ak nie ešte silnejšie ako odhodlanie, ktoré sme prejavovali až doteraz pri stanovovaní rôznych zložiek našej spoločnej reakcie na krízu súdržným a koordinovaným spôsobom: európsky semester, Pakt Euro Plus, nový rámec posilneného hospodárskeho riadenia a kroky, ktoré sme podnikli v duchu solidarity a zodpovednosti v záujme zachovania finančnej stability eurozóny.
<P>
Nebojím sa povedať, že Komisia by si želala v niektorých oblastiach hospodárskeho riadenia zájsť ešte ďalej, najmä vo vzťahu k novému mechanizmu finančnej stability eurozóny. Uvítali by sme napríklad väčšiu flexibilitu. No napriek tomu podľa mňa môžeme povedať, že sa nám podarilo zabezpečiť mechanizmus, ktorý je zakotvený v zmluve, v rámci ktorého bude Komisia zohrávať silnú úlohu a ktorý bude monitorovať tento Parlament. Dosiahnutý výsledok je významný a prispelo k tomu aj schválenie pozmeňujúceho a doplňujúceho návrhu k zmluve, ktorý tento Parlament v takej veľkej miere podporil.
<P>
Vážené poslankyne, vážení poslanci, nové štruktúry riadenia teraz treba zaviesť do praxe, aby sa mohla riešiť hospodárska situácia. Pravda je taká, že sa stále nachádzame v náročnom období. Na ťahu sú teraz členské štáty, ktoré musia dokončiť svoje národné reformné programy a svoje programy stability alebo konvergencie.
<P>
Komisia počká, kým dostane od všetkých členských štátov konkrétne a ambiciózne návrhy napredovania smerom k hlavným cieľom stratégie Európa 2020, ktorými sú viac pracovných miest, väčšie investície do vzdelávania, odbornej prípravy, výskumu a inovácií a dôraznejší prístup k boju proti chudobe a sociálnemu vylúčeniu.
<P>
Čakáme tiež na to, aby nám predstavili opatrenia, ktoré prijmú na nápravu pokračujúcich makroekonomických nerovnováh a na zlepšenie konkurencieschopnosti a rastu v záujme vytvárania pracovných miest.
<P>
Keď dostaneme tieto dokumenty, budeme môcť pripraviť naše návrhy stanovísk a odporúčaní pre jednotlivé krajiny, aby sa dali prijať pred júnovým zasadnutím Európskej rady, ktoré bude označovať koniec úplne prvého európskeho semestra.
<P>
Rád by som zdôraznil, že všetci nesieme spoločnú zodpovednosť a že je dôležité, aby všetci v plnej miere zodpovedali za stratégiu Európa 2020. Stratégia Európa 2020 zostáva základným rámcom reforiem Európy zameraných na rast a zamestnanosť. V tejto súvislosti možno spomenúť odsek 6 záverov Európskej rady. Veľmi jasne sa v ňom uvádza, že "pri vykonávaní týchto politík a v záujme zabezpečenia širokej zaangažovanosti sa zachová úzka spolupráca s Európskym parlamentom, ostatnými inštitúciami EÚ a poradnými orgánmi (Hospodársky a sociálny výbor, Výbor regiónov) s plným zapojením národných parlamentov, sociálnych partnerov, regiónov a iných zainteresovaných strán". Tento bod by som chcel zdôrazniť, pretože ako viete, medzi najčastejšie kritiky lisabonskej stratégie patril presne nedostatok zodpovednosti za program európskej hospodárskej reformy. Dúfam, že tentoraz sa nám zíde to, čo sme sa z tohto procesu naučili, a že budeme skutočne usilovne pracovať na raste v záujme tvorby pracovných miest na európskej aj vnútroštátnej úrovni.
<P>
Čo sa týka reformy hospodárskeho riadenia, teraz je úlohou Parlamentu prejsť ku konečnému schváleniu šiestich návrhov v legislatívnom balíku a dúfam, že čo najskôr dosiahneme odvážny výsledok. Ak sa má zaviesť do praxe celý systém riadenia, je tento krok rozhodujúci.
<P>
Myslím si preto, že pokiaľ ide o výsledky posledného zasadnutia Európskej rady, máme veľa dôvodov na radosť, ale zároveň aj veľa dôvodov, aby sme ďalej usilovne pracovali. Hospodárska klíma je totiž stále náročná a nepredvídateľná, najmä z hľadiska sociálnych aspektov, o ktoré sa všetci veľmi zaujímame.
<P>
V priebehu najbližších týždňov Komisia predloží aj svoje návrhy v súvislosti s Aktom o jednotnom trhu. Veľmi ma teší, že Rada venovala skutočne veľa času diskusiám o budúcnosti jednotného trhu a že zdôraznila kľúčovú úlohu jednotného trhu pri podnecovaní rastu a tvorby pracovných miest a pri podpore konkurencieschopnosti, pričom okrem iného poukázala na význam zníženia regulačnej záťaže najmä pre MSP.
<P>
Chceme uvoľniť rastový potenciál jednotného trhu. V tejto chvíli by som tiež chcel upozorniť na to, že konsolidácia verejných financií nie je cieľom sama osebe, ale len prostriedkom na podnietenie spravodlivého, udržateľného rastu a tvorby pracovných miest.
<P>
Čo sa týka spravodlivého rastu, treba zdôrazniť, že Európska rada už vyjadrila svoj postoj aj k možnosti vyberania dane z medzinárodných finančných transakcií. Potvrdil som zámer Komisie predložiť niekoľko návrhov týkajúcich sa zdaňovania finančného sektora. Skutočne sa domnievame, že k riešeniu krízy by mali prispieť všetci.
<P>
Vážené poslankyne, vážení poslanci, ako viete, Rada diskutovala aj o situácii v južnom Stredozemí a konkrétne v Líbyi. Pán predseda Rady nám poskytol veľmi podrobnú správu. Chcel by som len spomenúť, že som sa včera stretol s premiérom Tuniska. Zopakoval som, že podporujeme demokratickú revolúciu a že sme pripravení pomôcť tuniskému ľudu v jeho boji za slobodu, spravodlivosť a sociálny pokrok. V tejto súvislosti som spomenul aj otázku migrácie, ktorú musia Tunisko a EÚ riešiť spoločne v konštruktívnom duchu a v duchu skutočného partnerstva, pretože sme navrhli práve partnerstvo za demokraciu a spoločnú prosperitu, ktoré Európska rada veľmi dobre prijala.
<P>
Európska rada hovorila ešte o jednej téme, konkrétne o kríze v Japonsku a najmä o situácii v oblasti jadrovej energetiky.
<P>
Včera som viedol dosť významný telefonický rozhovor s japonským premiérom, ktorý poďakoval Európskej únii za jej kroky. Zopakoval som našu solidaritu a povedal som mu, že pri Japonsku budeme aj naďalej stáť. Diskutovali sme aj o jadrovej otázke. Premiér Kan ma informoval o situácii v Japonsku a o najnovšom vývoji v oblasti bezpečnosti a prejavil svoju pripravenosť spolupracovať s nami v súvislosti s prácou, ktorú treba urobiť vzhľadom na jadrovú bezpečnosť v Európe a vo zvyšku sveta.
<P>
V súvislosti s jadrovou otázkou sa u verejnosti zjavne stupňuje znepokojenie. Týmto znepokojením sa musíme zaoberať a musíme zaručiť maximálnu jadrovú bezpečnosť. Musíme tiež konať úplne transparentne. V jadrových elektrárňach v Európe sa preto uskutočnia takzvané záťažové testy a ich výsledky sa zverejnia. Rada požiadala Komisiu a Skupinu európskych regulačných orgánov pre jadrovú bezpečnosť, aby rozhodli o rozsahu a praktických podrobnostiach týchto testov, ktoré budú vykonávať nezávislé vnútroštátne orgány. Komisia preskúma aj regulačný rámec bezpečnosti jadrových elektrární a do konca roka navrhne prípadné zlepšenia, ktoré sa ukážu ako potrebné.
<P>
Vážený pán predseda, vážené poslankyne, vážení poslanci, nesmieme sklamať nádeje, ktoré boli vložené do našej schopnosti konať spoločne v záujme spoločného dobra Európy. A práve o to sa usiluje Komisia každý deň, pričom vieme, že sa môžeme opierať o podporu Parlamentu. A budeme to robiť aj naďalej a budeme v plnej miere plniť naše nové povinnosti.
<SPEAKER ID="010" NAME="Joseph Daul" LANGUAGE="FR">
Posledné zasadnutie Európskej rady nasmerovalo krajiny na správnu cestu. Zvýšením kapacity Fondu solidarity a rozhodnutím o jeho trvalom charaktere 27 štátov znovu prejavilo svoju odhodlanosť udržať euro a ukázalo, aký význam prikladajú solidarite medzi finančne stabilnejšími krajinami a tými, ktoré sa ocitli v dočasných ťažkostiach.
<P>
Rozhodnutie o uzatvorení paktu pre euro medzi krajinami eurozóny aj ostatnými krajinami zároveň svedčí o politickej vôli vedúcich európskych predstaviteľov poučiť sa z finančnej krízy.
<P>
To, že máme spoločnú menu, nás núti vystupovať jednotnejšie pri našich hospodárskych a sociálnych rozhodnutiach. Časy, keď si krajiny mohli stanoviť netradičnú daňovú sadzbu alebo osobitné sociálne pravidlá bez toho, aby to najprv konzultovali so svojimi partnermi, sa už dávno skončili. Dôvod je celkom jednoduchý: všetky krajiny by mali mať prospech zo solidarity ich partnerov v eurozóne.
<P>
Naši ľudia však prijmú túto solidaritu len vtedy, keď si budú myslieť, že každý vynakladá rovnakú snahu pri riadení verejných financií. V tejto súvislosti je pakt pre euro veľkým krokom smerom k zblíženiu našich hospodárstiev. Náš poslanecký klub ho dôrazne podporuje, žiada však - a bude aj ďalej žiadať -, aby sa realizoval v kontexte metódy Spoločenstva pod záštitou Komisie, pán predseda. Podnikáte správne kroky, urobili ste kus dobrej práce, ale v rámci tejto metódy Spoločenstva treba pod záštitou Komisie urobiť ešte viac. Práve takto vybudujeme Európu. Dámy a páni, viete, aký viem byť tvrdohlavý, a budem to tu opakovať toľkokrát, koľkokrát to bude potrebné, aby na to nikto nezabudol.
<P>
Európa sa od zvyšku sveta odlišuje svojím modelom sociálne trhového hospodárstva - modelu, na ktorý sú naši spoluobčania celkom oprávnene hrdí a ktorý je založený na zásade solidarity, ktorý je však zároveň náročné udržať vzhľadom na globalizáciu. Treba preto vedieť, ako zaistiť jeho udržateľnú budúcnosť, a to nájdením zlatej strednej cesty medzi opatrovníckym štátom, ktorý uprednostňujú socialisti a ktorý, ako sme videli, nás takmer priviedol ku krachu, a medzi nadmerným liberalizmom, ktorého hrozby sme videli pri finančnej kríze.
<P>
Na dosiahnutie tohto cieľa sú potrebné tri veci. Po prvé, všetky naše krajiny musia znížiť svoj deficit. Po druhé, musia prijať porovnateľné rozpočtové, fiškálne a sociálne pravidlá. A po tretie, musia spoločne investovať do inovácií na podnietenie rastu, ktoré sú zatiaľ jednoznačne nedostatočné. Náš model sa nám skutočne podarí zachovať a posilniť len tak, že budeme investovať do rastových odvetví, teda do zelenej energie, nanotechnológií, biotechnológií a podobne. Vzhľadom na náš obmedzený priestor na finančné manévrovanie je najlepším spôsobom na riešenie problémov súvisiacich s rastom a na dosiahnutie úspor z rozsahu spojenie našich schopností, ako aj nášho kapitálu. Bez obrovských investícií do inovácií, bez skutočného európskeho plánu si sami odopierame možnosť držať krok s našimi konkurentmi.
<P>
Dámy a páni, kým naše hlavy štátov a predsedovia vlád pred 10 dňami zasadali, svet naďalej sužovala elektráreň vo Fukušime a povstalci v Líbyi očakávali od Európy, že dôrazne zasiahne. Pokiaľ ide o tieto dve záležitosti, naše krajiny a Európska únia prejavili veľký zmysel pre zodpovednosť.
<P>
Japonsku sme skutočne ponúkli naše skúsenosti z jadrovej energetiky v situácii, ktorá je pre túto krajinu, ale aj pre celé medzinárodné spoločenstvo mimoriadne ťažká a znepokojujúca. Dejiny sa určite budú deliť na svet pred Fukušimou a svet po Fukušime. Aj keď zatiaľ hrozba Fukušimy nepominula, náš poslanecký klub si želá, aby obdobie po Fukušime bolo obdobím rozmýšľania a konania, aby sa najprv zaistilo výrazné sprísnenie pravidiel upravujúcich jadrovú bezpečnosť, a po druhé, aby sa podporovali naše snahy v oblasti zelenej energie. Súhlasím s vaším prístupom k Pobrežiu Slonoviny, pán predseda.
<P>
Na záver prejdem k Stredozemiu. Vítam opakovanú výzvu Európskej rady, aby sa plukovník Kaddáfí vzdal moci a umožnil začať písať novú stránku v histórii tejto krajiny. Želal by som si, aby sa všetky naše krajiny spojili a diskutovali o susedskej politike pre južné krajiny, ktorá by bola taká ambiciózna a úspešná ako politika, ktorú sa nám podarilo vytvoriť v 90. rokoch pre východné krajiny.
<P>
(potlesk)
<SPEAKER ID="011" NAME="Martin Schulz" LANGUAGE="DE">
Ak človek pozorne počúva prejavy pána Van Rompuya a pána Barrosa, možno si spomenie na známu nemeckú pieseň, ktorej text znie približne takto: "máme všetko pod kontrolou, aj keď sa loď potápa." Nie je tu žiaden problém, všetko je v poriadku. Vyriešili sme všetky ťažkosti a všetci sú úplne spokojní.
<P>
Ja však nedokážem pochopiť vaše správy v súvislosti s Európskou radou. Absolútne rozumiem, že ste sem nechceli prísť s negatívnou správou. Ak by som bol predsedom Európskej rady, tiež by som sa pravdepodobne horlivo usiloval predstaviť tento stály kongres vo Viedni ako niečo úplne oslnivé.
<P>
Spomínali ste Líbyu. Zabudli ste však spomenúť priepastný rozdiel medzi stanoviskami dvoch najväčších vlád Európy k tejto téme. Medzi Francúzskom a Nemeckom neexistuje konsenzus o líbyjskej otázke. Rozdiely v rámci Európskej únie, pokiaľ ide o jeden z kľúčových medzinárodných problémov, naznačujú, že nie všetko je pod kontrolou. Pán Van Rompuy, bolo by pre nás osožnejšie, keby sme výsledky tohto zasadnutia Rady mali už v roku 2010. Keby sme chceli zabrániť zostupnej špirále z minulého roka, a to najmä v eurozóne, mali sme prijať opatrenia, ktoré sa mali vykonávať už od jari 2010.
<P>
Musíme sa samých seba spýtať, prečo sa tieto opatrenia neprijali už na jar 2010? Odpoveď znie, že v Európskej rade, v inštitúcii, ktorú vediete, nerozhoduje o veciach, o ktorých sa bude diskutovať alebo o ktorých sa dosiahne dohoda, metóda Spoločenstva, duch Spoločenstva a spoločné ciele, ale sú to národné taktické záujmy, ktoré v konečnom dôsledku zohrávajú väčšiu úlohu než spoločné európske záujmy. To je konkrétnym problémom Európy.
<P>
Rád by som od vás počul, pán Barroso, vysvetlenie napríklad aj toho, ako je možné, že strana, ku ktorej patríte, ktorú ste predtým viedli a ktorá z vás urobila premiéra Portugalska, teraz spôsobila pád portugalskej vlády, ktorá pritom vykonávala práve tie opatrenia, ktoré ste od nej požadovali vy aj pán komisár sediaci vedľa vás.
<P>
(potlesk)
<P>
Nemôžeme vás obviňovať zo zodpovednosti za tento stav, veď napokon už nie ste vodcom tejto strany. Očakával by som však jasné vyhlásenie od predsedu Komisie o tejto manipulácii na vnútroštátnej politickej úrovni a jej negatívnom dosahu na Európsku úniu. Veď kolaps portugalskej vlády sa udial presne v momente, keď sa vláda odhodlala urobiť presne to, čo od nej vyžadoval rámec stability. Takto sa v Európe nepohneme vpred.
<P>
Je tu niečo, čo ma veľmi znepokojuje a čo nespomenul ani jeden z vás, a to, že pred zasadnutím Európskej rady sa stále pozeráme na presne ten istý scenár. Sotva sa hlavy štátov a predsedovia vlád dohodnú v návrhu záverov na opatrení na stabilizáciu eura alebo nejakého člena eurozóny, prídu ratingové agentúry z finančného centra Londýna alebo New Yorku a znížia rating tejto krajiny, čo prinesie vždy rovnaký výsledok, a to spustenie vlny špekulácií proti euru. Kedy už konečne naberieme odvahu a povieme, že títo špekulanti už Európe nebudú diktovať?
<P>
(potlesk)
<P>
Čo hovoríme bankám? Pán Barroso, veľmi ma teší, že ste navrhli daň z finančných transakcií. V súčasnosti Európska centrálna banka požičiava peniaze s 1 % úrokom bankám, ktoré potom tieto peniaze ďalej požičiavajú členským štátom eurozóny pri úroku 10 %. Nič sa nemení. Tí, ktorí spôsobili krízu, z nej aj naďalej najviac profitujú. Práve preto potrebujeme daň z finančných transakcií, aby sme zabezpečili, že tieto banky ponesú časť nákladov na túto finančnú krízu.
<P>
Pán Barroso, spomínali ste stratégiu Európa 2020 - viac pracovných miest, viac investícií, viac výskumu a odbornej prípravy, väčšia ochrana životného prostredia -, to všetko znie vynikajúco. Problémom však je, že sa to má dosiahnuť s čoraz menším objemom verejných investícií. Jedným výsledkom je, že pri stratégii Európa 2020 a lisabonskom procese sa dosahuje mimoriadne pozitívny vývoj, ak však obmedzíme rozpočty len jednostranne v kontexte hospodárskeho vývoja Európy, sú odkázané na neúspech. Potrebujeme odvahu na uskutočňovanie verejných investícií. Pozrite sa na úroveň investícií v rozvíjajúcich sa hospodárstvach. Pozrite sa na úroveň verejných investícií v Indii. Pozrite sa na Brazíliu. Pozrite sa na ostatné kontinenty a verejné finančné prostriedky, ktoré sa tam investovali.
<P>
Európa kráti svoje výdavky až na smrť, a preto by sme mali vyhlásiť spôsob dosahovania našich cieľov, konkrétne cieľov stratégie Európa 2020, za právne záväzný základ v rámci šiestich návrhov balíka hospodárskeho riadenia. Vlády by sa tak zaviazali, že konečne urobia to, čo už dlho nahlas sľubujú, ale čo potom nesplnia pre rozpočtové škrty, a to vrátane krátenia samotného rozpočtu EÚ. Z tohto dôvodu od vás, pán Barroso, a ešte viac od vášho komisára pre rozpočet pána Lewandowského očakávam, že vytvoríte rozhodný a ambiciózny návrh rozpočtu pre EÚ, ktorý skutočne uľahčí potrebný rozvoj.
<SPEAKER ID="012" NAME="Guy Verhofstadt">
v mene skupiny ALDE. - Predovšetkým sa chcem poďakovať pánovi Van Rompuyovi za jeho správu o zasadnutí Rady. Ak však mám byť úprimný, nemyslím si, že kríza sa skončila, a neverím, že s opatreniami, ktoré prijímame, sa môže skončiť. Za oknami máme veľkú búrku.
<P>
V Európskej únii sme zatiaľ prikročili len k prijatiu provizórnych opatrení, opatrení, ktoré sú možno potrebné, ale v skutočnosti krízu neriešia. Dali sme 110 miliárd EUR Grécku a 67 miliárd EUR Írsku, a to nehovorím o sume 24 miliárd EUR pre írske banky, o poskytnutí ktorej sme práve rozhodli. Momentálne máme 76 miliárd EUR vo vládnych dlhopisoch, ktoré nakúpila Európska centrálna banka. Môžem vám povedať, že to bude robiť aj ďalej, pretože núdzový fond nemá povolené obchodovať na sekundárnych trhoch. Znamená to, že to bude robiť aj ďalej. Európska centrálna banka navyše prijala záruku vo výške 100 miliárd EUR, aby boli banky v Európe likvidné. Celkovo sme teda do krízy v posledných mesiacoch investovali sumu 400 miliárd EUR. To je trojnásobok rozpočtu Európskej únie! A to najhoršie je ešte pred nami. Vo štvrtok sa pravdepodobne zvýšia úrokové sadzby v Európe z 1 % na 1,25 %, čo môže situáciu ešte zhoršiť. Je to potrebné na zabránenie inflácii, ale na druhej strane to zhoršuje situáciu.
<P>
Taká je teda situácia: 400 miliárd EUR, ktoré sme investovali. A vyriešili sme krízu? Nie, nevyriešili sme ju. Potrebujeme skutočne dôrazný a hĺbkový prístup a ten momentálne nemáme. V tejto súvislosti by som chcel citovať guvernéra Holandskej národnej banky Nouta Wellinka, ktorý pred niekoľkými dňami zverejnil svoju výročnú správu. Povedal tri veci o výsledku našich rozhodnutí a rozhodnutí zo zasadnutí Rady v posledných týždňoch. Povedal, že rozpočtové pravidlá nie sú dostatočne prísne, že balík hospodárskeho riadenia je príliš malý a že pakt pre euro je v skutočnosti príliš slabý, pretože neexistuje mechanizmus na jeho presadzovanie. Nehovorím to ja, ale citujem Nouta Wellinka, guvernéra Holandskej národnej banky, ktorý opakuje presne to, čo pán Trichet povedal minulý týždeň. Ako tretiu vec spomenul to, že finančný dohľad sa vykonáva až príliš na vnútroštátnej úrovni.
<P>
Myslím si, že pán Nout Wellink má pravdu. Dokonca môžeme pridať niekoľko ďalších bodov. Prvým je Európsky nástroj finančnej stability (ENFS) a Európsky mechanizmus pre stabilitu (EMS). Stále ani dočasné záchranné fondy nemôžu fungovať, pretože pre ne platí pravidlo jednomyseľnosti. Ak toto pravidlo ponecháme, znamená to, že celá eurozóna bude odteraz v rukách euroskeptických vlád a euroskeptických politických strán.
<P>
A napokon - a to je moje dnešné posolstvo - ešte stále musíme ozdraviť európske banky. Problém sa nevyriešil a hospodárska obnova v Európe sa nezačne, ak najprv nevyriešime tento problém. Banky nielenže majú vo svojich portfóliách staré produkty z finančnej krízy, ale teraz v nich majú aj množstvo dlhopisov z problematických krajín, ktorých rating sa každý deň a minimálne raz za týždeň znižuje.
<P>
Žiadam o to, aby pán Barroso a pán Trichet čo najskôr prišli s globálnou reakciou na tento problém, konkrétne s dôraznejším Paktom stability - na ktorom pracuje aj Parlament - a hospodárskym riadením. Existuje skutočné hospodárske riadenie? To, čo teraz máme, je medzivládny prístup bez mechanizmu postihov a to fungovať nebude. Nefungovalo to doteraz a nebude to fungovať ani v budúcnosti. Musíme predložiť návrh na zrušenie pravidla jednomyseľnosti v záchranných fondoch, pretože to nemôže fungovať. Takto vlastne dávame všetku moc krajinám a stranám, ktoré sú proti systému.
<P>
A napokon musíme predložiť plán týkajúci sa európskeho bankového sektora. Kým nepredložíte európsky mechanizmus na ozdravenie bánk, nedosiahneme hospodársku obnovu. Všetci vieme, že si to bude vyžadovať peniaze. Treba rekapitalizovať európske banky, financovať investície v Európe - ako to požadoval pán Schulz - a zároveň kryť zlé verejné financie mnohých našich členských štátov. Ako to urobíme? Kde sú peniaze? Jediný spôsob nájdenia peňazí je vytvoriť skutočný európsky trh s dlhopismi a to vieme. Vytvorenie európskeho trhu s dlhopismi je jedinou cestou von z krízy.
<P>
Chcel by som pánovi Barrosovi povedať, že teraz je správny čas, aby konal. Čas ubieha a problémy nevyriešime len pomocou paktu pre euro.
<SPEAKER ID="013" NAME="Daniel Cohn-Bendit" LANGUAGE="FR">
Vážený pán Van Rompuy, musím priznať, že pán Schulz pre vás citoval jednu kratučkú nemeckú pieseň. Jej priamy ekvivalent vo francúzštine znie: "Tout va très bien, Madame la Marquise, il n'y a pas de problème."
<P>
Musím povedať, že ma udivuje spôsob, akým sa tu veci prezentujú. Nemali by ste nás považovať za bláznov. Aj keď si vás radi vypočujeme, sem-tam čítame aj noviny a naozaj vieme, čo sa stalo na tomto zasadnutí Rady. Nehovorte nám tu rozprávky. Veď poznáme problémy. Nie sme tu na to, aby sme si vypĺňali čas.
<P>
Chcel by som povedať jednu vec vám a pánovi Barrosovi. Stále sa vraciate k pojmom stabilita, rast, zamestnanosť a konkurencieschopnosť. Potiaľ je to v poriadku. Ale viete, čo cítia naši občania? Vidia nerovnosti, majú pocit nespravodlivosti a neistoty. V tejto podobe sa to dostáva k nim. A ak Európska únia nezmení svoje spôsoby, ak sa nepokúsi zareagovať na tento pocit nespravodlivosti, tento pocit nerovnosti alebo reálnu nerovnosť, reálnu neistotu, ľudia budú počuť slovo konkurencieschopnosť a vyložia si to tak, že od nás znova dostanú úder.
<P>
V tom je náš skutočný problém. Občania totiž vnímajú mechanizmy na záchranu bánk, ktoré, dovolím si doplniť, sú dôležité, a pomyslia si, že je to dobré pre banky. Pozrite sa na zisky bánk. Pozrite sa na obrovské výplaty. Ľudia povedia, že je to úplne šialené. Míňa sa toľko peňazí a práve občania a štátne rozpočty najviac pocítia ďalšie prehĺbenie nerovností. Všetky štatistiky za posledné roky poukazujú na to, že nerovnosti sa stále prehlbujú. Ak sa nám nepodarí vyriešiť tento problém, občania sa nám obrátia chrbtom, čo spustí extrémne pravicovú protieurópsku vlnu po celej Európe. A mali by na to dobrý dôvod. Pretože my nie sme schopní reagovať na tento pocit nerovnosti, nespravodlivosti a neistoty. Ak teda nebudeme reagovať, neuspejeme.
<P>
Čo sa týka eurobondov, ako to spomínal pán Verhofstadt, skutočne musíme povedať občanom o význame obranného fondu a skutočne ho musíme zmobilizovať. Ak však nebudeme mať investičný fond, ak neukážeme žiaden skutočný dôkaz o tom, že chceme znovu naštartovať celý systém - a práve preto potrebujeme eurobondy, teda nielen ako obranný mechanizmus, ale aj v záujme investícií -, ak sa nevydáme po tejto ceste, občania nič nepochopia a už vôbec nie túto politiku.
<P>
Treba preto povedať určité veci. Čo sa týka nerovností, prečo dnes napríklad nie je možné prijať v Európe určité sociálne opatrenia, ktorým by občania naozaj rozumeli? Napríklad rozhodnúť o minimálnej mzde pre celú Európu, ktorá by nemusela byť nevyhnutne na rovnakej úrovni, ale zaviedla by sa koncepcia minimálnej mzdy. Je až neuveriteľné, že v krajine, akou je napríklad Nemecko, ktorá stále hovorí o znovunastolení hospodárskej rovnováhy, sa tento problém nespomína ani sa o ňom nehovorí. Je až neuveriteľné, že Nemecko, jedna z niekoľkých ziskovejších krajín v dnešnej Európe, nie je schopné pre svojich občanov zaviesť minimálnu mzdu. Tento problém treba otvoriť v súvislosti s hospodárskym a sociálnym riadením Európy.
<P>
Prejdem teraz k Líbyi. Slová pána Schulza boli pravdivé, aj keď dramatické. Máme tu krajinu ako Nemecko, ktorá sa skrýva, zatiaľ čo iné krajiny sa pokúšajú nájsť riešenia. S týmto bodom možno len súhlasiť. Chcel by som len to, aby sme teraz pri rozhovoroch o susedskej politike zvážili mnoho minulých omylov, ktorých sme sa v rámci nej dopustili. Aké sme mali vzťahy s pánom Kaddáfím pred začatím bombových útokov? Aké vzťahy mali európske krajiny s pánom Kaddáfím, pánom Benom Alim, pánom Mubarakom? Zhodnoťme konečne to, čo pre nás znamenali články o ľudských právach v dohodách o pridružení. Nič! Vôbec nič! Ak nepristúpime k takémuto zhodnoteniu, mali by sme si aspoň prestať klamať. Venovala Európska rada aspoň päť minút úvahám o tom, v čom sme predtým zlyhali v našej politike pre Stredozemie? Pomysleli ste na to? V dokumentoch som sa o tom vôbec nedočítal. Vo vašich prejavoch na túto tému som o tom nič nepočul. Keby len Európska rada dokázala byť trochu sebakritická voči svojim minulým omylom.
<P>
A napokon prejdem na Japonsko. Problémom je to, že najlepšou formou jadrovej bezpečnosti je prestať používať jadrovú energiu. Lebo pokiaľ ide o jadrovú energiu, nie je vôbec bez rizika. Nedá sa to dosiahnuť zo dňa na deň, ale ak neprestaneme jadrovú energiu používať, nikdy nebudeme v bezpečí. Problém nemá nič spoločné so záťažovým testom jedného incidentu. Ako uviedol pán Lacoste, šéf francúzskeho Úradu pre jadrovú bezpečnosť, problémom je kumulatívny účinok niekoľkých možných incidentov, teda niečo, čo ešte doteraz nikto nepreveroval, aj keď je to neuveriteľné. A presne to sa v Japonsku stalo. Nejde len o jeden incident, ale o nakopenie štyroch alebo piatich incidentov a k tomu ľudskej chyby. Práve to viedlo k tejto situácii
<P>
Z matematického hľadiska nie je možné zaručiť túto bezpečnosť. Ak my Európania neprehovoríme... a nedá sa to urobiť za noc, ale ak neprestaneme jadrovú energiu používať, musíme prestať hovoriť o jadrovej bezpečnosti. Jadrová bezpečnosť neexistuje.
<SPEAKER ID="014" NAME="Jan Zahradil" LANGUAGE="CS">
Najdôležitejšou témou posledného zasadnutia Európskej rady boli hospodárstvo a stabilita eurozóny. Dobre viete, že v skupine Európskych konzervatívcov a reformistov je väčšina poslancov zo štátov, ktoré nie sú súčasťou eurozóny, a dokonca je väčšina poslancov zo štátov, ktoré sa nepripojili k paktu pre euro. To však neznamená, že si prajeme neúspech eurozóny. Práve naopak, my si prajeme stabilnú a prosperujúcu Európsku úniu vrátane eurozóny. Prajeme si zodpovedné národné vlády, ktoré zastavia zadlžovanie, ktoré zmenia štruktúru verejných výdavkov, ktoré sa pustia do fiškálnych reforiem, a kroky, ktoré vedú k znovunastoleniu finančnej disciplíny, teda považujeme za správne.
<P>
To, čo však nepovažujeme za správne a čo nám vadí, je skrytá agenda, ktorú tu niektoré členské štáty a čiastočne aj Komisia a niektoré poslanecké skupiny v tomto Parlamente presadzujú. Je to snaha využiť túto krízu na ďalší presun právomocí. Je to snaha ďalej pokročiť vo fiškálnej a daňovej harmonizácii. Je to snaha urobiť ďalší krok k vytvoreniu fiškálnej únie, a teda ďalší krok k vytvoreniu úplnej politickej únie. Takejto únii my hovoríme nie, takúto úniu my nepodporujeme.
<P>
Sedím tu už od roku 2004 a vždy, keď sa vyskytnú nejaké ťažkosti, počúvam jedinú frázu: "Potrebujeme viac Európy, potrebujeme prístup viac založený na Spoločenstve." A ja hovorím nie, nepotrebujeme. Práve snaha riešiť všetko na úrovni Európskej únie nás zaviedla do problémov. A ako ich riešime? Znovu na európskej úrovni. Takže prosím, pochopte konečne, že súčasný model európskej integrácie sa vyčerpal. Prestaňte žiť v päťdesiat rokov starej predstave povojnovej európskej integrácie minulého storočia. Európska paradigma sa zmenila a čím skôr sa s tým niektorí z vás vyrovnajú, tým lepšie pre nich.
<SPEAKER ID="015" NAME="Lothar Bisky" LANGUAGE="DE">
Naša skupina považuje výsledky zasadnutia Rady za nedostatočné.
<P>
Po prvé, vezmime si hospodársku politiku. Na vypočutí, ktoré sa konalo minulý týždeň, sme vyjadrili naše postoje k odsúhlaseným usmerneniam v oblasti hospodárskej politiky. Musíme prekonať neoliberálne praktiky postavené na zisku a hospodárskej súťaži, ktoré sú zrejmé z pojmov ako flexiistota, úprava veku odchodu do dôchodku a podobne.
<P>
Domnievame sa, že je potrebné demokraticky legitímne a kontrolované riadenie hospodárskej politiky, ktoré prostredníctvom vhodných spoločných minimálnych štandardov zabráni daňovým, mzdovým a environmentálnym dampingovým postupom, ktoré zabezpečí účinnú reguláciu finančných trhov a zakáže privatizáciu ziskov a zároveň prenos rizík na širokú verejnosť.
<P>
Moja druhá poznámka sa týka južných susedských krajín a najmä Líbye. Členské štáty EÚ sa zapojili do desivej situácie v severnej Afrike a zvlášť v Líbyi. Už sme tu počuli istú kritiku. Chcel by som zdôrazniť jednu vec. Diktátor Kaddáfí používa proti demonštrantom a povstalcom zbrane, ktoré kúpil od nás. Je pod paľbou jednotiek NATO so zjavným cieľom ochrániť bojujúcich za slobodu a demokraciu, ktorí tiež používajú zbrane od Európy a USA.
<P>
Aký je teda význam existujúceho etického kódexu v súvislosti s obchodom so zbraňami, ak takáto situácia môže existovať? Kde je podpora slobody, ľudských práv a boja proti sociálnej nespravodlivosti, keď dochádza k takým situáciám, ako napríklad na Lampeduse, kam každý deň prichádzajú stovky utečencov zo severnej Afriky? Obávam sa, že nanovo pozliepaná koncepcia susedstva sa zaoberá viac európskymi záujmami ako primeranou reakciou na potreby partnerských krajín.
<P>
Moja tretia poznámka sa týka Japonska. Dnes popoludní aj zajtra máme stále čas diskutovať o Japonsku. Ani v tomto prípade nepripúšťame jednotný európsky prístup, aspoň pokiaľ ide o kontrolu bezpečnosti, takzvané záťažové testy. Vôbec ma neprekvapuje, že sa naši občania s oprávneným skepticizmom pýtajú, aká je presne pozícia Európskej únie v tejto záležitosti.
<SPEAKER ID="016" NAME="Godfrey Bloom">
v mene skupiny EFD. - Dovoľte mi vrátiť sa k téme Líbye.
<P>
Kedy si politická trieda a významní ľudia zrazu uvedomili, že plukovník Kaddáfí je zlo? Kedy od vytvorenia tej nádhernej fotografie, ako sa objímate, pán predseda, ste si zrazu uvedomili, že je to zločinec?
<P>
Môžem vám povedať, že obete útoku v škótskom Lockerbie a obete ukrutností organizácie IRA v našej krajine veľmi dobre vedeli, čo za darebáka je tento človek. No mal ropu a mal peniaze, tak ste prižmúrili oči, že?
<P>
Nuž, teraz sa prejavujú následky týchto omylov. Najabsurdnejšou postavou v celej tejto situácii je britský premiér, ktorý stojí a hrká svojím prázdnym puzdrom od zbrane - keďže zrušil kráľovské námorné sily, keďže zrušil kráľovské letecké sily - a vyhráža sa len z pozície diváka bez lietadlových lodí, nemá nič a nazýva sa konzervatívcom, je to však len jeden penzionovaný školáčik, ktorý verí v nemožné.
<P>
Hovoríme veľa o násilí páchanom na ľuďoch, hovoríme veľa o demokracii. A napriek tomu máme v Zimbabwe už roky vraždiaceho paviána a neurobili sme nič. Či áno? O to sa nestaráme, lebo v tom nie sú peniaze ani ropa. Je to také typické pre toto miesto plné pokrytectva a pretvárky.
<SPEAKER ID="017" NAME="Barry Madlener" AFFILIATION="NI">
(NL) Vážený pán Barroso, podarí sa vám dosiahnuť to, čo chcete. Budeme mať stály podporný fond pre euro, fond, ktorý podporí členské štáty, ktoré vyplienili svoje štátne pokladnice a ktorý prevedie riziká na tie členské štáty, ktoré si svoje hospodárenie strážia.
<P>
Väčšina ekonómov s nami súhlasí, že tento fond nezachráni euro o nič viac než opatrenia v rámci Paktu stability a rastu. Je to mierna dohoda, ktorá odmeňuje slabé a podvodnícke členské štáty ľahko dostupnými pôžičkami. Odkiaľ sa zoberú tie peniaze? Ako sa vytvorí fond? Na papieri doň prispeje každý členský štát vrátane Írska, Grécka a Portugalska. Ale tieto krajiny predsa nemajú žiadne peniaze.
<P>
Napokon to teda zaplatia tie členské štáty, ktoré si udržiavali svoje hospodárenie v poriadku. Holandskí občania napokon zaplatia účet za slabé členské štáty, ako napríklad Grécko a Portugalsko - za vašu krajinu, pán Barroso -, a to je neprípustné, pán predseda. To nie je solidarita, ale odmeňovanie zlého správania niekoľkých slabých členských štátov na úkor tvrdo pracujúcich Holanďanov, Nemcov a Belgičanov.
<P>
Takto sa euro nedá zachrániť. Namiesto toho by ho tieto krajiny mali prestať používať. Grécko musí znovu zaviesť drachmu a Portugalsko musí znovu zaviesť escudo. Niektoré krajiny musia prijať, že budú musieť opustiť eurozónu, a môžu si za to samy.
<SPEAKER ID="018" NAME="Werner Langen" AFFILIATION="PPE">
(DE) Výsledky samitu boli dôležitým prechodným krokom, ale skutočný test ešte len príde. Ak sa s výsledkami naloží tak ako so všetkým vrátane Paktu stability a rastu a ak ich členské štáty nebudú dodržiavať, nebudú hodné ani papiera, na ktorom sú vytlačené. Práve preto sa nemôžem stotožniť s optimizmom oboch pánov predsedov, že kríza je zažehnaná. Domnievam sa, že ešte len teraz je pred nami skutočný test.
<P>
Prešlo už dva a pol roka od pádu banky Lehmann Brothers a kde sme teraz? Trvalo nám dva a pol roka, kým sme sa dostali do tohto bodu. Zodpovedný komisár odmietol návrhy na zavedenie dane z finančných transakcií, keď boli naposledy predložené. Chcem vidieť výsledky. Keď si vybavím uplynulé volebné obdobie, spomínam si, že tento Parlament schválil 12 uznesení o opatreniach súvisiacich s finančnými trhmi a že zodpovedný komisár za vnútorný trh - ktorý už, chvalabohu, nie je vo funkcii - ich všetky odmietol. Taká je skutočnosť. Komisia sa pri riešení tohto problému nepostavila do čela.
<P>
Zistili sme však, že aj na úrovni Rady treba prekonať vlastné národné záujmy a že Parlament musel podporiť Komisiu v jej úlohe pri zmene a doplnení ústavy. Spať na vavrínoch vôbec nie je opodstatnené. Musím súhlasiť s pánom Verhofstadtom. Rozpočtová konsolidácia je príliš laxná, riadenie je príliš nezáväzné, pakt pre euro je príliš slabý a národné záujmy sú stále príliš silné. Ak nebudeme mať odvahu žiadať od národných vlád väčší záväzok voči Európe, nikdy nedosiahneme rozumné a trvalé riešenie.
<P>
Pán Barroso, staval som sa kriticky k tomu, keď grécki poslanci v našej skupine hlasovali proti programu pre Grécko. Určite nesúhlasím s pánom Schulzom. Nezvolenie socialistického predsedu vlády je jasným dobrým znakom. V prípade Portugalska však vaša strana hlasovala aj proti programu. Takéto veci sa v Európe nesmú stávať. Chcel by som všetkých požiadať, aby splnili svoju úlohu a zaistili, že tento zaslepený národný postoj k riešeniu tohto problému nebude mať budúcnosť.
<SPEAKER ID="020" NAME="Edite Estrela" AFFILIATION="S&amp;D">
(PT) Európska verejnosť kladie jednu otázku: prijme Európska rada potrebné rozhodnutia a budú to správne rozhodnutia, ktoré nás dostanú z krízy? Možno si mnohí Európania myslia, že tieto rozhodnutia sú správne, sú však pomalé a nie sú veľmi ambiciózne. Tí, ktorí videli dokument Inside Job, budú napajedení z toľkej nenásytnosti a chýbajúcich škrupúľ a budú sa pýtať: ak takto fungujú úverové ratingové agentúry, čo robí Európa pre vytvorenie nezávislých a spoľahlivých úverových ratingových agentúr?
<P>
Pán predseda Barroso nie tak dávno povedal, že ak sa členský štát môže vyhnúť využitiu pomoci zvonku, mal by to urobiť, pretože takáto vonkajšia pomoc je drahá. Rovnaký názor má portugalská vláda. Portugalsko nepotrebuje pomoc zvonka: Potrebuje len financovať svoje hospodárstvo a svoje rodiny za primerané úrokové sadzby. Ratingové agentúry však slúžia záujmom špekulantov a výsledky obrovských obetí, ktoré Portugalčania robia, smerujú priamo do vreciek týchto špekulantov. Toto je európska spravodlivosť? To si politickí predstavitelia neuvedomujú, že sa nachádzame v kríze eurozóny, opakujem, eurozóny? Že tieto útoky na vládne dlhy niektorých krajín môžu zničiť euro a ohroziť jednotnú menu samotného európskeho projektu? Je to európsky problém, ktorý si vyžaduje európske riešenie.
<P>
Ak máme prekonať túto krízu, potrebujeme viac Európy a nie menej. Musíme sa vyrovnať s našou minulosťou a s problémami budúcnosti. Musíme dať dôveru a nádej európskej verejnosti, bez ktorej žiaden európsky projekt nebude existovať.
<SPEAKER ID="021" NAME="Sylvie Goulard" AFFILIATION="ALDE">
(FR) Tieto rozhovory ste vykreslili pekne naružovo. Je tu aj niekoľko pozitívnych aspektov, ale nemám potrebu sa k nim znovu vracať. Mám však jednu obavu, ktorá ide nad rámec technických podrobností a toho, čo ste nám povedali. Hovorím o severojužnom rozdelení, ktoré sa momentálne v Európskej únii formuje. Len pred krátkou chvíľou sme počúvali, ako majú niektorí pravdu a iní sa mýlia, ako sú niektorí dobrí a iní zlí. No zdá sa, že tí, ktorí to hovorili, zabudli na vzájomnú závislosť. Je to vážne.
<P>
Ba čo viac, myslím si, že to, že mnohé krajiny severu, ktoré vo veľkej miere mentorujú krajiny na juhu, odmietajú riešiť problém bánk, ktorý spomínal pán Verhofstadt, mnohí považujú za odmietanie prijatia vlastnej zodpovednosti. Som preto presvedčená, že ak máte jednu úlohu, pán predseda Európskej rady a pán predseda Barroso, je ňou za každú cenu zabrániť rozširovaniu a zakoreňovaniu tohto rozdelenia. Potrebujeme riešenia, ktoré budú prijateľné pre všetkých. Musíme zaistiť, že všetci budú niesť svoj podiel zodpovednosti.
<P>
A posledná vec: považujem Európsku radu za mimoriadne zahľadenú do seba. Celá táto diskusia prebieha tak, ako keby euro nemalo žiaden globálny význam. Vôbec sa nehovorí o vonkajšom zastúpení eurozóny v MMF. Francúzsko, ktoré momentálne predsedá skupine G20, chce podporiť myšlienku globálnej menovej reformy a pritom neexistuje žiaden návrh podobný eurobondom, ktoré sa snažíme pretlačiť, ktorý by sa pokúšal o presadenie eura ako skutočne globálnej meny.
<SPEAKER ID="022" NAME="Philippe Lamberts" AFFILIATION="Verts/ALE">
(FR) Vážený pán Van Rompuy, skutočne rešpektujem vás ako osobu aj vašu prácu, ale musím vám povedať, že ste ma naozaj nepresvedčili.
<P>
Hovoríte, že pracujúci by nemali mať obavy, že pre nich pracujete. Keď čítam časť o konkurencieschopnosti v Pakte Euro Plus, ako ho nazývate, vyrozumiem z toho, že hovorí o znižovaní miezd, o väčšej flexibilite a menšej istote. Nespomína sa tu produktivita ani naše zdroje. Nespomína sa tu energetická účinnosť.
<P>
Chcem povedať, že pokiaľ ide o lacnú pracovnú silu, nikdy nevyhráme preteky s Čínou. No naopak, Čína je na dobrej ceste poraziť nás v oblasti energetickej účinnosti a efektívnosti využívania zdrojov. Ak nebudeme môcť konkurovať v týchto oblastiach, čo Európe zostane z hľadiska konkurencieschopnosti?
<P>
Hovoríte nám, že ľudia, ktorí poberajú dávky, by sa nemali obávať. Ale pri snahe o dosiahnutie vyvážených verejných financií, čo je rozumný cieľ, hovoríte, že treba urobiť škrty. Na sociálne zabezpečenie ide 40 % verejných výdavkov a vy nám hovoríte, že sa netreba obávať. Takisto nám hovoríte, že sa postaráte aj o príjmy. Porozprávajme sa o príjmoch. Spoločný konsolidovaný základ dane z príjmu právnických osôb je naozaj žart. Hovoríte o ňom v podmieňovacom spôsobe, hovoríte, že by mal byť v každom prípade z pohľadu príjmov neutrálny. Nezískajú sa teda z neho žiadne ďalšie eurá, ba čo viac, spoločnosti si aj tak budú môcť vybrať. Ešte som nezažil, že by niekto vybral najdrahšiu fiškálnu možnosť.
<P>
Na druhej strane, ak sa niekto nemusí obávať, sú to akcionári a veritelia bánk. Hovoríte nám o záťažových testoch. Tie minuloročné boli fraškou. Neviem, či budeme tento rok svedkami podobne nechutného žartu. Aj keby boli tieto testy vážne, v konečnom dôsledku si však môžeme byť istí jedným, a to tým, odkiaľ budú pochádzať financie pre banky. Poskytnú ich akcionári alebo my daňoví poplatníci? Hovorte vážne! Nuž, je zrejmé, že oni sa obávať nemusia.
<P>
Napokon, nič sa nehovorilo o tabuizovanom probléme, teda o absolútnej neudržateľnosti gréckeho dlhu a írskeho dlhu. Viete, hoci sa veľmi snažíte vyhnúť tejto téme, je nemožné, že by ho dokázali splatiť. Čím neskôr sa pristúpi k reštrukturalizácii, tým bolestivejšie to bude. Nikdy to nebude príjemný krok, ale ak budete čakať, zaplatíme za to naozaj draho.
<P>
(potlesk)
<SPEAKER ID="023" NAME="Martin Callanan" AFFILIATION="ECR">
Vždy, keď musí EÚ vyriešiť konkrétny problém, padne do pasce a chce vymyslieť zložité, byrokratické a ťažkopádne riešenie, ktoré je vzhľadom na závažnosť problému často úplne neprimerané. A ten istý omyl robíme teraz, čo sa týka súčasnej finančnej krízy. Je závažná, vyžaduje si, aby sme podnikli kroky, ale mnohé z navrhovaných riešení majú ďalekosiahle a podľa mňa veľmi škodlivé účinky na dlhodobú budúcnosť Európy.
<P>
Mnohí sa chytajú tejto príležitosti a chcú spustiť plány trvalého hospodárskeho riadenia, ktorého základnými zásadami by boli zásahy a kontrola. Hovoria nám, že riešením je najprv zneužiť existujúce pravidlá, ako napríklad článok 122 zmluvy, ktorý nikdy nebol určený na záchranné opatrenia, na ktoré sa teraz používa - a dúfam, že niektorá krajina bude mať odvahu spochybniť to pred európskymi súdmi -, a ešte viac obmedziť naše členské štáty, čo v skutočnosti znamená obmedziť demokratický výber mnohých voličov.
<P>
Ak sa pozriete na príklad Írska, táto krajina sa maximálne snažila o stabilizáciu svojho bankového systému - o stabilizáciu, ktorú, mimochodom, zúfalo potrebujú banky a inštitúcie ostatných členských štátov, ktoré by inak boli v hroznej situácii - a za to je odmenená tým, že ostatné členské štáty ju žiadajú, aby zvýšila vlastné sadzby dane z príjmov, aby mohla súťažiť s prebujnenou situáciou v ostatných krajinách. Je to nespravodlivé a nedemokratické.
<SPEAKER ID="024" NAME="Bairbre de Brún" AFFILIATION="GUE/NGL">
(GA) Čo za úvahy privádzajú Radu a Komisiu k záveru, že politiky uložené Írsku nezvýšia dlh alebo že výsledkom takýchto alebo podobných politík v celej EÚ nebude zvýšenie dlhu?
<P>
Opatrenia dohodnuté na samite donútia členské štáty obmedziť sa na hospodársku logiku, ktorá škodí ľuďom - logiku, v ktorej je potrebné znižovanie výdavkov a ktorá ochudobňuje členské štáty o možnosť presadzovať rast.
<P>
Politiky, ktoré Írsku uložili EÚ a Medzinárodný menový fond (MMF), znamenajú kruté škrty, stratu pracovných miest a výrazné obmedzenie verejných služieb. Dlhové zaťaženie Írska nie je udržateľné. Ak sa nezabezpečí, aby časť tohto dlhového zaťaženia niesli držitelia dlhopisov, Írsko v budúcnosti zbankrotuje.
<SPEAKER ID="025" NAME="Niki Tzavela" AFFILIATION="EFD">
Zámerom Paktu Euro Plus je posilniť a rozšíriť európsku konkurencieschopnosť. Ako však môžeme dosiahnuť hospodárstvo s európskou pridanou hodnotou, keď náš trh práce narúša nelegálne prisťahovalectvo a keď sú naše európske výrobky nahrádzané pašovanými výrobkami dovážanými z krajín Východu s vysokým podielom ľudskej práce?
<P>
Čím skôr sa nám podarí identifikovať a chrániť naše geografické a hospodárske výrobky z Európskej únie, tým lepšie. Navrhujem teda, aby sme do paktu pre euro začlenili identifikáciu a ochranu hospodárskych a geografických hraníc Európy, pretože inak sa nám v rámci veľmi silne agresívneho konkurenčného globálneho hospodárstva nepodarí dosiahnuť konkurencieschopnú Európu.
<SPEAKER ID="026" NAME="Frank Vanhecke" AFFILIATION="NI">
(NL) Ak kríza v Líbyi na niečo dobre poukázala, tak je to podľa mňa predovšetkým úplný nedostatok vážnej európskej geopolitickej stratégie na zaručenie európskych záujmov. Veď je napokon smutnou pravdou, že sme tam prevažne v dôsledku domáceho politického programu prezidenta Sarkozyho, ktorý si doprial istý falklandský moment.
<P>
V každom prípade je stále zvláštne, že tí - vrátane niektorých osôb tu v rokovacej sále -, ktorí tak prudko a spravodlivo zúria proti absolútnemu zlu, akým je plukovník Kaddáfí, sa až donedávna veľmi radi vysmiati fotografovali po boku tohto líbyjského diktátora, ktorého prijímali s vojenskými poctami. Chcem len povedať, že je dnes jednoduchšie útočiť proti Kaddáfímu, ako poskytnúť odpoveď na významné otázky, ktoré vzniknú.
<P>
Spomeniem len jednu z nich. Budeme ďalej poskytovať zbrane povstalcom - čo je súhrnný výraz pre rozmanitú skupinu ľudí, z ktorých niektorí podľa európskych noriem mentálne nevyrástli zo stredoveku -, a ak áno, akú máme záruku, že sa tieto zbrane nepoužijú na zatiahnutie krajiny do väčšieho chaosu, ako sa to stalo v Iráne po vytlačení šacha?
<P>
Osobne by som uvítal, keby sa tieto európske snahy a moc viditeľnejšie ukázali pri vojenskej ochrane našich vlastných vonkajších hraníc. V tejto chvíli sa vedie aj tichá vojna, hrozivá predzvesť invázie prisťahovalcov, o ktorej nikto nehovorí. Aj na riešenie toho potrebujeme európsku moc.
<SPEAKER ID="027" NAME="Corien Wortmann-Kool" AFFILIATION="PPE">
(NL) Na poslednom zasadnutí Európskej rady sa prijali rozhodnutia, ktoré boli ešte pred rokom nemysliteľné, a za to by som chcela úprimne poďakovať pánom Van Rompuyovi a Barrosovi.
<P>
Je to dôležitý krok, zároveň je to však krok na veľmi zložitej ceste, po ktorej sa musíme vydať, aby sme obnovili dôveru v euro a v naše hospodárstvo, aby sme sa tak dostali z tejto krízy prostredníctvom podpory hospodárskeho rastu a zamestnanosti. V oblasti legislatívneho balíka na posilnenie hospodárskeho riadenia má tento Parlament - ako ste povedali - úlohu spoločného zákonodarcu. Požadujeme väčšiu ambicióznosť v tomto balíku, a preto by ste v najbližšom období mali o tejto téme začať s Parlamentom rokovať. Domnievame sa, že potrebujeme dôraznejšiu a ambicióznejšiu finančnú podporu, ktorá bude stavať na návrhoch Komisie. Už ste počuli rôznych poslancov, že chceme silnejší Pakt stability a rastu s mechanizmom hlasovania obrátenou väčšinou.
<P>
Po druhé potrebujeme oveľa silnejšiu sociálnu a hospodársku koordináciu. Zahŕňa to viac než len "záväzky" v Pakte Euro Plus, pretože zásady nášho sociálneho trhového hospodárstva sú zakotvené v stratégii Európa 2020. Zahŕňa to väčšie odhodlanie vypracovať tieto zásady, aby sa podporil rast a pracovné miesta pre našich občanov. Chceme tieto ciele zakotviť do národných reformných programov - a počula som o tom hovoriť pána Barrosa - a s týmto zámerom by sme mali predložiť návrhy.
<P>
Povedali ste to, vlastne ste to zdôraznili, s cieľom mať tieto body už uzavreté pri dosahovaní dohody v júni. Pokiaľ ide o nás, môžete sa pustiť do práce, aby ste rozhýbali Radu, aspoň v súvislosti s týmito bodmi, ktorá by potom zabezpečila dosiahnutie dohody v júni.
<SPEAKER ID="028" NAME="Proinsias De Rossa" AFFILIATION="S&amp;D">
Musím európskej štvorke - teda trojke plus Rade - položiť niekoľko úprimných otázok. Skutočne chcete zachrániť eurozónu a európsky projekt?
<P>
Záťažové testy bánk sa práve skončili na základe najpesimistickejších scenárov v Írsku. Nová írska vláda urobila bodku za írskym bankovým debaklom. Na prekvapenie všetkých v Írsku rozhodla, že pre držiteľov prioritných dlhopisov v bankách Allied Irish Bank a Bank of Ireland nebudú platiť žiadne zrážky.
<P>
Aká je však európska protihodnota? Prečo Európska centrálna banka mlčí o zásadnom strednodobom financovaní pre írske banky? Prečo prezident Sarkozy a kancelárka Merkelová trvajú na zničení írskej priemyselnej základe odmenou za zníženie úrokovej sadzby za záchranné balíky? Prečo niektoré členské štáty blokujú postup v prípade európskej dane z finančných transakcií a eurobondov? Prečo sa kráti európsky rozpočet?
<P>
Krátka odpoveď znie: krátkodobé volebné kalkulácie a doktrinárske hospodárstvo. Írska hospodárska kríza je neoddeliteľnou súčasťou európskej krízy. Pád írskeho hospodárstva by nebol len pádom pre Európu, ale bol by pádom Európy.
<P>
Dlhová udržateľnosť Írska je kritická pre Írsko aj Európu a štvorka si to musí reálne uvedomiť. Od štvorky teraz potrebujeme predstavivosť a víziu v pokračujúcich rokovaniach s Írskom.
<P>
Chcem, aby ste ma dobre počúvali. Írsko je demokracia práve tak ako Francúzsko, Nemecko a Fínsko: vládneme na základe vôle ľudu. Írski voliči prijali závažné úsporné opatrenia so zaťatými zubami a veľkým hnevom. Potrebujú v Európe vidieť spravodlivé podmienky, inak čoskoro s veľkým treskom zavrú dvere tolerancie, ktoré má teraz írska vláda otvorené.
<SPEAKER ID="029" NAME="Carl Haglund" AFFILIATION="ALDE">
(SV) Dovoľte mi na úvod povedať niečo pozitívne. Mohol by som sa sústrediť na problémy, ktoré budú následkom rozhodnutí prijatých v Rade. A tieto problémy určite vzniknú. Je tu však aj pozitívny aspekt, a to, že ste dosiahli pokrok v oblasti hospodárskeho riadenia a makroekonomicky. Náš kolega poslanec z Írska práve spomenul obavy ľudí v tejto krajine. Ich problémy súvisia s tým, že doposiaľ sme vôbec nebrali do úvahy makroekonomické hľadisko. A práve to budeme môcť v budúcnosti urobiť vďaka tomuto balíku hospodárskeho riadenia. V tejto súvislosti si myslím, že Rada sa vybrala správnym smerom.
<P>
Trochu mám však obavy z toho, že Rada, ako sa zdá, nemá vôľu zmeniť svoju kultúru rozhodovania. Stále chce mať možnosť využívať rôzne typy politických opatrení, niečo, čo by sme mohli nazvať aj handrkovaním. Ak však nezmeníte svoju kultúru rozhodovania, obávam sa, že v budúcnosti nebudete schopní prijať potrebné rozhodnutia, keď budete čeliť náročným úvahám na základe odporúčaní, ktoré, ako predsa len verím, Komisia bude schopná predstaviť. Túto úlohu musí brať Rada vážne a musí sa s tým vyrovnať. Celkom dobre to ilustruje tendencia, ktorú sme videli počas stretnutia Rady, keď sa náš členský štát Fínsko správal dosť ťažkopádne vo vzťahu k inej veci - k mechanizmu pre stabilitu. Ako Fínovi je mi to ľúto. Takto nezmýšľajú všetci Fíni, je to však dobrá ukážka toho, že kultúra rozhodovania v Rade sa musí zmeniť.
<SPEAKER ID="030" NAME="Konrad Szymański" AFFILIATION="ECR">
(PL) Nová štruktúra verejných financií v Európskej únii bola založená na snahe posilniť zdravé finančné pravidlá a verejné výdavky a na celkom nezdravej túžbe obmedziť daňovú zvrchovanosť členských štátov. Veľmi pochybujem, že by si krajiny paktu pre euro dokázali spoločne stanoviť prísne pravidlá v oblasti verejných výdavkov, pretože to nedokázali urobiť ani jednotlivo.
<P>
Na druhej strane vôbec nepochybujem, že štandardizácia daňového základu je účinným krokom smerom k daňovej únii, ktorá má jediný cieľ, a to odstránenie daňovej súťaže v rámci Európskej únie. Francúzski politici pán Sarkozy a pani Lagardová odhalili svoje skutočné zámery, keď celé týždne trvali na zvýšení daňových sadzieb v Írsku pod zámienkou boja proti kríze. Zvýšenie daňových sadzieb v Európskej únii na štandardnú úroveň bez ohľadu na členský štát je však len receptom na predĺženie krízy, nie na jej zmiernenie.
<SPEAKER ID="031" NAME="Predsedajúca">
Ďakujem veľmi pekne. Tým poslancom, ktorí majú záujem využiť postup "catch-the-eye", by som chcela povedať, že už máme približne 20 prejavov a neverím, že pred hlasovaním budeme mať dostatok času. Aj ďalej sa však môžete uchádzať o vystúpenie.
<SPEAKER ID="032" NAME="Paul Murphy" AFFILIATION="GUE/NGL">
Dňa 19. januára v odpovedi na otázku položenú pánom Higginsom pán Barroso vyhlásil tu v rokovacej sále, že Európa sa snaží podporiť Írsko. Keďže nová vláda tvorená stranami Fine Gael a labouristami servilne kapitulovala pred záujmami držiteľov dlhopisov, je zrejmé, že podpora neprichádza od Rady ani Komisie, ale od pracujúcej triedy v Írsku a v Európe, ktorá je nútená podporovať európske banky a špekulantov a platiť ich straty.
<P>
Návrhy hospodárskeho riadenia predstavujú snahu o zavedenie obmedzení a znižovanie miezd. Hodnotenie úsporných opatrení a návrhy pokút vo výške stoviek miliónov eur sú navrhnuté tak, aby bez ohľadu na obrovský odpor za krízu zaplatili pracujúci ľudia. Túto európsku šokovú doktrínu umožní zmena zmlúv, na základe ktorej sa chcú inštitúcie v Európe a Írsku vyhnúť referendu. Socialistická strana a ľavica v Írsku budú požadovať referendum o tomto návrhu trvalých úsporných opatrení.
<SPEAKER ID="033" NAME="Oreste Rossi" AFFILIATION="EFD">
(IT) Na tomto zasadnutí Rady sa predstavitelia venovali trom veľmi dôležitým témam: environmentálnej a jadrovej katastrofe, ktorá postihla Japonsko, finančnej kríze, ktorá pustoší Európu, a situácii v Maghrebe.
<P>
Čo sa týka prvého bodu, napriek tomu, že podporujeme obyvateľstvo, ktoré bolo tak ťažko zasiahnuté, nemôžeme súhlasiť s revíziou obchodných dohôd na úkor našich vlastných podnikov. Namiesto toho podporujeme humanitárne zásahy, poskytovanie vybavenia, ľudí a peňazí.
<P>
Myslieť si, že finančná kríza sa skončila, je čistá fantázia. Základom je vytvoriť balík pomoci, ktorý by členským štátom pomohol prekonať aktuálnu situáciu, a tým by zaistil stabilitu v celej eurozóne. Podporujeme aj zníženie regulačnej a byrokratickej záťaže, ako aj presadzovanie obchodu s tretími krajinami, pokiaľ prináša vzájomné výhody.
<P>
Myslíme si, že vo veci Maghrebu sa Európska únia predstavila v hroznom svetle, pretože každý členský štát konal nezávisle a pani barónka Ashtonová, vysoká predstaviteľka Únie pre zahraničné veci a bezpečnostnú politiku, nevedela, ako krízu riadiť. Európska únia konkrétne nechala na Taliansko, nech si samo vyrieši nekontrolovaný prílev nelegálnych migrantov.
<SPEAKER ID="034" NAME="Hans-Peter Martin" AFFILIATION="NI">
(DE) Ľudia v Európe sú čoraz viac znepokojení. Obavy vyvolávajú najmä dve témy. Prvou z nich je to, že k riešeniu hospodárskej krízy a problémov eura stále pristupujeme nejednotne. Pravda je aj taká, že Rada a Komisia zaostávajú za vývojom udalostí.
<P>
Musíme byť realisti. Potrebujeme obmedziť dlhy, minimálne v Grécku a pravdepodobne aj v Portugalsku. Iná možnosť neexistuje. Čím dlhšie budeme tento problém riešiť, tým nákladnejšie to bude, a to nielen z finančného hľadiska, ale aj z hľadiska všeobecnej dôveryhodnosti európskeho projektu. Udalosti v Grécku povedú k vyburcovaniu emócií. Boli sme súčasťou špeciálnej delegácie v tejto krajine. Základný postoj je taký, že za problémy Grécka zodpovedá EÚ v dôsledku nedostatočnej komunikácie a preto, že sa nepodnikajú potrebné kroky, ktoré sú už jasné.
<P>
Druhou témou je jadrová energia. Takzvané záťažové testy, ktoré sa pripravujú, budú mať zmysel a dôveryhodnosť v súdržnú Európu sa obnoví len vtedy, ak sa tieto záťažové testy vykonajú podľa prísnych kritérií a nie podľa slabých kritérií Medzinárodnej organizácie práce, ak sa bude konzultovať so skutočne nezávislými odborníkmi a ak sa verejnosti primerane a zrozumiteľne predstavia udalosti a celý proces.
<SPEAKER ID="035" NAME="Mario Mauro" AFFILIATION="PPE">
(IT) Podľa môjho politického svetonázoru sa musia ideály zladiť so záujmami. Z trochu možno zjednodušeného a naivného hľadiska európske inštitúcie reprezentujú naše ideály, zatiaľ čo z mnohých dôvodov vlády predstavujú naše záujmy.
<P>
Treba preto hrať určitú hru. Pozoruhodné je však to, že mi to pripadá tak, že v niektorých situáciách tím zastupujúci ideály odmieta túto hru hrať. Pred niekoľkými týždňami, keď Parlament navrhol uznať dočasnú líbyjskú radu, alebo keď skôr navrhol, aby Komisia odporučila Rade uznať ju, pani barónka Ashtonová povedala, že na to nemá mandát.
<P>
Včera po vynikajúcej prezentácii, keď prišiel čas na navrhnutie stratégie Rade, vďaka ktorej by sa kríza súvisiaca s migračnými tokmi stala európskou záležitosťou, pani Malmströmová povedala, že túto myšlienku zamietla, pretože podľa jej názoru nezíska podporu väčšiny v Rade.
<P>
Ako tento "tím ideálov" môže vyhrať, keď naši hráči odmietajú strieľať na bránu, pretože si myslia, že brankár je príliš dobrý? Myslím si, že toto je základ historického pochopenia úlohy, ktorú máme plniť.
<P>
Chcel by som preto poznamenať toto: kto sú naši útočníci? Sú to európske inštitúcie: Parlament, Komisia a dokonca aj vy, pán Van Rompuy. Domnievam sa totiž, že nezastupujete Radu v tom zmysle, že by ste mali hájiť jej záujmy, ale ste človekom, ktorý má zabezpečiť, aby Rada chápala, na ktoré ideály sa má sústrediť.
<P>
Preto len jednoducho žiadam: ak ste vy naši útočníci, nahrávajte si loptu, útočte, dávajte góly a - ako hovoríme o tomto druhu hry - nechajte nás snívať.
<SPEAKER ID="036" NAME="Roberto Gualtieri" AFFILIATION="S&amp;D">
(IT) Niet pochýb o tom, že vytvorenie trvalého mechanizmu pre stabilitu je dôležitým úspechom, ktorý stavia základy politického záväzku obhajovať euro za každú cenu. Preto aj napriek nie bezvýznamným výhradám týkajúcim sa spôsobov a medzivládneho charakteru fondu Parlament podporil túto rozhodujúcu vec a sústredil sa na zaistenie pevného prepojenia medzi Európskym mechanizmom pre stabilitu (EMS) a inštitúciami EÚ.
<P>
V tomto zmysle je odkaz v záveroch Európskej rady na nariadenie, ktorým sa zriaďujú postupy na definovanie podmienečných požiadaviek, dôležitý a teraz očakávame od Komisie, že príde s vhodným návrhom.
<P>
Aj keď je to pozitívny výsledok, sotva ho možno považovať za primeraný. Problémom je základné smerovanie európskeho hospodárskeho riadenia. Stále liečime symptómy choroby a nie jej príčiny. Deficity sú výsledkom a nie príčinou krízy. Myslieť si, že dokážeme vyliečiť chorobu tým, že sa na jednej strane obmedzíme na znižovanie deficitov a na druhej strane na refinancovanie bánk, je čistá ilúzia. Riskujeme tým, že prehĺbime krízu a úloha trvalého mechanizmu pre stabilitu bude neudržateľná.
<P>
Ak chceme liečiť chorobu a nielen symptómy, musíme vyriešiť množstvo základných problémov. Hovoríme o posilňovaní európskej konkurencieschopnosti. To je správne, ale ktorý model konkurencieschopnosti chceme nasledovať? Nemôžeme zaviesť model obnovy poháňaný výlučne vývozom do tretích krajín, pretože tým sa len zvýrazní nerovnováha. Ak chceme byť konkurencieschopnejší v zahraničnom obchode, musíme tiež podnecovať kvalitný vnútorný dopyt.
<P>
Musíme sa preto zaoberať problémom bánk a systému poskytovania úverov hospodárstvu, aby sme európske úspory nasmerovali do dlhodobých investícií. Musíme si vytvoriť nástroje, ako napríklad eurobondy, daň z finančných transakcií a rozpočet hodný tohto označenia, aby sme na európskej úrovni dokázali realizovať rozsiahle verejné investície, ktoré dokážu naštartovať súkromné investície. A napokon, na európsky sociálny model musíme hľadieť ako na zdroj a nie ako na záťaž.
<SPEAKER ID="037" NAME="Sharon Bowles" AFFILIATION="ALDE">
Pakt Euro Plus možno bude užitočný, nesmie sa však používať ako ospravedlnenie slabých stránok legislatívneho balíka. Kľúčom ku konkurencieschopnosti v EÚ a tým aj v eurozóne je silný záväzok voči jednotnému trhu. To je vítané, ale iniciatívy zamerané na jednotný trh zostávajú v rámci zmluvy a dvadsaťsedmičky.
<P>
Obávam sa, že Európskemu mechanizmu pre stabilitu chýba flexibilita a s rizikovou prémiou vo výške 2,5 až 3 % je z hľadiska obnovy neudržateľný. Chápem potrebu disciplíny a zabezpečenia rizika, ale tieto záchranné mechanizmy neslúžia na zarábanie peňazí, najmä keď sú tu samostatné záujmy nad rámec stability eurozóny, ako napríklad to, že niektoré banky členských štátov podporujú írski daňoví poplatníci, ako už bolo spomínané.
<P>
Nevyriešili sme bankovú krízu a tým, že budeme zbabelí, ju ani nevyriešime. Nemecko dokonca nerekapitalizovalo svoje banky a neocenilo aktíva so zníženou hodnotou a tiež sa spolieha na zhovievavosť všetkých ostatných v EÚ a na celom svete v záujme povolenia tichej účasti ako jadrového kapitálu, inak záťažové testy zlyhajú.
<P>
Pán predseda Komisie, pán predseda Rady, majme teda určitú víziu, určitú skromnosť, určité čestné sebahodnotenie. Ako minimum by ste mohli urobiť to, že by ste rizikové prémie považovali za zábezpeku a vrátili ich, keď riziko pominie. Sebectvo totiž euro nezachráni a trhy to vedia.
<SPEAKER ID="038" NAME="Gerald Häfner" AFFILIATION="Verts/ALE">
(DE) Politici naozaj nemajú právo používať peniaze daňových poplatníkov na záchranu bánk ani na poskytovanie umelej likvidity štátom. Skutočnou funkciou politiky je vytvoriť právny rámec, ktorý zaistí, že k takej situácii nikdy nedôjde. Teraz musíte urobiť nesprávnu vec, pretože celé desaťročia ste neurobili tú správnu. Teraz sa snažíte dostať ku koreňu problému, čo vítame. Možno však predpokladať, že sa znovu snažíte pracovať na nesprávnej úrovni s nesprávnymi zdrojmi a v nesprávnom rámci, pretože sa snažíte vyriešiť problém mimo zmlúv.
<P>
Našťastie sa nám podarilo dostať časť riešenia do pôsobnosti metódy Spoločenstva, stále však chýba klasická politika zhora nadol. Najmä v tejto oblasti je potrebné, aby bola každá politika demokraticky prediskutovaná, aby získala legitimitu a aby bola skontrolovaná. Používate zlé nástroje, pretože beriete peniaze daňových poplatníkov, aby ste podporili banky a tých, ktorí špekulujú s bankovými alebo ostatnými finančnými produktmi. Stále sa vám nepodarilo podniknúť primerané kroky vo vzťahu k tým, ktorí už dlho profitujú z tejto situácie. Znamená to, že naďalej pomáhate rozvíjať nerovnováhu v európskej spoločnosti, ktorá namiesto posilňovania oslabuje schválenie tejto politiky. Na jednej strane zaťažujete štátne pokladnice a verejné rozpočty a na druhej strane chránite súkromné aktíva. Týmto sa skutočné problémy nevyriešia, len sa napravia niektoré zo symptómov.
<SPEAKER ID="039" NAME="Peter van Dalen" AFFILIATION="ECR">
(NL) Celé roky mnohé členské štáty realizovali rozpočtovú politiku, ktorá vyzerala až príliš dobre na to, aby to bola pravda. Zvyšovanie dlhov sa nepovažovalo za problém, pretože sa predstavitelia domnievali, že hospodársky rast ich roztopí, ako slnko roztápa ľad.
<P>
Rovnako sa cítili mnohé súkromné osoby. Kúpili si drahé domy výrazne nad pomery, ktoré si mohli dovoliť. Mala ich zachrániť stúpajúca cena tohto majetku, ale tento domček z karát sa zrútil. Dlhová kríza sa ďalej rozvíja v podobe nových dlhov. Európska centrálna banka kúpila štátne dlhopisy vydané Portugalskom, Írskom a Gréckom v hodnote miliárd eur. Ak sa tieto hospodárstva budú chcieť dostať z tejto situácie, budú sa musieť maximálne snažiť a zabezpečiť si šialený a pravidelný rast na mnoho rokov. Pani predsedajúca, to nemá šancu na úspech. Tieto hospodárstva sa znepokojivo zmenšujú. Naberajú smer priamo k bankrotu.
<P>
Je teda čas na 2. verziu krízovej stratégie. Musíme dovoliť, aby sa bankrotujúce krajiny vrátili k svojim pôvodným menám v spojení s ráznou devalváciou a čiastočným odpísaním ich dlhov. A situácia by sa potom mohla o rok či o 10 rokov znovu preskúmať.
<SPEAKER ID="040" NAME="Ilda Figueiredo" AFFILIATION="GUE/NGL">
(PT) To, že hlavní predstavitelia Rady a Komisie ignorujú vážne sociálne krízy, ktoré zažívajú mnohé krajiny Európskej únie najmä v eurozóne, je udivujúce a zároveň to odhaľuje cesty, po ktorých táto Európska únia napreduje. Kde sú odpovede pre takmer 100 miliónov ľudí žijúcich v chudobe v tejto Európskej únii vrátane viac než 20 miliónov pracujúcich za nízke mzdy s neistým zamestnaním, čo prispieva k škandalózne vysokým ziskom veľkých podnikov a sektora financií? Kde sú odpovede pre takmer 25 miliónov nezamestnaných, z ktorých väčšina sú ženy a mladí ľudia a ktorým sa odopiera slušná súčasnosť a možnosť vybudovania si budúcnosti, ktorá by zaistila samotný rozvoj našich krajín?
<P>
Jedinou starosťou Rady v jej rozhodnutiach je však zase len ochrana záujmov veľkých podnikov a finančného sektora s väčšou centralizáciou politickej moci, ktorá by umožnila väčšiu koncentráciu a kumuláciu hospodárskej sily. A to všetko sa robí v mene krízy v záujme spochybnenia sociálnych a zamestnaneckých práv, zvýšenia vykorisťovania pracujúcich a zhoršenia závislosti krajín s nestálejšími hospodárstvami, ako je napríklad Portugalsko.
<SPEAKER ID="041" NAME="John Bufton" AFFILIATION="EFD">
Rada považuje centralizovanú reguláciu národných rozpočtových programov za základ pomoci pri hospodárskej obnove. Konkrétne ide o návrh viacročných plánov konsolidácie riešiacich deficit, cieľové sumy príjmov a výdavkov, ktoré sa majú dosiahnuť v stanovenom časovom rámci, a s tým súvisiace pokuty v prípade nesplnenia povinností.
<P>
Deficit Spojeného kráľovstva je vo veľkej miere štrukturálny a musí sa riešiť interne. Jednoznačne som proti akémukoľvek zasahovaniu Bruselu do záležitostí našej krajiny, a to aj vzhľadom na ťažkosti spôsobené v Grécku a Írsku, ktoré pravdepodobne budú potrebovať ďalšie záchranné balíky. Portugalsko by sa malo radšej obrátiť na Brazíliu, ak sa Lisabon nechce stať hospodárskym protektorátom s úspornými opatreniami, ktoré potláčajú rast.
<P>
Rada uvádza, že konsolidácia by sa mala najprv dotknúť členských štátov s veľkými deficitmi. Čo potom zastaví migráciu občanov do silnejších hospodárstiev v Únii na základe zákonov, ktoré EÚ sama vytvorila?
<P>
Rada spomína zníženie regulačnej záťaže. Zahŕňa to aj právne predpisy, ktoré Európa navrhuje už celé desaťročia, ako napríklad smernicu o pracovnom čase alebo o dlhšie vyplácanej dávke počas materskej dovolenky?
<P>
Pre hospodársku prosperitu sú rozhodujúce decentralizované a menej obmedzované trhy a nie trestajúce regulačné opatrenia.
<SPEAKER ID="042" NAME="Andreas Mölzer" AFFILIATION="NI">
(DE) Ako vieme, na zasadnutí Európskej rady sa hovorilo o troch napätých témach, pričom rozhodnutia EÚ sa podľa mňa vyznačovali nenapraviteľnosťou a neschopnosťou pochopiť realitu.
<P>
Na jednej strane sa čoskoro vyčerpá záchranný balík v hodnote 700 miliárd EUR a možno na mizinu privedie aj čistých prispievateľov EÚ. Namiesto pripustenia zlyhania mechanizmu pre stabilitu v záujme účinného krízového riadenia EÚ jednoducho znásobila riziko pre všetkých.
<P>
Na druhej strane je otvorená otázke, či opozícia tvorená bývalými ministrami Kaddáfího sa skutočne zaujíma o demokraciu. Veľmi ma znepokojuje, že vojenský veliteľ líbyjských rebelov bol identifikovaný ako dlhodobo pôsobiaci agent CIA.
<P>
A napokon, záťažové testy jadrových elektrární, ktoré sa majú vykonávať dobrovoľne a bez následkov, sú ďalším dôkazom toho, ako je Brusel odtrhnutý od reality. Komisia však už zmeškala vlak, keď znovu aktivovala dvadsaťročné nariadenie bez toho, aby prispôsobila limity pre rádioaktívne potraviny.
<SPEAKER ID="043" NAME="Alain Lamassoure" AFFILIATION="PPE">
(FR) Čo sa týka hospodárskej a menovej únie, výsledok zasadnutia Európskej rady je pôsobivý. Dobrá práca! Musíme však pochopiť, že sa tým vytvára nový a ohromný problém, a to politická akceptácia rozhodnutí prijímaných takto na dvoch úrovniach.
<P>
Prvá úroveň je medzi samotnými členskými štátmi. Od začiatku je proces Paktu Euro Plus založený výlučne na medzivládnom konsenze, na iniciatíve najväčšieho členského štátu. To je v poriadku, ak ide o jednorazovú záležitosť. Ak však počas niekoľkých po sebe nasledujúcich rokoch budeme pokračovať po rovnakej politickej ceste, riskujeme, že sa zvýši národné napätie. Nemeckú kancelárku už vypískali v uliciach Atén a Dublinu. Tento medzivládny postup sa preto musí postupne premeniť na skutočne európsky postup, postup nielen pre EÚ, ale aj pre celú Európu. To je kľúčovým bodom pozmeňujúcich a doplňujúcich návrhov prijatých Parlamentom a mali by sme poďakovať a zablahoželať pánovi Junckerovi a pánovi Van Rompuyovi za to, že ich prijali.
<P>
Druhá úroveň je akceptácia v očiach verejnosti v jednotlivých členských štátoch. Ako by sa opozičné strany v našich krajinách cítili, keby boli viazané politickým smerovaním, o ktorom sa s nimi nikdy nekonzultovalo? Pozrime sa, čo sa stalo včera v írskych voľbách. Pozrime sa na dnešnú volebnú debatu v Portugalsku. Jediný spôsob, ako môžu tieto odporúčania získať politickú legitímnosť, je zaistiť účasť národných parlamentov od úplného začiatku počas celého procesu európskeho semestra. No v záveroch Rady sa tieto parlamenty spomínajú len tak mimochodom, v rovnakej kategórii ako regióny, sociálni partneri a mimovládne organizácie. V stávke je však oveľa viac. Prijaté rozhodnutia znamenajú, že teraz musíme preskúmať nový rozmer európskej demokracie.
<P>
(potlesk)
<SPEAKER ID="044" NAME="Udo Bullmann" AFFILIATION="S&amp;D">
(DE) Rada a Komisia celkom správne navrhujú, aby sa verejné rozpočty v Európe skonsolidovali. Ak sa však pozrieme na to, ako to funguje a ako to bude fungovať v budúcnosti, je zrejmé, že to postihuje nesprávnych ľudí. Zatvárajú sa školy, učitelia prichádzajú o prácu, výskumní pracovníci sa ocitajú na uliciach a verejné investície sa znižujú alebo stagnujú.
<P>
Chcel by som sa pána Van Rompuya a pána Barrosa opýtať, či je toto ich zámer. Samozrejme, poviete, že toto nechcete a že sa musí škrtať v iných oblastiach. Moja otázka znie: kde sa teda budú znižovať výdavky? Moja kľúčová otázka je takáto: ak sa domnievate, že škrtať sa má inde, prečo sa v návrhu, ktorý predkladáte do schvaľovacieho konania v rámci balíka šiestich legislatívnych návrhov hospodárskeho riadenia, nerozlišuje, či krajina nakupuje tanky alebo vojenské zbrane alebo či investuje do sužovaného národného hospodárstva, alebo či investuje do budúcnosti? Alebo či investuje do moderného systému dodávok energie alebo do vzdelávania a odbornej prípravy svojich detí? Romano Prodi raz povestne vyhlásil, že tieto návrhy sú hlúpe. Jeho slová sú stále pravdivé, pretože sa nedá rozlíšiť, či sú investície dobré alebo zlé. Máme jedinú možnosť, a to zlepšiť tieto návrhy, pretože Európa sa nedá riadiť rozumne, pokiaľ takéto veci nebudeme rozlišovať.
<P>
Moja posledná otázka znie: odkiaľ budeme mať príjmy, ktoré nám umožnia dostať sa z krízy? Z krízy sa totiž nemôžeme "prešetriť". Pán Barroso, očakávame váš návrh dane z finančných transakcií v Európe, ktorú tento Parlament podporil veľkou väčšinou. Dajte Európe šancu a nemíňajte ďalší čas na zbožné slová.
<SPEAKER ID="045" NAME="Wolf Klinz" AFFILIATION="ALDE">
(DE) Vážený pán Barroso, vážený pán Van Rompuy, keď vás človek pozorne počúva, nadobudne dojem, že všetko je tip-top, že euro je bezpečné, že máme nový Pakt stability a rastu, že máme EMS a máme Pakt Euro Plus.
<P>
Chcel by som veľmi jasne povedať, že aj keď som si túto správu vypočul, veľmi jej neverím. Nemali by sme zabúdať na východisko všetkých týchto rokovaní a opatrení, a to na neudržateľný dlh niektorých členských štátov eurozóny, na stratu konkurencieschopnosti, hospodárske deformácie a v dôsledku toho na zvyšovanie deficitu bežného účtu, ktorý treba financovať.
<P>
Už je zrejmé, že mnohým členským štátom sa ani pri najlepšej vôli nepodarí splniť podmienky nového Paktu stability a rastu. EMS nepomôže prekonať hospodárske deformácie, pretože nikto sa vážne nezaoberal myšlienkou, že by sa členský štát eurozóny mohol stať insolventným, a preto, že vyhliadky na finančnú pomoc z EMS povedú k ďalšej nedbalosti.
<P>
Takzvané prísne nariadenia sa v praxi ukážu ako relatívne povrchné. Potreba jednomyseľných uznesení vedie k čachrovaniu, ktoré bolo dôverne známym prvkom v minulosti. Pakt pre euro je napokon až príliš nezáväzný, aby donútil krajiny bez prostriedkov realizovať rozsiahle skutočné hospodárske reformy.
<P>
Celkovo sa preto obávam, že sa nám nepodarí odstrániť hlavnú príčinu problému. V rámci EMS budeme mať stály úver v podobe povoleného prečerpania, ktorého úverové parametre sa budú musieť v pravidelných intervaloch zvyšovať. Zmení sa to na bezodný zdroj peňazí a občania v týchto štátoch, ktorí budú musieť tento účet zaplatiť, budú znovu oklamaní. V dôsledku toho sa ešte viac zníži dôvera verejnosti v Európu.
<SPEAKER ID="046" NAME="Derk Jan Eppink" AFFILIATION="ECR">
(NL) Mám osobnú otázku pre pána Van Rompuya. Vojna v Líbyi pokračuje. Videli sme, že medzi líbyjským vodcom a európskymi vedúcimi predstaviteľmi boli kedysi priateľské vzťahy a boli ako najlepší kamaráti na ihrisku.
<P>
Naposledy som všetkým ukázal niekoľko fotografií, na ktorých ste boli aj vy, pán Van Rompuy. Som presvedčený, že ste bezúhonný, čestný muž, dokonca aj v politike. Ste zásadový. Z toho dôvodu som zabudol na fotografie. V Lockerbie prišli o život stovky ľudí, mnohí z nich boli Európania. A potom vidíme európskych vedúcich predstaviteľov, ako sa stretávajú s týmto vrahom. Keď som videl vás, bol som preto sklamaný. Možno práve preto ste na tomto poste, medzi premiérmi a prezidentmi a ďalšími zvolenými jednotlivcami. Chcel by som vám však poradiť, aby ste sa držali nohami na zemi.
<P>
Európa musí stáť na strane slobody. Základom tohto projektu je sloboda, niečo, na čo ste vy a pán Barroso, ktorý sa tiež veľmi priateľský správal k pánovi Kaddáfímu, zabudli, a preto som sklamaný.
<SPEAKER ID="047" NAME="Gunnar Hökmark" AFFILIATION="PPE">
Doteraz sme sa zaoberali krízou, ale teraz musíme riešiť základné problémy, ktoré krízu spôsobili, a to veľké deficity a slabé verejné financie.
<P>
Práve preto je taká dôležitá reforma Paktu stability a rastu, nielen aby sa dosiahli zámery a ciele, ale aj aby sa vrátila dôvera v hospodárstva Európy. Zaoberať sa musíme aj problémami nedostatočnej konkurencieschopnosti a hospodárskeho rastu. To je hlavná úloha, ktorú musíme riešiť v záujme boja proti chudobe a v záujme vytvárania pracovných miest, ale aj s cieľom zaistiť prosperitu.
<P>
Členské štáty nesú, prirodzene, hlavnú zodpovednosť za reštrukturalizáciu rozpočtov, pričom prioritu musí dostať sociálne zabezpečenie a investície do rastu pri súčasnom znižovaní deficitov. Musia reformovať trhy vrátane trhov práce a ďalších príležitostí pre malé a stredné podniky.
<P>
Toto a ešte oveľa viac musia urobiť členské štáty, ale poukážme aj na to, čo musí urobiť Európska únia. Musíme byť rovnako pripravení reštrukturalizovať rozpočet Európskej únie, ako to žiadame od členských štátov, a zaistiť, že prioritu budú mať rast a investície, výskum a veda a otvorené trhy.
<P>
Takisto musíme zaistiť reformovanie európskeho trhu. Sedemdesiat percent európskeho hospodárstva tvorí sektor služieb, ale smernica o službách je z tohto hľadiska značne obmedzená. Budúcnosť európskeho hospodárstva leží v sektore služieb a v znalostnej ekonomike. Komisia musí predložiť návrhy, vďaka ktorým bude vnútorný trh platiť aj pre celú znalostnú ekonomiku. To je kľúčom k tomu, aby sa Európa stala vedúcou znalostnou ekonomikou sveta.
<SPEAKER ID="048" NAME="Pervenche Berès" AFFILIATION="S&amp;D">
(FR) Čo je najmocnejšou zbraňou Európskej únie v súvislosti s celosvetovou konkurenciou po tejto kríze? Definovali ste to sami: stratégia EÚ 2020.
<P>
Ak sa však pozriem na to, čo robíte z hľadiska hospodárskeho riadenia, mám dojem, že je to úplný opak. Naozaj, ak sa niekto pozrie na pakt stability a hospodárske riadenie, presúvate sa od stratégie koordinácie k stratégii dohľadu, čo vedie k tomu, že washingtonský konsenzus sa stáva bruselským konsenzom. Keď hovoríte o štrukturálnych reformách, spomínate znižovanie miezd a zvyšovanie veku odchodu do dôchodku.
<P>
Poviem vám o skutočných štrukturálnych reformách, ktoré potrebujeme. Potrebujeme verejné investície, a to hlavne do vzdelávania. Vedeli ste, že počas celého obdobia lisabonskej stratégie polovica členských štátov znížila rozpočet, ktorý majú vyčlenený na vzdelávanie? Potrestali ste ich za to? Uvedomujete si, že Európskej únii sa nikdy nepodarí zrealizovať túto stratégiu do roku 2020, ak nespojíme investície do budúcnosti, ak pri hodnotení verejných výdavkov členských štátov považujete za jediné kvalitné výdavky zavádzanie dôchodkových reforiem s kapitálovou účasťou v členských štátoch a ak ignorujete tie, ktoré majú za cieľ oblasť vzdelávania?
<P>
Keď sa dnes pozriem na situáciu v Írsku, udivuje ma jedna vec. Deň čo deň sa rozhodujete zachraňovať banky a Íri sa zatiaľ potápajú. Takúto Európsku úniu nechceme. Bola by som radšej, keby sme zachraňovali ľudí v Írsku a nie ich banky. V záujme záchrany bánk ste navyše vymysleli takzvané záťažové testy. Teraz mám naozaj pocit, že vždy, keď narazíme na problém, zavedieme záťažové testy. O nich sa najnovšie hovorí. Máme záťažové testy pre jadrovú energiu, záťažové testy pre banky, možno jedného dňa budeme mať dokonca aj záťažové testy pre Komisiu. Možno ich navrhneme. Osobne by som však viac uvítala, keby Komisia konala iniciatívne a plnila by úlohy, ktoré plniť má.
<P>
Keď sa dnes pozriem na stanoviská Európskej centrálnej banky, mám pocit, že sa viac stará o to, čo nie je zahrnuté v jej mandáte, konkrétne o úroveň miezd, ako o životaschopnosť nášho bankového systému a jeho efektívnosť pri zabezpečení verejných investícií, ktoré potrebujeme. Tento Parlament predložil návrhy zdaňovania finančných transakcií a návrhy eurobondov, ale vy ste sa nimi odmietli zaoberať.
<P>
Pán Van Rompuy, pán Barroso, je načase, aby ste počúvali návrhy pochádzajúce z tohto Parlamentu, aby sa zaistilo, že stratégia, ktorú ste sami prijali, bude úspešná.
<SPEAKER ID="049" NAME="Lena Ek" AFFILIATION="ALDE">
(SV) Rada na svojom poslednom zasadnutí hovorila o téme bezpečnosti jadrových elektrární a európskych reaktorov. O tejto téme Parlament momentálne rokuje. Predložíme uznesenie, o ktorom sa bude vo štvrtok hlasovať.
<P>
Domnievam sa, že väčšina európskych občanov pravdepodobne verila, že záťažové testy sú už celé desaťročia bežnou záležitosťou ako súčasť bezpečnostných opatrení v oblasti jadrovej energetiky. Nie je to tak. Návrh, ktorý prijala Rada vo svojich záveroch, je príliš slabý. Nemali by sme testovať len technológiu a geografiu, ale tiež kultúru bezpečnosti a viacnásobné riziká. Musíme zabezpečiť otvorenosť a transparentnosť. Je úplne neprípustné, aby vlády a vnútroštátne orgány kontrolovali v tejto oblasti samy seba. Jednoznačne musia fungovať nezávislé kontroly, fakty sa musia zverejňovať a pod podrobným dohľadom Komisie musí prevládať úplná transparentnosť. Je to jediný spôsob, ako môžeme v budúcnosti zabezpečiť vierohodnosť tejto technológie. Takisto musíme znovu rokovať o inštitucionálnej štruktúre, ktorá je taká stará ako Európska únia. Musí sa zmodernizovať. Do systému musíme zaviesť európske bezpečnostné normy a napokon musíme zaistiť, aby aj Rada predkladala návrhy v oblasti energetickej účinnosti, alternatívnych zdrojov energie a harmonogramov realizácie.
<SPEAKER ID="050" NAME="Vicky Ford" AFFILIATION="ECR">
Najdôležitejší záver zo zasadnutia Komisie nebol príťažlivý pre titulky. Hovorí sa v ňom, že pri zabezpečovaní rastu musí zohrať kľúčovú úlohu jednotný trh.
<P>
Nie sú to však len slová? Čo sa týka hospodárskeho riadenia, už teraz vidím kolegov, ktorí chcú oslabiť pakt stability, a pokiaľ ide o podporu podnikov, nie sme o nič lepší.
<P>
Poslanci EP sa zbehnú, aby podpísali kampane pre cyklistov a dobré životné podmienky koní, keď však ide o kampaň za obmedzenie byrokracie pre malé podniky, stretla sa nás tu len tretina a za labouristov Spojeného kráľovstva sa podpísala len jedna osoba. Komisia sľubuje uvoľnenie rizikového kapitálu, čo je chvályhodné, ale tiež je to takmer na smiech, keď vezmeme do úvahy, že takmer celý minulý rok sa ho pokúšala právnymi predpismi úplne dostať z trhu.
<P>
Je načase podporiť slová konaním. Deväť hláv štátov podpísalo dokument o konkrétnych opatreniach pre podniky, obchod, inovácie a investície. Vyzývajú nás, aby sme zvolili rast. A ja to určite robím.
<SPEAKER ID="051" NAME="Jaime Mayor Oreja" AFFILIATION="PPE">
(ES) Európska rada prijala skupinu opatrení týkajúcich sa riadenia, rozpočtovej racionalizácie, konkurencieschopnosti a podobne a musím povedať, že všetky majú správne smerovanie.
<P>
Týchto 16 bodov Európskej rady je predovšetkým prácou pána predsedu Van Rompuya a pána predsedu Barrosa, ktorým chcem najprv zablahoželať, pretože si cením - niektorí z nás si cenia -, čo ste dokázali ako vedúci predstavitelia týchto inštitúcií.
<P>
Problémom je však to, že nielenže prechádzame finančnou krízou, ale v Európe a v európskych národoch zažívame aj krízu dôvery a politickú krízu. Problém nespočíva len v zhodnotení skutočného hospodárskeho a technického obsahu výsledkov Európskej rady. Súčasne so zasadnutiami Európskej rady sa konajú aj európske, vnútroštátne a regionálne voľby a všetky z nich potvrdzujú naše obavy. Prijímajú sa extrémne stanoviská. Niektoré z týchto stanovísk sa už momentálne uchyľujú k nacionalizmu. Musíme si preto veľmi jasne uvedomiť, že naším problémom nie je len čeliť kríze, ale čeliť aj politickým a sociálnym následkom tejto krízy.
<P>
Nie sú to len časy, keď v Európskej únii vzniká severojužná kríza, ako správne poznamenala kolegyňa poslankyňa. Sú to nové časy, ktorých typickým znakom je kumulovanie a rozrastanie kríz a ich neriešenie. Objavujú sa v nečakanej podobe, vnútri aj mimo EÚ. Tieto nové časy si navyše v podstate žiadajú nové spôsoby myslenia na individuálnej aj inštitucionálnej úrovni a to je najväčšou politickou úlohou, ktorá je pred nami.
<P>
Každá zmena zmýšľania nejakej osoby začína u samotnej tejto osoby. Ak je táto osoba poslancom tohto Parlamentu, musí v prvom rade povedať, akým spôsobom sa má Parlament zmeniť, aby sa dokázal postaviť správne k týmto novým časom. To isté platí pre členov Komisie a Rady. Každý jeden z nás musí byť schopný čeliť tomuto problému.
<P>
V každom prípade je však hlavné nestratiť smer, ktorým nás vediete, lebo je správny.
<SPEAKER ID="052" NAME="Antolín Sánchez Presedo" AFFILIATION="S&amp;D">
(ES) Toto je prvá kríza, ktorá zasiahla eurozónu, a keď vypukla, začalo nám byť jasné, že Európska únia nie je vybavená na jej vyriešenie.
<P>
Vyskytli sa chyby pri návrhu, ako napríklad nedostatočné plánovanie v oblasti finančnej pomoci krajinám v eurozóne, neefektívne plnenie záväzkov v oblastiach verejných financií a konkurencieschopnosti a zvýšené makroekonomické nerovnováhy a rozdiely v rámci eurozóny.
<P>
Videli sme, že kroky podniknuté s cieľom vystupovať ako jednotná Európa v oblastiach zahraničnej politiky a bezpečnosti neboli podporené v hospodárskej oblasti aj napriek tomu, že globalizácia si to vyžaduje. Náš hospodársky potenciál nebolo možné premeniť na hospodárske vodcovstvo na svetovej úrovni a nerovnováha medzi pilierom jednotnej meny a medzivládnymi hospodárskymi piliermi sa stala ešte zrejmejšou.
<P>
Ak chceme primerane reagovať, musíme pokročiť v oblasti integrácie. Z krízy nevedie von národná cesta, pokiaľ si niektorí ľudia nepomýlili storočie. Práve preto podnikla Európska rada na svojom zasadnutí 24. a 25. marca dôležité, dokonca pôsobivé kroky správnym smerom. Vykonávanie európskeho semestra, prijatie trvalého mechanizmu pre stabilitu, ako aj záväzky prijaté pred Parlamentom vrátane legislatívneho balíka, v rámci ktorého musí Parlament nájsť rovnováhu, to všetko sú kroky správnym smerom. Pakt Euro Plus nepochybne predstavuje krok vpred, ale zostáva veľa práce. Kríza je stále tu, máme 23 miliónov nezamestnaných, na obzore sú stále veľké mraky a čelíme veľkým problémom.
<P>
Práve preto potrebujeme trojrozmerný pakt s občanmi Európy, pretože úsporné politiky majú svoje obmedzenia a my musíme presadzovať politiku rastu a zamestnanosti prostredníctvom investícií, aby sme mohli znova definovať náš hospodársky model a plniť ciele stratégie Európa 2020.
<P>
Politika fiškálnej a finančnej udržateľnosti si vyžaduje európsky rámec tak v oblasti štátneho dlhu, ako aj v rámci rekapitalizácie finančných orgánov a my potrebujeme skutočný európsky sociálny pakt na zavedenie lepšej produktivity so sociálnymi normami, pokrokom v zdaňovaní a s modernizáciou sociálneho štátu.
<SPEAKER ID="053" NAME="Ivo Strejček" AFFILIATION="ECR">
(CS) To, čo sa stalo na zasadnutí Európskej rady v dňoch 24. a 25. marca 2011, a obsah textu, ktorý bol prijatý, sú príbehom o presadení fiškálnej únie zadnými dverami. Vytvorenie jednotnej meny euro a obdobie existencie tejto meny je históriou ignorancie hospodárskych zákonitostí, porušovania pravidiel, klamania o výške deficitov verejných financií a podvádzania v národných štatistikách. Pakt stability a rastu bol prijatý ako posledná šanca bojovať proti notorickým čiernym pasažierom a po celé roky ho všetci porušovali. Prečo si myslíme, že pri rozdielnosti charakteristík národných hospodárstiev, pri rozdielnej miere inflácie, rozdielnej miere nezamestnanosti to bude v prípade Paktu Euro Plus inak? Za zvlášť nevhodný považujem návrh na harmonizáciu dane z príjmov právnických osôb.
<SPEAKER ID="054" NAME="Paulo Rangel" AFFILIATION="PPE">
(PT) Vážený pán predseda Rady, pán predseda Komisie, prvom rade vám chcem, prirodzene, zablahoželať k výsledkom zasadnutia Rady v dňoch 24. a 25 marca, najmä ku konsolidácii európskeho semestra, ale ešte viac k inštitucionalizácii Európskeho mechanizmu pre stabilitu a k Paktu Euro Plus, ktorého vytvorenie vyplynulo zo samitu eurozóny 11. marca.
<P>
Považujem tieto výsledky za veľmi pozitívne pre Európu a je hanba, že tento proces nebol v dňoch 24. a 25. marca úplne uzatvorený. Domnievam sa, že ak by sme dali tento signál, ak by členské štáty dali tento signál v Rade, ak by dokončili tento reformný balík financovania, boli by sme dnes v silnejšej pozícii na ďalšie tri až štyri mesiace a čiastočne by sme utíšili následky krízy, ktorú momentálne zažíva naša krajina Portugalsko, o ktorej tiež musím niečo povedať. A to, že portugalská Sociálno-demokratická strana (PSD), ktorá je úplne začlenená do Poslaneckého klubu Európskej ľudovej strany (kresťanských demokratov), chce v plnej miere a absolútne splniť všetky požiadavky a povinnosti vyplývajúce z toho, že sme súčasťou Európy. A to robíme aj teraz, keď máme ťažkosti s krátkodobým financovaním. Na rozdiel od toho, čo robí vláda portugalskej Socialistickej strany (PS), PSD prejavuje svoju absolútnu vôľu poskytnúť Európe potrebné záruky v súvislosti s touto krízou. Nechcem prenášať domáce politiky do Európskeho parlamentu, a preto chcem len vyjadriť záväzok a úplnú záruku PSD voči prísnemu harmonogramu, ktorý musí krajina dodržať po voľbách 5. júna.
<SPEAKER ID="055" NAME="Edit Herczog" AFFILIATION="S&amp;D">
(HU) Dohoda dosiahnutá na európskom samite bola prvým veľkým politickým úspechom súčasného maďarského predsedníctva. Je to predovšetkým úspech konzervatívcov. Jej vykonávanie závisí od jednoty. Z tohto dôvodu je poľutovaniahodné, že štyri krajiny s konzervatívnymi vládami neprijali Pakt Euro Plus, a vyžaduje si to vysvetlenie. Je to poľutovaniahodné a pokrytecké odporúčať niečo iným, čo my ako predsedníctvo nepovažujeme za prijateľné pre nás. Ktokoľvek, kto zostane von, zaváha. Krajina, ktorá nemá za cieľ zvrat na základe znalostí a konkurencieschopnosti, ale nízke mzdy a výhru v daňovej súťaži, bude chudobincom Európskej únie dokonca aj zo strednodobého hľadiska. Keď už spomínam daňovú súťaž, ako vysvetlíte, že ste na zasadnutí Rady nediskutovali o problematike daňových rajov, pán predseda Komisie a pán predseda Rady? Myslíte si, že to pre európskych občanov nie je problém? Ste na omyle. Od Rady a od Komisie očakávame oveľa väčší pokrok.
<P>
Dovoľte mi venovať sa aj japonskej prírodnej pohrome a následnej priemyselnej katastrofe. Zomrelo tam 12 tisíc ľudí, 17 tisíc ľudí je nezvestných, státisíce zostali bez domova a milióny ľudí sú bez práce. Európska únia, ktoré považuje solidaritu za svoju podstatu, musí pomôcť. Táto katastrofa otriasla svetovým trhom s energiou a surovinami. Na dlhý čas bude ovplyvňovať politické a hospodárske prostredie. Je nevyhnutné, aby sme zlepšili jadrovú bezpečnosť na svete. Je nevyhnutné, aby sme vymysleli pravidlá, ktoré to umožnia. Je nevyhnutné, aby sme podnietili investície do výskumu a vývoja a posilnili diverzifikáciu v európskej energetickej politike. Tieto ciele, pán predseda Komisie a pán predseda Rady, už boli sformulované v rámci cieľov do roku 2020. Je úlohou Rady a Komisie vybudovať cestu smerujúcu k ich splneniu a zabezpečiť na tento účel prostriedky. Želáme vám v tom veľa úspechov.
<SPEAKER ID="056" NAME="Anni Podimata" AFFILIATION="S&amp;D">
(EL) Nechcem podceňovať význam posledných rozhodnutí Európskej rady, ale musím povedať, že európske rozhodnutia za posledný rok sa vyznačovali tým, že ich kvalita bola príliš nízka a boli príliš neskoré. Nie je to preto, že by sa neboli podnikli dôležité kroky vpred. Je to preto, že nemôžeme používať minulosť ako náš referenčný bod pri súčasnej stabilizácii a posilnení eurozóny. Naším referenčným bodom musí byť to, ako účinne sa nám darí riešiť krízu. Čo sa však týka trhov, bohužiaľ, nie sme účinní. Veď sa len pozrite, ako sa za posledných niekoľko dní zvýšila cena za pôžičky pre krajiny v regióne, najmä v Portugalsku. A nie sme účinní ani presvedčiví, žiaľ, ani vo vzťahu k európskej verejnosti, ktorá sa čoraz viac domnieva, že Európa je súčasťou problému a nie súčasťou jeho riešenia.
<P>
Európsky parlament vo svojich dvoch posledných uzneseniach a významné osobnosti z celého politického spektra poukazujú na to, že ak chceme efektívnu a globálnu reakciu na dlhovú krízu, musíme sa vážne zamyslieť nad možnosťou systému vydávania eurobondov. No väčšina v Európskej rade nám zároveň hovorí, že to nie je možné, pretože by sa tým vytvorilo morálne riziko pre fiškálne zdravé krajiny v čase krízy. No kým spomínajú morálne riziko pri ťažení proti eurobondom, vytvárajú morálne riziko na úkor krajín s finančnými problémami, a to tým, že oficiálne a bez váhania predkladajú návrhy na kontrolovaný bankrot a na zapojenie súkromných podnikov do znášania nákladov, čím spôsobujú pokračovanie krízy v dôsledku udržiavania príliš vysokých nákladov na úvery.
<P>
Ak chceme skutočne zapojiť aj súkromné podniky a ak chceme spravodlivejšie deliť náklady, mali by sme vážne a prioritne preskúmať otázku dane z finančných transakcií, aby sa tak niektoré príjmy dali používať na financovanie trvalého mechanizmu.
<SPEAKER ID="057" NAME="Andrey Kovatchev" AFFILIATION="PPE">
(BG) Kríza, ktorou momentálne prechádzame, potvrdzuje, že Európa potrebuje vizionárov, a to nielen medzi orgánmi, ktoré rozhodujú, ale aj medzi bežnými občanmi.
<P>
Je to síce smutné, ale pravdivé. Počas rokov rastu sme premrhali veľa času a premeškali sme mnohé príležitosti. Vytvorenie jednotnej meny bolo nepochybne úspechom. Vyzerá však ako pekný dom s poškodenou strechou. Nasťahovali sme sa doň počas sucha, ale teraz prišiel dážď a padá na eurozónu v podobe vysokých deficitov a dlhov s nízkou dôveryhodnosťou.
<P>
Pakt Euro Plus a rozhodnutia prijaté Radou sú krokom správnym smerom. Ekonomický semester je opatrením, ktoré zabezpečí väčšiu koordináciu a odolnosť našich hospodárstiev a rozpočtov počas finančných kríz.
<P>
Teší ma to a pre 60 krajín mimo eurozóny vrátane našej krajiny Bulharska je správnym rozhodnutím pripojiť sa k tomuto paktu, aby sa mohli zúčastňovať na rozhodovacom procese o hospodárskych politikách, čím sa zabráni, aby Európu rozdeľovali rozdielne normy a zásady.
<P>
Som si istý, že európske hospodárske politiky sa budú skôr či neskôr musieť zakladať na metóde Spoločenstva a nie na medzivládnej metóde, ako je to aj teraz. Možno už naozaj nie je ďaleko deň, keď sa bude konať nová medzivládna konferencia alebo dokonca zhromaždenie o problematike hospodárskeho a politického riadenia v Európe.
<P>
Vítam závery Rady v otázkach súvisiacich s Líbyou. Európska únia sa musí aktívne zapájať do budovania demokracie po skončení konfliktu a pomáhať Líbyjčanom vytvoriť ústavný štát a občiansku spoločnosť. Tým by sme jasne vyslali signál aj ostatným krajinám v tomto regióne, že Európa podporuje legitímne požiadavky obyvateľov.
<P>
Európa sa však musí aj poučiť z krízy v Líbyi a v celom arabskom svete. Čo ešte môžeme urobiť pre našich blízkych južných susedov? Môžeme využiť naše skúsenosti z Východného partnerstva v oblasti Stredozemia?
<P>
A napokon, pán Van Rompuy a pán Barroso, Európa potrebuje funkčné jednotky rýchleho nasadenia, ktoré môžu vykonávať misie pod vlajkou Európskej únie. Na dosiahnutie tohto cieľa je potrebné zvýšenie schopností a integrácie z hľadiska bezpečnosti a obrany, samozrejme, bez duplikovania alebo nahrádzania NATO.
<SPEAKER ID="058" NAME="Frédéric Daerden" AFFILIATION="S&amp;D">
(FR) Vážený pán Van Rompuy, vo vašich záveroch je len jedna vec, s ktorou jednoznačne súhlasíme, a je ňou prísne riadenie. Proti tomu nikto nenamieta. Prísnosť by však nemala znamenať nulové deficity ani úsporné opatrenia, ale skôr inteligentné vynakladanie peňazí.
<P>
Netreba ani spomínať, že treba zlepšiť potrebnú konkurencieschopnosť Únie, ale nemalo by sa pritom pracovať len so znižovaním miezd a sociálnych výdavkov. Konkurencieschopnosť sa získava investovaním do kvalifikácie, výskumu, výnimočnosti a podstatnej infraštruktúry.
<P>
Všetci sa tu zhodneme na tom, že Únia a euro sa nachádzajú v kritickom bode. Stojíme pred voľbou vybrať si jeden z dvoch modelov. Na jednej strane je to model, v ktorom sa budeme spoliehať na seba, v ktorom každá krajina bude porovnávať svoju konkurencieschopnosť so susediacim členským štátom, v ktorom bude skúmať svoj rating na finančných trhoch a bude sa usilovať o čo najmenší príspevok do európskeho rozpočtu. A na druhej strane je to model založený na solidarite - teda jediný prípustný model -, v ktorom sa zvýšia sociálne normy, konkrétne potvrdením pozície sociálneho dialógu a odborových zväzov, s minimálnymi sociálnymi požiadavkami v celej Európe a s mechanizmami indexovania miezd, ktoré sú chránené, a v ktorom bude solidaritu medzi generáciami zaručovať dôchodkový systém poskytujúci dostatok prostriedkov na slušný život, ako to nedávno vyhlásil Parlament.
<P>
Členské štáty by nemali cítiť tlak finančných trhov vďaka Európskej centrálnej banke s posilnenou úlohou a mali by sme mať lepšie regulované ratingové agentúry. Mali by sme mať model založený na solidarite, ktorý zaručí skutočnú sociálnu a územnú súdržnosť v Európe, a to prostredníctvom zvýšeného európskeho rozpočtu so zásadnou reformou vlastných zdrojov a konečne so zavedením dane z finančných transakcií.
<P>
Vaše závery sú založené na odlišnej ideológii, ktorá hovorí, že za recesiu zodpovedajú dlhy a deficity, a skutočnou príčinou je pritom nezodpovednosť finančných subjektov. Bez zmeny ideologickej prizmy v rámci Rady sa z recesie nedostaneme a neobnovíme ani dôveru občanov. Dnes je zrejmý demokratický deficit, a ak Rada a Komisia budú naďalej predkladať návrhy, ktoré nezohľadňujú názor Parlamentu, naši spoluobčania ešte ráznejšie odmietnu náš projekt.
<SPEAKER ID="059" NAME="Marianne Thyssen" AFFILIATION="PPE">
(NL) Minulý rok sa urobil kus práce a naštartovalo sa mnoho reforiem s cieľom zaistiť, že Európska únia aj v budúcnosti zostane spoločnosťou, v ktorej sú životné a pracovné podmienky dobré a spravodlivé. Preto rada podporím to, čo naši kolegovia poslanci hovorili, keď chválili predsedníctvo Európskej rady.
<P>
Nadviažem na všetko, čo už hovorili ostatní poslanci, a chcem spomenúť tri body. Prvý z nich sa týka nákladov na pracovnú silu ako jedného z faktorov, ktoré sú súčasťou politiky hospodárskej súťaže. Počas finančnej krízy som často počula, ako pán predseda Komisie aj pán predseda Európskej rady chválili automatické stabilizátory. Namiesto prudkých vzostupov a pádov by zaistili stabilnejšie hospodárstvo s menším počtom zrušených pracovných miest, čo sa výborne hodí do sociálneho trhového hospodárstva, ktorým chceme byť. Niektorí ľudia však teraz majú obavy, že toto prílišné zameranie na faktor nákladov na pracovnú silu v Pakte Euro Plus by mohlo až veľmi obmedziť voľnosť fungovania týchto automatických stabilizátorov. Moja otázka, pán Van Rompuy, znie, čo si o tom myslíte.
<P>
V súvislosti s faktorom nákladov na pracovnú silu musím vzniesť aj druhú námietku. Od odborových zväzov opakovane počúvam, že v oblasti rokovaní o mzdách sa ohrozuje autonómnosť členských štátov a ich sociálnych partnerov a že možno smerujeme k nápadnému porušeniu nariadenia o kompetenciách podľa zmluvy. Moja otázka v tomto prípade znie, či tu skutočne chodíme po tenkom ľade alebo či je táto obava nepodložená. Aj tu by som rada počula vašu analýzu, pán Van Rompuy, pretože ak je táto dvojitá obava nepodložená, naozaj ju musíme odstrániť.
<P>
Na záver mám otázku týkajúcu sa spoločného rámca na výpočet základu dane z príjmov právnických osôb. V záveroch z jarného samitu som o tom čítala len jednu vetu, len jedinú, a dokonca ani v tej sa v tejto súvislosti nespomínali vôbec žiadne záväzky Európskej rady. Vyvodzujem teda správne, že stále neexistujú žiadne vyhliadky na konsenzus o zavedení tohto spoločného rámca na výpočet základu dane z príjmov právnických osôb a že môžeme len snívať, pokiaľ ide o väčšiu spoluprácu v tejto oblasti? Vopred ďakujem za vaše odpovede.
<SPEAKER ID="060" NAME="Kriton Arsenis" AFFILIATION="S&amp;D">
(EL) Pani Podimatová sa za mňa venovala finančnej otázke. Ja sa teda vyjadrím k ďalšej veľmi dôležitej téme, k téme jadrovej energie. Čo nás naučilo Japonsko? Dve veci: po prvé, že nikto nedokáže byť nikdy dostatočne pripravený na prírodné pohromy alebo kombinácie prírodných pohrôm, a po druhé, že jadrová energia nie je nikdy úplne bezpečná.
<P>
A čo robíme my? Obviňujeme Japonsko z nedbalosti. Hovoríme, že to nie jadrová energia, ale že Japonsko nebolo bezpečné. Hovoríme, že by sme mali vykonať naše vlastné previerky jadrových elektrární, aby sme zistili, ktoré z nich nie sú bezpečné, a aby sme potom napredovali v ich vývoji. Znamená to teda, že sme sa zo situácie Japonska nepoučili. Na pohromy nie sme pripravení ani tak ako Japonsko, sotva máme nejakú politiku civilnej ochrany pre prípad cezhraničných problémov, ako napríklad jadrovej nehody.
<P>
Musíme dnes prestať požadovať výstavbu nových jadrových elektrární. Nesmieme investovať do vývoja jadrovej energie, ale do rozvoja účinnosti fotovoltaických a iných obnoviteľných zdrojov energie. Jadrová energia má cezhraničný dosah a Európska únia je zaň zodpovedná. Preto budete niesť veľkú zodpovednosť, pán Barroso a pán Van Rompuy, ak neprijmeme potrebné bezpečnostné opatrenia proti ďalšej nehode.
<SPEAKER ID="061" NAME="Jacek Saryusz-Wolski" AFFILIATION="PPE">
Chcel by som hovoriť o troch témach. Po prvé si myslím, že samit Rady priniesol veľmi dôležité a pozitívne výsledky vzhľadom na ťažkú situáciu a atmosféru. Vítam myšlienku inkluzívneho Paktu Euro Plus otvoreného pre tie štáty, ktoré zatiaľ nie sú členmi eurozóny, ako to povedal pán predseda Van Rompuy.
<P>
Zároveň vytvárame záchrannú sieť v podobe Európskeho mechanizmu pre stabilitu. Mohli by sme o tom pouvažovať v oboch mechanizmoch, v Pakte Euro Plus, ktorý je povinným záväzkom dodržiavať určité pravidlá správania v makroekonomickej a makrofinančnej politike, ako aj v EMS. Záchranná sieť by mala byť otvorená, aby zblíženie aj solidarita, ktoré sú základom EMS, prijímali a nie vylučovali.
<P>
Moja druhá poznámka sa týka susedskej politiky. Zdá sa, že meníme štruktúru našej susedskej politiky. Podnet pochádza z juhu, je však dôležitý pre celú našu susedskú politiku. Dúfam, že bude - ak čítame dokumenty vypracované pani barónkou Ashtonovou a pánom Fülem - oveľa viac orientovaná na spoločnosť, štedrejšia voči týmto spoločnostiam a náročná na orgány a vlády. Mali by sme sa odkloniť od krátkozrakých záujmov a túto politiku založiť na ľudských právach a demokratickom prístupe, presunúť sa od politiky súčasného stavu k politike zmeny. Keď však vytvoríme túto novú paradigmu, mala by sa vzťahovať aj na Východ. Mali by sme sa sústrediť viac na ľudské práva a demokraciu a orientovať sa viac na spoločnosť a menej na orgány než doteraz.
<P>
Moja tretia poznámka sa týka EÚ a NATO. V Líbyi sme svedkami novej spolupráce EÚ a NATO, pričom tomuto vzťahu doteraz úplne nerozumieme. Máme tiež predošlé skúsenosti z Afganistanu, ktoré tiež neboli vždy dobré. No tento vzťah je zároveň dôležitý. Zamerajme sa na to, aby sme tentoraz boli úspešní.
<SPEAKER ID="062" NAME="Arturs Krišjānis Kariņš" AFFILIATION="PPE">
(LV) Domnievam sa, že musíme nakresliť jasnú deliacu čiaru medzi minulosťou a budúcnosťou. Čo sa týka minulosti, povedal by som, že pre konkrétne prípady Grécka a Írska sa musí nájsť samostatné riešenie. Som presvedčený, že musíme umožniť odpísanie týchto strát prostredníctvom štruktúrovaného plánu, aby sa tieto spoločnosti mohli späť postaviť na nohy. Nie je správne ďalej trestať daňových poplatníkov v týchto krajinách za chyby, ktoré v skutočnosti urobil súkromný sektor, najmä banky. Pokiaľ ide o budúcnosť, musíme sa zamerať na to, čo je naším cieľom pre Európu. Tým cieľom je zaistiť stabilný rast. V záujme zaistenia stabilného rastu však treba zaistiť nízke úrovne vládneho dlhu a práve o tom sa diskutuje aj v Rade.
<P>
A čo zaistia nízke alebo nulové vládne dlhy? Zaistia dôveru finančných trhov v tieto krajiny, čo zase povedie k nízkym úrokovým sadzbám, aby sa podniky v týchto krajinách mohli znovu začať obnovovať a rozvíjať. Po rozvoji podnikov budú nasledovať investície. S investíciami prídu pracovné miesta, ktoré sú pre nás v Európe základom. Tento proces, teda znižovanie verejných výdavkov, aby sa zabezpečila nízka úroveň dlhu, navyše nevylučuje investície.
<P>
Niekoľkí poslanci sa zmienili, že investície sú rozhodujúce, že sa nemôžeme "prešetriť von" z krízy, ako to povedali, že musíme investovať. Môžem konkrétne uviesť príklad našej krajiny Lotyšska, ktoré za posledné dva roky nielenže prijalo významné úsporné opatrenia, ale tento rok, v roku 2011, vyčlenilo jednu tretinu národného rozpočtu na investície verejného sektora. Je to teda možné. Po tejto ceste sa musíme vydať v budúcnosti, aby sme zabránili tomu, že sa dostaneme do bodu, v ktorom sme dnes. Ďakujem vám za pozornosť.
<SPEAKER ID="063" NAME="Marian-Jean Marinescu" AFFILIATION="PPE">
(RO) Európska rada podnikla významný krok smerom k vytvoreniu Európskeho mechanizmu pre stabilitu tým, že prijala rozhodnutie o zmene a doplnení Zmluvy o fungovaní Európskej únie.
<P>
Budúci mechanizmus zabezpečí stabilnú a jednotnú reakciu na všetky situácie, pri ktorých dôjde k destabilizácii eurozóny. Je výborné mať takýto mechanizmus. Bolo by však lepšie neskončiť v takýchto situáciách, čo znamená, že by sa mali jednotne uplatňovať disciplinárne opatrenia vymedzené v opatreniach hospodárskeho riadenia. Všetky členské štáty musia pomáhať udržiavať stabilitu bez ohľadu na to, či sú súčasťou eurozóny alebo nie sú. Práve preto je vytvorenie Paktu Euro Plus, ku ktorému sa pripojili aj krajiny mimo eurozóny vrátane Rumunska, mimoriadne pozitívnym vývojom.
<P>
Vykonávanie európskeho semestra pomôže koordinovať európsku hospodársku politiku prostredníctvom zlepšenia konkurencieschopnosti, odstránenia byrokracie, podpory vzdelávania a podpory pracovnej sily. Tieto priority sa však musia veľmi rýchlo premietnuť do konkrétnych vnútroštátnych opatrení.
<P>
Úspech nových európskych štrukturálnych reforiem sa úzko spája s posilnením jednotného trhu. Únia potrebuje stratégiu, ktorá pomôže vytvárať pracovné miesta a zmierniť nedostatky na trhu práce EÚ.
<P>
Vítam zámer Komisie predstaviť Akt o jednotnom trhu, ktorý by mal byť prijatý do konca roku 2012. S ľútosťou však musím povedať, že prioritné opatrenia, ktoré dajú nové stimuly jednotnému trhu a konkurencieschopnosti, nezahŕňajú ani zmienku o potrebe zaistiť slobodný pohyb všetkých európskych pracovníkov a zameriavajú sa len na slobodný pohyb služieb.
<SPEAKER ID="064" NAME="Simon Busuttil" AFFILIATION="PPE">
(MT) Ľudia unikajúci pred vojnou v Líbyi teraz prichádzajú na ostrovy Lampedusa a Malta. V našej krajine sa ľudia obávajú dvoch vecí.
<P>
Po prvé nevedia, koľko ľudí príde. Túto obavu nie je možné odstrániť, pretože nevieme, koľko ľudí prekročí naše hranice. Po druhé majú ľudia veľké obavy z neistoty v súvislosti s ochotou Európy v tejto situácii pomôcť. Túto obavu môžeme a mali by sme riešiť, pretože mechanizmus solidarity už existuje v našich právnych predpisoch, v smernici č. 55 z roku 2001. Mali by sme ho teda použiť.
<P>
Zdá sa, že Komisia uvádza dva dôvody na to, prečo ho nepoužila. Prvý je, že v Rade ministrov nie je väčšina. Žiadam pána predsedu Barrosa, aby toto neuvádzal ako dôvod. Komisia by mala prejaviť politické vodcovstvo a prijať politickú iniciatívu na predloženie návrhu na aktiváciu tohto mechanizmu.
<P>
Komisia takisto uvádza, že počty utečencov zatiaľ nie sú dostatočne veľké. Mali by sme však byť opatrní. Počet je možno malý v porovnaní s celou Európou, ale je veľmi veľký pre jedinú krajinu, od ktorej sa očakáva, že sa o nich všetkých sama postará.
<P>
Obraciam sa preto priamo na pána predsedu Barrosa, aby aktivoval mechanizmus solidarity, a na pána predsedu Van Rompuya, aby Radu ministrov vyzval na prejavenie konkrétnej solidarity.
<SPEAKER ID="065" NAME="Tunne Kelam" AFFILIATION="PPE">
Výsledky zasadnutia Európskej rady sa možno zdajú politicky a inštitucionálne uspokojivé, ale z dnešnej rozpravy vyplýva, že kríza sa ešte neskončila. Pán predseda Barroso povedal, že hospodárska situácia zostáva ťažká a neistá. Pán Verhofstadt potvrdil, že plátame diery, ale kríza sa nevyriešila. A pán predseda Van Rompuy povedal, že problémy pretrvávajú.
<P>
Je to dôsledok minulých chýb a nedostatku vhodných nástrojov. Musíme vyvodiť závery, ako sa tieto minulé chyby stali a ako došlo k vytvoreniu enormného dlhového zaťaženia a deficitov. Čo bolo chybné na politikách členských štátov a inštitúcií EÚ? Bez dôslednej analýzy a vyvodenia záverov, ktoré by sa mali stať povinnosťou pre všetky zainteresované strany, nemôžeme zabrániť opakovaniu tých istých chýb. Ústrednou úlohou zostáva posilnenie konkurencieschopnosti. Dúfam, že nový Akt o jednotnom trhu Komisie bude skutočne ambiciózny. Medzi priority EÚ sa dostala aspoň téma jednotného digitálneho trhu.
<P>
V neposlednom rade bude tento týždeň potvrdená nová estónska vláda. V posledných voľbách estónski voliči prejavili protieurópske tendencie a opätovne zvolili súčasnú vládu, ktorá si napriek ťažkým škrtom v rozpočte ešte posilnila svoju pozíciu...
<P>
(Predsedajúca prerušila rečníka.)
<SPEAKER ID="066" NAME="Mairead McGuinness" AFFILIATION="PPE">
V záveroch Rady je veľa vecí, ktoré treba pochváliť, keď sa pozrieme do budúcnosti, no o niečo menej, keď sa zaoberáme prítomnosťou a minulosťou.
<P>
Zaujali ma poznámky pani Catherine Dayovej, vyššej predstaviteľky Komisie, ktorá minulý týždeň v Írsku povedala, že žiara sa z Írska vytratila. Dúfam, že to neznamená, že sa vytratila aj z každého z nás jednotlivo, a dúfam, že vzhľadom na výsledky záťažových testov a veľmi dôrazných krokov novej vlády sa do Írska žiara znovu vráti. Takisto dúfam, že sa vráti späť našim ľuďom, ktorí sú veľmi deprimovaní a stratili ilúzie v dôsledku pocitu, že za zvyšok Európskej únie znášajú veľmi ťažké bremeno.
<P>
Chcela by som požiadať tých, ktorí zlostne hrozia prstom v súvislosti s nekorektným správaním jednotlivých krajín a občanov, aby si uvedomili, že do tejto situácie sa zapojili aj ďalšie subjekty. Hovorím o európskych bankách, ktoré sa snažili profitovať z rozmachu, ktorý zažilo nielen Írsko, ale aj ostatné krajiny.
<P>
Dnes ráno sa však v írskych médiách objavil záblesk nádeje. Vidím, že globálni finanční giganti na základe záťažových testov podporujú naše hospodárstvo, a dúfam, že si uvedomia, že Íri napravili problém pre zvyšok Európy, a prejavia tak veľmi potrebnú solidaritu pri úrokových sadzbách.
<SPEAKER ID="067" NAME="Jörg Leichtfried" AFFILIATION="S&amp;D">
(DE) Vážený pán Barroso, vážený pán Van Rompuy, chcel by som vám položiť niekoľko otázok. Je dobré, že sa dosiahla dohoda. Je dobré, že európske hospodárstvo a európska mena teraz budú lepšie chránené. Je však ochrana sama osebe postačujúca? Nie je potrebné zájsť ďalej? Nie je potrebné podnecovať vzostup, aby sme mohli zachovať to, čo chránime? Som presvedčený, že sa robí príliš málo a že sa postupuje podľa nesprávnej stratégie.
<P>
Prečo Európska únia investuje do vývozu uhoriek, banánov a živého dobytka namiesto investovania do univerzít, vzdelávacích miest a škôl? O tom musíme pouvažovať. Keď hovoríte, že na to nie sú peniaze, možno potrebujeme nejakú reorganizáciu. Mali by sme zvážiť, či potrebujeme nové zdroje príjmov, pričom v takom prípade by sme mali hľadať u tých, ktorí vždy profitovali z tejto neuveriteľnej situácie.
<P>
Pán Barroso, aký je skutočný dôvod, že vaša Komisia odmieta daň z finančných transakcií? Prosím, odpovedzte mi na túto otázku. Musíte sa raz a navždy rozhodnúť, či ste na strane finančného sektora alebo na strane našich občanov.
<SPEAKER ID="068" NAME="Jean-Pierre Audy" AFFILIATION="PPE">
(FR) Chcel by som poďakovať predsedom politických skupín za to, že zrušili svoju schôdzu Konferencie predsedov, aby sa mohla konať táto rozprava v pléne v súlade s článkom 15.
<P>
Pokiaľ ide o mechanizmus pre stabilitu, chcel by som nadviazať na to, čo povedal pán Lamassoure, a spomenúť problematiku politickej kontroly a najmä otázku regulovania tohto mechanizmu. Kto bude udeľovať rozpočtové absolutórium za tento finančný nástroj?
<P>
Na záver svojho prejavu sa chcem opýtať, či ešte nenastala chvíľa, aby nám Komisia poskytla komplexnú správu o verejnej podpore pre úverové inštitúcie a najmä o všetkých finančných tokoch a štátnom dlhu.
<P>
Napokon chcem navrhnúť, aby sme pouvažovali o vytvorení európskej verejnej ratingovej agentúry s cieľom riešiť veľké problémy, ktoré máme so súkromnými agentúrami, pretože stanovenie ratingu krajiny sa veľmi líši od stanovenia ratingu pre súkromnú spoločnosť.
<SPEAKER ID="069" NAME="Enrique Guerrero Salom" AFFILIATION="S&amp;D">
(ES) Pán Van Rompuy v úvode svojho prejavu poukázal na to, že počas 49 dní sa uskutočnili tri schôdze a samity Európskej rady, na ktorých sa prijímali rozhodnutia. Inými slovami, to, čo bolo predtým troj- alebo šesťmesačnou udalosťou, sa teraz stalo zvykom pri riadení Únie s cieľom zabezpečiť okamžitú reakciu na naliehavé problémy.
<P>
Okrem týchto naliehavých problémov sú tu však aj budúce horizonty Únie, ktoré závisia od našej schopnosti konkurovať. Aké máme v súčasnosti zdroje na generovanie znalostí? Máme málo univerzít, ktoré majú svetovo dobré postavenie, venujeme menšie percento príjmov na výskum a vývoj ako rozvojové a rozvinuté krajiny a zároveň naše podniky zohrávajú veľmi malú úlohu v oblasti výskumu.
<P>
Musíme dosiahnuť európsky rozmer prostredníctvom koordinácie medzi európskymi univerzitami a koordinácie učebných osnov, ktorými sa zabezpečí výnimočnosť a spolupráca.
<SPEAKER ID="070" NAME="Graham Watson" AFFILIATION="ALDE">
Predsedovia Rady a Komisie hovorili o Pakte Euro Plus a o jednotnom trhu. Mám otázku o každom z nich.
<P>
Súhlasia s guvernérom Európskej centrálnej banky, že bude potrebný oveľa väčší Európsky mechanizmus pre stabilitu? Ak nesúhlasia, je to preto, že skutoční profesionáli dokážu zriedkavo na verejnosti pripustiť to, o čom v súkromí vedia, že je pravdivé?
<P>
Jediným členom jednotného trhu, ktorý vykonáva pravidlá na 100 %, je Nórsko. Skutočný záťažový test v kríze, ktorým musíme prejsť, sa netýka bánk ani jadrových elektrární, ale solidarity členských štátov Európskej únie. Domnievajú sa teda predsedovia Komisie a Rady, že existuje šanca na väčšiu solidaritu ako tú, ktorú sme zažili v minulosti?
<SPEAKER ID="071" NAME="Jaroslav Paška" AFFILIATION="EFD">
(SK) Jednou z tém rokovania Rady Európskej únie bolo aj definovanie nového krízového mechanizmu eurozóny. Aj keď predsedovia prítomných vlád našli zhodu na vytvorení stáleho eurovalu, ukazuje sa, že o jeho konečnej podobe budú musieť ešte diskutovať s odborníkmi vo svojich krajinách. Keď sa totiž pani Radičová, predsedníčka slovenskej vlády, vrátila z Bruselu domov, dozvedela sa, že pre svoju pozíciu deklarovanú na rokovaní Rady nemá v národnom parlamente dostatočnú podporu.
<P>
Bez korektného a precízneho dopracovania mechanizmu riadeného bankrotu nesolventných krajín, aktivovaného aj v rámci eurozóny, sa totiž navrhnutý stály mechanizmus stáva skôr trvalým nástrojom zadlžovania Európy. A preto ho v takejto podobe nemôže akceptovať žiaden zodpovedný národný parlament. Skúste preto, prosím, vážený pán predseda Rady Európskej únie, viac zohľadniť pri politických návrhoch aj kvalifikované odborné stanoviská.
<SPEAKER ID="072" NAME="Andrew Henry William Brons" AFFILIATION="NI">
V odseku 5 správy zo zasadnutia sa hovorí, že sa zavedú politické opatrenia na nápravu škodlivých a pretrvávajúcich makroekonomických nerovnováh a na zvýšenie konkurencieschopnosti, ale v úvode sa hovorí o podpore obchodu s tretími krajinami.
<P>
Dovoz z tretích krajín, najmä z takzvaných rýchlo sa rozvíjajúcich hospodárstiev, je najväčšou príčinou obchodnej nerovnováhy a neschopnosti konkurovať. Vyspelé krajiny nedokážu súťažiť s dovozom tovarov vyrábaných v týchto tretích krajinách bez zníženia našich miezd na ich úroveň.
<P>
A to sa naozaj uvádza aj v časti na strane 16 o rozvíjaní konkurencieschopnosti. Hovorí sa tu, že sa vyhodnotí vývoj miezd a produktivity a potreba úpravy konkurencieschopnosti. Čo to znamená?
<P>
Môže to znamenať len jednu vec. Mzdy sa musia znížiť, aby mohli naše tovary konkurovať tovarom z rýchlo sa rozvíjajúcich hospodárstiev. Kým budú zásady ako voľný obchod posvätné, hospodárske záujmy európskych pracujúcich budú, zdá sa, nepodstatné.
<SPEAKER ID="073" NAME="Seán Kelly" AFFILIATION="PPE">
Nechcem byť v závese nikoho ani viazaný povinnosťou k niekomu a nechcú to ani Íri - nezávislý národ. Z tohto dôvodu Írov nepríjemne zraňujú posledné záchranné opatrenia EÚ a MMF. Nestotožňujem sa však s názorom, že za to môže Európa. Vinu nesú hlavne banky založené v Írsku, regulačné orgány a vláda a nie írski občania - ale práve Íri sú teraz nútení zaplatiť cenu a bremeno je príliš veľké.
<P>
Z tohto dôvodu by som chcel požiadať o dve veci. Po prvé, úrokové sadzby by sa mali znížiť, a chcel by som poďakovať pánovi komisárovi Rehnovi a pánovi predsedovi Barrosovi za ich snahu v tomto smere. Po druhé, myslím si, že zaplatiť musia držitelia dlhopisov - ak nie v podobe zrážky, tak si zaslúžia aspoň mierne zníženie. Jednotlivci nezískajú zaručené bezúročné investície a nemali by ich získať ani držitelia dlhopisov. Ak by sa tieto dve veci urobili, možno by sa nám podarilo dosiahnuť pokrok.
<SPEAKER ID="074" NAME="Marc Tarabella" AFFILIATION="S&amp;D">
(FR) Závery Rady týkajúce sa hospodárskej politiky a Paktu Euro Plus otvárajú skutočnú európsku Pandorinu skrinku, z ktorej vyjdú len problémy. A týmto problémom budú musieť čeliť európski občania. Spochybňovanie sociálneho zabezpečenia a indexovania miezd, prepájanie produktivity a miezd, obmedzená kúpna sila a zvýšenie veku odchodu do dôchodku - to je len niekoľko prípadov krízy úsporných opatrení, ktorá nás čaká. Som zdesený, že Rada sa zjavne z krízy vôbec nepoučila.
<P>
Samozrejme, potrebujeme politiku založenú na rozpočtovej zodpovednosti a prísnosti, to nikto nespochybňuje, nemali by sme však trvať na tom, aby celé úsilie bolo na občanoch, pretože oni sú našou jedinou šancou na prekonanie krízy a rast. Príliš rýchlo zabúdate na finančný a bankový sektor, ktorý by mal tiež prispieť k tomuto rozhodujúcemu snaženiu a predovšetkým by mal konať zodpovednejšie.
<P>
Kedy sa konečne dočkáme dane z finančným transakcií? V čase, keď 16 miliónov Európanov prišlo o prácu, keď sa ceny prudko zvyšujú a keď kontinentom otriasajú špekulatívne šoky, Rada požaduje obete od pracovnej sily a pracujúcich a nezaťažuje kapitál. To je neprípustné.
<SPEAKER ID="075" NAME="Csaba Sándor Tabajdi" AFFILIATION="S&amp;D">
(HU) Pán predseda Van Rompuy zhodnotil Pakt Euro Plus ako novú etapu budúcej hospodárskej koordinácie a ide naozaj o úplne nové obdobie v oblasti makroekonomickej koordinácie. Premiér Viktor Orbán, úradujúci predseda Rady Európskej únie, má na to podobný názor a opisuje ho ako pilier budúceho európskeho hospodárskeho systému. Zároveň je poľutovaniahodné, že medzi krajinami, ktoré spomínal pán predseda Van Rompuy, nebolo Maďarsko, pretože Maďarsko sa, žiaľ, nezúčastňuje Paktu Euro Plus. Mnohí maďarskí občania a ekonómovia nerozumejú, prečo sa maďarská vláda takto rozhodla, keďže Maďarsko je malá krajina s otvoreným hospodárstvom. A argument, že by to bránilo daňovej súťaži, je pochybný, pretože ide len o harmonizáciu základu dane z príjmov právnických osôb. Je hanba, že Maďarsko túto možnosť premeškalo.
<SPEAKER ID="076" NAME="Franz Obermayr" AFFILIATION="NI">
(DE) EÚ je majstrom váhania. Celé desaťročia sa ku Kaddáfímu správala ako k serióznemu partnerovi, celé desaťročia zametala nebezpečenstvá jadrovej energie pod koberec a teraz nalieva peniaze do záchrannej siete, ktorá zjavne nefunguje. Prečo ľudia nevidia, že kríza eura sa nedá vyriešiť záchrannou sieťou? Americké ratingové agentúry najprv znížili rating Grécka a teraz aj Portugalska a zo záchranného balíka teraz ťažia len banky a špekulanti, ktorí stávkujú na bankrot členských štátov eurozóny.
<P>
Práve preto tvrdím, že je načase ukončiť záchrannú sieť a urobiť bodku za plánmi na eurobondy. Ak zbankrotované štáty zostanú v eurozóne, bude to znamenať začiatok konca eura. Z tohto dôvodu by bolo lepšie použiť miliardy vyčlenené na záchranné balíky na zastavenie prúdu utečencov zo severnej Afriky prostredníctvom udržateľných miestnych projektov alebo na zaistenie skutočnej nezávislosti od jadrovej energie. Určite by to bola lepšia investícia, než je plytvanie peňazí v kasínach medzinárodných ratingových agentúr.
<SPEAKER ID="077" NAME="Ana Gomes" AFFILIATION="S&amp;D">
(PT) Tí, ktorí tlačia Portugalsko do tejto údajnej pomoci, v skutočnosti nechcú pomáhať, ale chcú zarobiť tým, že potopia nás a že potopia euro. Je to preto, že v tejto Európe, v ktorej sa solidarita, súdržnosť a metóda Spoločenstva stali prázdnymi slovami, je zámerom tejto údajnej pomoci len zaplatiť bankám, ktoré nás dotlačili do víru dlhu, ktorý nás momentálne ťahá ku dnu, a to všetko z verejných výdavkov, pomocou neoliberálnych opatrení Paktu Euro Plus, bez investícií do znovuobnovenia rastu a zamestnanosti, bez eurobondov, bez dane z finančných transakcií a bez opatrení na riešenie makroekonomických nerovnováh, ktoré ničia euro.
<P>
V tejto Európe, v ktorej sú banky, ktoré sú príliš veľké na to, aby zbankrotovali, ale štáty a ľudia padnúť môžu, len slepota alebo vlastný záujem môžu vysvetliť to, že Komisia a Rada sa vzdali konania proti daňovým rajom. Bude možné ozdraviť, regulovať a dohliadať na finančný systém a pritom tolerovať nedotknuteľnosť čiernych dier napomáhajúcich korupciu, daňové podvody a úniky a organizované zločiny?
<SPEAKER ID="078" NAME="Monika Flašíková Beňová" AFFILIATION="S&amp;D">
(SK) V prvom rade chcem upozorniť na nesprávny leitmotív záverov zo stretnutia Rady, a to, že máme hospodársky rásť a zároveň aj šetriť. Posadnutosť fiškálnou konsolidáciou v období krízy sa nám môže stať totiž osudnou. Našou jednoznačnou prioritou by mala byť obnova zamestnanosti a udržateľného hospodárskeho rastu.
<P>
Kolegyne a kolegovia, na krízu doplácajú najmä občania. Jednak strácajú zamestnanie, tvrdo sa ich dotýkajú úsporné opatrenia vlád a navyše im hrozí, že hotovosť potrebná na posilnenie eurovalu pôjde výlučne z ich daní. Ale podieľať by sa na posilnení eurovalu mali predovšetkým hráči z finančného sektora.
<P>
Pán prezident, pán predseda Komisie, to čo teraz Únia potrebuje, je koordinácia hospodárskych a sociálnych politík s cieľom obnoviť zamestnanosť a dostať sa z krízy. A tiež jednoznačný konsenzus o záchrane eura, do ktorej bude zapojený súkromný finančný sektor.
<SPEAKER ID="079" NAME="Angelika Werthmann" AFFILIATION="NI">
(DE) Revízia zmluvy viedla k vytvoreniu EMS. Znovu všetkých vyzývam, aby dodržiavali príslušné kritériá. Veď napokon postavenie iného členského štátu a jeho občanov do palebnej línie je v súvislosti s panujúcou, pretrvávajúcou štrukturálnou krízou nezodpovedné. EMS bude opodstatnený len vtedy, keď všetky štáty splnia svoje rozpočtové povinnosti a budú súhlasiť s dosahovaním nákladovej efektívnosti.
<P>
Kríza v Japonsku nám ukázala, aká "bezpečná" môže byť jadrová energia. Príroda má väčšiu silu, ako človek dokáže zvládnuť. Vzhľadom na históriu Černobyľa môžeme len dúfať, že k záťažovým testom sa bude pristupovať s väčšou obozretnosťou ako k limitom stanoveným minulý týždeň. Je najvyšší čas skoncovať s jadrovou energiou. Sústreďme sa teda konečne na obnoviteľné zdroje energie. Napríklad projekt podmorskej elektrickej siete NorGer by mohol nahradiť 60 jadrových elektrární.
<SPEAKER ID="080" NAME="Zigmantas Balčytis" AFFILIATION="S&amp;D">
(LT) Vítam, že Európskej rade sa podarilo dosiahnuť dohodu o určitých témach, ktoré sú pre Európu mimoriadne dôležité. Chcel by som spomenúť problematiku európskeho semestra a jeho význam ako jednej z priorít. Domnievam sa, že prioritu by mala dostať obnova dôveryhodných rozpočtov členských štátov a sociálnej spravodlivosti a fiškálna udržateľnosť, čo by vytvorilo podmienky pre stabilitu a rýchlejšiu obnovu hospodárstiev členských štátov. Je veľmi dôležité, aby úsilie o konsolidáciu dopĺňalo štrukturálne reformy, najmä pri vykonávaní priorít v Európskej únii stanovených v stratégii Európa 2020. Zvlášť dôležitú úlohu by mala zohrávať aj Komisia, ktorá by mala veľmi zodpovedne monitorovať činnosť členských štátov a mala by sledovať vykonávanie osobitných opatrení v súlade s národnými programami stability a konvergencie. Výrazné obavy navyše pretrvávajú vo vzťahu k postoju Európskej centrálnej banky, Rady a Európskej komisie k situácii, ktorej čelia komerčné banky, ako aj ku konaniu zahraničných ratingových agentúr.
<SPEAKER ID="081" NAME="José Manuel Barroso" LANGUAGE="FR">
Pokiaľ ide o hodnotenie posledného zasadnutia Európskej rady, domnievam sa, že analýza, ktorú som predstavil, bola pomerne vyvážená a rozumná.
<P>
Myslím si, že treba priznať, že sme dosiahli dôležitý pokrok, pokiaľ ide o štruktúru. Ak porovnáme to, čo teraz máme, s tým, čo sme predtým nemali, je to nepochybne dôležitý krok vpred. Ide napríklad o vytvorenie trvalého mechanizmu pre stabilitu, o ktorom sa v zmluve ani neuvažovalo. Tento Parlament navyše drvivou väčšinou podporil obmedzenú reformu zmluvy v záujme vytvorenia nového nástroja, nástroja, ktorý predtým ani neexistoval.
<P>
Buďme preto v našom hodnotení intelektuálne čestní. Som presvedčený, že sa dosiahol výrazný pokrok v oblasti reakcie na krízu, z hľadiska toho, čo sme sa naučili vzhľadom na nedostatky, ktoré sme zažili v minulosti, či už na úrovni nástrojov, alebo politík. Zároveň som však naozaj veľmi jasne povedal, že to možno nebude stačiť. Jedna vec je mať štruktúru, architektúru, ale druhá vec je mať politiky, ktoré sa majú uplatňovať. Skutočným testom naozaj bude to, ako sa po tomto podarí našim vládam a aj našim inštitúciám zabezpečiť podstatu. Podstata je dôležitejšia ako nástroje.
<P>
Zároveň som vám však, myslím si, veľmi transparentne, povedal, že ak hovoríme o ambíciách, Komisia by bola uvítala, keby sa v niektorých oblastiach zašlo ešte ďalej. Zdôraznili sme napríklad to, že v prípade trvalého mechanizmu pre stabilitu sme uprednostňovali väčšiu flexibilitu. Bohužiaľ však nebolo možné dosiahnuť ambicióznejší konsenzus. Vzhľadom na to si myslím, že by bola chyba odmietnuť výhody, ktoré sme dosiahli.
<P>
Zostanem ešte pri téme ambícií. Chcel by som zdôrazniť tento dôležitý aspekt, pretože niektorí navrhovali, aby Komisia predložila ďalšie návrhy. Prakticky všetko, čo ste spomínali, už Komisia predložila. Dňa 9. mája 2010 Komisia - ja sám a pán komisár Rehn - predložila legislatívny návrh týkajúci sa prístupu k mechanizmu pre stabilitu, ktorý by bol úplne založený na metóde Spoločenstva.
<P>
Navrhli sme napríklad spojenie riadenia dlhov, čo sa označuje aj ako spoločné a nerozdielne záruky. Naše členské štáty to však odmietli. Vy ste ich síce neodmietli, ale získanie súhlasu členských štátov je rozhodujúce, pán Verhofstadt. Dokument sme predstavili na samite eurozóny. Odmietla ho veľká väčšina členských štátov. Taká je skutočnosť.
<P>
Čo sa týka konkrétnej otázky pravidla jednomyseľnosti alebo pravidla väčšiny v trvalom mechanizme pre stabilitu, ja sám som navrhoval pravidlo väčšiny. V prítomnosti predsedu Európskej rady aj určitých hláv štátov a predsedov vlád som trval na tom, že by mali prijať pravidlo hlasovania kvalifikovanou väčšinou. Bolo to však zamietnuté.
<P>
Dá sa teda stále trvať na niečom, ale ustanovenia musia byť jasné a treba presne vedieť, komu adresovať vaše požiadavky. Komisia predložila ambiciózne návrhy, napríklad v súvislosti so záťažovými testami. Práve Európska komisia a Európska centrálna banka navrhli vierohodné a transparentné testy pre európske banky.
<P>
Čo sa týka eurobondov, myslím si, že Komisia o nich hovorí minimálne 30 rokov. Niektoré naše členské štáty to odmietli. Ja sám som tu navrhol, že by sme mohli teraz zaviesť aspoň projektové dlhopisy na financovanie investícií na úrovni návrhu európskeho rozpočtu. A môžem vám povedať, že urobím to isté pri finančných výhľadoch. Potom uvidíme, kto podporí tento prístup v prospech európskych investícií. A možno potom by ste nás niektorí mohli presvedčiť s vašimi európskymi stranami, aby sme podporili tento ambicióznejší prístup k finančným výhľadom. Mohla by to byť pre nás príležitosť ešte užšie spolupracovať. Ide o otázku ambicióznosti na európskej úrovni.
<P>
(potlesk)
<P>
Dokonca aj v oblasti sociálnej problematiky, o ktorej by som teraz rád s vami hovoril, sa Komisia maximálne snažila, aby sa v stratégii do roku 2020 kládol väčší dôraz na sociálne aspekty, ako aj na vzdelávanie. Nebolo to však jednoduché. Niektoré vlády hovorili, že v súlade so zásadou subsidiarity nie je úlohou Európy ani Európskej únie priamo konať v oblasti sociálnych aspektov a vzdelávania.
<P>
Skúsme teraz v rámci stratégie do roku 2020 - pri ktorej bolo napriek všetkému možné dosiahnuť určitý konsenzus o začlenení napríklad boja proti chudobe a sociálnemu vylúčeniu - rozvinúť túto politiku a tiež podporiť investície najmä do vzdelávania a inovácií.
<P>
V tejto súvislosti mi však dovoľte povedať niečo, o čom možno neviete. Pred nejakým časom - myslím si, že tak pred dvomi rokmi - Komisia navrhla, aby sa niektorým Európanom poskytovala krízová potravinová pomoc, pretože teraz aj v Európe žijú ľudia, ktorí nemajú dostatok jedla. Nedávno som spoločne s pánom Josephom Daulom, predsedom Poslaneckého klubu Európskej ľudovej strany (kresťanských demokratov), navštívil potravinovú banku, ktorá sa nachádza tu v departemente Bas-Rhin. V Európe sa vyskytujú problémy súvisiace s chudobou. A vedeli ste, že dve vlády žalovali Komisiu na Súdnom dvore za to, že zaviedla mechanizmus na pomoc najchudobnejším v Európe? Taká je situácia.
<P>
Hovorme teda úplne jasne. Komisia podporuje Európu, ktorá je ambicióznejšia v oblasti riadenia. Podporuje spravodlivý rast a väčšiu sociálnu spravodlivosť na európskej úrovni. Zároveň však musíme zabezpečiť spoluprácu s Parlamentom a s členskými štátmi. A za to musíme bojovať. Preto podľa mňa nie je kritizovanie Komisie namieste, pretože stála v čele boja za sociálnejšiu a spravodlivejšiu Európu a za oveľa dôveryhodnejšie riadenie.
<P>
Hovorme teda úplne jasne aj o tomto. Nemyslím si, že by Európe pomáhalo hovoriť, že súčasný problém je problémom Európy, akoby zodpovednosť vôbec neniesli určité vlády, ktoré umožnili svojmu dlhu narásť na neudržateľnú mieru alebo ktorých banky zaznamenali rast vo výške niekoľkonásobku ich hrubého domáceho produktu. Za situáciu zodpovedajú čiastočne aj vlády. Táto zodpovednosť je rozhodujúca. Práve preto teraz musíme nájsť riešenia založené na solidarite, ale tiež konať zodpovedne. Z tohto dôvodu som napríklad hrdý, že Komisia a ja sme podporili návrh zameraný na zníženie úrokových sadzieb platených Gréckom a to isté sa teraz snažíme presadiť pre Írsko. Považujeme to za správnu vec, a to nielen preto, aby sme zabránili zaťaženiu našich gréckych a írskych spoluobčanov mimoriadne vysokými nákladmi, ale aj preto, aby sme zaistili udržateľnosť dlhu. Práve v tomto duchu solidarity a zodpovednosti teda môžeme nájsť spoločné odpovede, ktoré nám, dúfam, umožnia vyhnúť sa problému, ktorý niektorí z vás spomínali a ktorý má trápi, a to problému určitého delenia Európy, konkrétne delenia medzi sever a juh, medzi centrum a okrajové oblasti. Myslím si, že Európa, ktorú chceme vybudovať, je Európa solidarity a nie prvotriedna či druhotriedna Európa, ale Európa, s ktorou sa dokážu všetci Európania identifikovať.
<P>
Čo sa týka dane z finančných transakcií, túto daň som už slovne aj skutkami obhajoval na samite G20 v mene Európskej únie. Odmietla ju drvivá väčšina našich partnerov zo skupiny G20.
<P>
Otázka, o ktorej teraz diskutujeme, znie, či na európskej úrovni môžeme - alebo by sme mali - mať daň z finančných transakcií alebo nie. Buďme znovu úprimní. Niekoľko členských štátov je zásadne proti. Nebudú súhlasiť. Na poslednom zasadnutí Európskej rady som povedal, že Komisia teraz uskutočňuje posúdenia vplyvov rôznych možností pre finančný sektor a čoskoro predloží návrhy. Bolo veľmi dôležité, že Komisia to oznámila Európskej rade, pretože teraz je aspoň v záveroch Európskej rady záväzok preskúmať návrhy finančného zdaňovania, ktoré Komisia predloží. Domnievame sa, že z hľadiska spravodlivosti je dôležité, aby aj finančný sektor prispel k riešeniu krízy, pretože určité správanie finančného sektora bolo do veľkej miery príčinou zrodu tejto krízy. Považujem to za základ z hľadiska spravodlivosti. To je môj osobný postoj a nepochybujem, že je to aj postoj Komisie. Na tieto témy predložím návrhy.
<P>
To isté platí pre spoločný konsolidovaný základ dane z príjmov právnických osôb. V niektorých častiach Rady panuje istý odpor, ale Komisia predložila návrh a budeme zaň bojovať, pretože veríme, že spoločný konsolidovaný základ dane z príjmov právnických osôb je dôležitý pre dokončenie jednotného trhu. Presne tento prístup obhajujeme.
<P>
O procese a nástrojoch diskutujeme už veľmi dlho. Teraz nadišiel čas, aby proces a nástroje slúžili podstate. Proces a nástroje sú dôležité, ale majú slúžiť na istý účel a nie nahrádzať ho. Musíme vyriešiť úlohu našej hospodárskej obnovy. Pravda je taká, že ak chceme byť schopní investovať, potrebujeme dôveru. Dôvera závisí od našej schopnosti modernizovať, inovovať a stať sa udržateľnejšími a konkurencieschopnejšími. Nemýľme si príčinu a výsledok. Investície pritiahneme tým, že budeme rýchlo a rozhodne vykonávať stratégiu Európa 2020 a že budeme plniť naše ciele, ktorými sú udržateľná a konkurencieschopná Európa, v duchu solidarity vrátane solidarity so všetkými členskými štátmi vrátane Portugalska.
<P>
(FR) Pán Schulz, viete veľmi dobre, že v pôsobnosti predsedu Komisie nemôžem zasahovať do domácej politiky Portugalska. Ak jedného dňa už nebudete predsedom Skupiny progresívnej aliancie socialistov a demokratov v Európskom parlamente a budete mať iné povinnosti, som si istý, že tieto nové povinnosti budete vykonávať úplne nezávisle a že nebudete zasahovať do vnútorných vecí vašej skupiny.
<P>
Zároveň vám však musím povedať, že politická kríza v Portugalsku veci nijako nezľahčila, pretože Portugalsko už bolo v pomerne zložitej situácii. Napriek tomu však my ako európske inštitúcie musíme rešpektovať národnú demokraciu a rozhodnutia národných parlamentov a teraz dúfame, že Portugalsko nájde najlepšiu cestu z tejto situácie.
<P>
Komisia v každom prípade stojí pri Portugalsku a pomáha mu nájsť najlepšie riešenia, samozrejme, v súlade so záväzkami, ktoré prijalo, a s určitými povinnosťami, ktoré má voči európskym partnerom. Som presvedčený, že krízu môžeme poraziť práve v tomto duchu aktívnej solidarity a zodpovednosti.
<P>
Je pravda, že dnes tu odzneli skôr pesimistické názory. Ako volení zástupcovia Európanov navyše vyjadrujete prevládajúci pocit v Európe. Je síce prirodzené, že máme obavy, no myslím si, že by sme mali mať politickú odvahu a citlivosť, aby sme ukázali dôveru v náš európsky projekt. Neverím totiž, že sa nám pesimizmom podarí obnoviť dôveru v Európu. Komisia je pripravená nadšene pracovať s vami, s Európskou radou, s Radou, so všetkými inštitúciami na dosiahnutí silnejšej, udržateľnejšej, spravodlivejšej a konkurencieschopnejšej Európy.
<P>
(potlesk)
<SPEAKER ID="084" NAME="Herman Van Rompuy" LANGUAGE="FR">
Teší ma, že môžem vystúpiť pred takýmto plným Parlamentom. Odkedy som sa stal predsedom Rady, je teraz prítomných najviac poslancov,
<P>
(potlesk)
<P>
mám však dojem, že ste sem neprišli len preto, aby ste si ma vypočuli.
<P>
Predovšetkým by som vám chcel všetkým poďakovať za vaše poznámky, pozitívne aj negatívne. Prekvapilo ma to o to viac, že v Európskej rade musíme dosiahnuť jednomyseľné rozhodnutie a pokúšame sa dosiahnuť jednomyseľné rozhodnutie medzi všetkými kolegami zo všetkých vašich strán, medzi predsedami vlád a hlavami štátov. Sú tu socialisti, kresťanskí demokrati, konzervatívci, liberáli, všetko členovia vašich politických zoskupení a my sa vždy pokúšame zaistiť, aby sa dohodli.
<P>
Niekto tu predtým povedal, že som zrejme idealista, že príliš snívam. Nemyslím si, že to je moja úloha. Vždy, keď je to možné - a pán predseda Komisie to môže dosvedčiť -, sa však pokúšam konať tak, aby sme vo väčšine prípadov napokon dosiahli zblíženie medzi návrhmi Komisie a výsledkom Európskej rady. Dovoľte mi spomenúť príklad pracovnej skupiny, kde boli návrhy Komisie základom pracovnej skupiny pre hospodárske riadenie a kde sa výsledok veľmi blíži k návrhom Komisie. Pokúsim sa, pokúsime sa s Parlamentom ešte viac zlepšiť tieto návrhy. Mojou úlohou je teda hľadať konsenzus, ktorý by bol zároveň čo najviac založený na metóde Spoločenstva, a myslím si, že v niektorých rozhodujúcich oblastiach sa mi to podarilo.
<P>
Prejdem teraz k Paktu Euro Plus - viete, ku krátkemu dokumentu, ktorý slúžil ako východisko našich diskusií, a konečnému dokumentu o Pakte Euro Plus. Mnohí z vás, dokonca aj tí, ktorí patríte do skeptických politických skupín, ste povedali, že vaša krajina by sa mala pripojiť k Paktu Euro Plus. Pravdepodobne je to preto, že ten pakt nie je napokon vôbec taký zlý. Podarilo sa nám dosiahnuť kompromis medzi ambicióznymi cieľmi, aby hospodárstva zostali konkurencieschopné a aby verejné financie zostali udržateľné, a vykonávaním na vnútroštátnej úrovni, pretože vo väčšine prípadov musia rozhodnutia prijímať práve vnútroštátne orgány.
<P>
Moja druhá poznámka sa týka metodológie. Mnohé kritické slová v súvislosti s Európou sú oprávnené z hľadiska podstaty, ale nie sú v súlade so zmluvou. Napríklad celá politika jadrovej energie, energetický mix, patrí do vnútroštátnych kompetencií a nemôžem na tom nič zmeniť. Dokonca aj bezpečnosť jadrových elektrární a ich zaistenie patria zväčša do vnútroštátnych kompetencií. Sú tu aj kompetencie Spoločenstva, európske kompetencie, a v záveroch Európskej rady sme sa snažili maximálne ich presadiť. Nemyslím si, že by Komisia niekedy mala takú významnú úlohu v jadrovej bezpečnosti, akú má od posledného zasadnutia Európskej rady pred niekoľkými dňami. Stále však musíme pracovať v rámci zmluvy.
<P>
Ľudia hovorili o minimálnych mzdách v niektorých krajinách, ale tie sú vnútroštátnou zodpovednosťou. Niektorí hovorili o nerovnostiach, neistote v práci, vo väčšine prípadov sú však tieto opatrenia súčasťou národného rámca. Chcel by som však dodať, že mnohé opatrenia, ktoré teraz treba prijať v oblasti konkurencieschopnosti a verejných financií, sú opatreniami, ktoré národné vlády museli prijať dokonca aj bez európskeho tlaku. Európa vyvíja dodatočný tlak preto, lebo minimálne v prípade 17 krajín je tu mena Spoločenstva, ktorú treba chrániť. Vo väčšine krajín však požadované opatrenia treba prijať v záujme danej krajiny, v záujme jej vlastných občanov a v záujme zaistenia ich budúcnosti. A Európa vyvíja dodatočný tlak.
<P>
Nevyslovujme tu teda žiadne nepodložené obvinenia proti Európskej únii. Sú naše opatrenia v oblasti riadenia príliš slabé? Rada teda bude pracovať s Európskym parlamentom na zlepšení hospodárskeho riadenia a som si istý, že sa nájdu kompromisy, tak ako aj v iných prípadoch. Možno guvernér centrálnej banky jedného zo 17 štátov vyjadril mnohé kritické názory na hospodárske riadenie, ja však môžem citovať ostatných guvernérov alebo riaditeľov bánk v krajinách blízkych Holandsku, ktorí majú úplne odlišný názor. V prípade potreby vám môžem poskytnúť ich mená a citácie. To bude najjednoduchšie.
<P>
Čo sa týka súčasnej krízy, vážené poslankyne a vážení poslanci, je tu budúcnosť a sú tu nástroje, o ktorých boli prijaté dôležité rozhodnutia, ale je tu, samozrejme, aj minulosť. Ako som už povedal, treba zvládnuť túto minulosť. Dokonca ani s najlepšími nástrojmi, ktoré vymyslíme - nástroj, mechanizmus pre stabilitu, zmena zmluvy, hospodárske riadenie, pakt -, nevyriešime problémy krajín, ktoré bojujú s ťažkosťami, nevyriešime problémy bánk, ktoré sú stále pod tlakom. Je tu teda budúcnosť, ale je tu aj minulosť.
<P>
Čo sa týka minulosti, v niektorých členských štátoch a aj na európskej úrovni chýbali politiky. V tomto bode musíme byť sebakritickí. Musíme však zaistiť a aj zaistíme to, že sa táto kríza znovu nezopakuje v budúcnosti. Podnikli sme na to už potrebné opatrenia. Medzitým, ako som už povedal, musíme vyriešiť dedičstvo minulosti, a to tak v súvislosti s určitými krajinami, o ktorých viete a ktoré sú v programe - ako napríklad Grécko a Írsko -, ako aj v súvislosti s ostatnými krajinami, kde prijímame opatrenia v záujme toho, aby sa nedostali do programu. Mohli sme tieto opatrenia prijať už pred rokom? Nie! Došlo v minulosti k veľkým chybám? Pred siedmimi či ôsmimi rokmi sme oslabili Pakt stability a rastu. Keby sme to neboli urobili, mali by sme dnes oveľa účinnejšie nástroje a mohli sme zabrániť mnohým krízam.
<P>
Pokiaľ ide o hospodársky rast, vážené poslankyne a vážení poslanci, od roku 2010 sa dosiahol priemerný rast vo výške 2 %, čo je priemer za desať rokov v období od roku 1999 do roku 2008. V roku 2010 sme teda zaznamenali hospodársky rast a v roku 2011 dosahuje priemerne 2 %. Mali by sme robiť viac? Samozrejme, že by sme mali. Sú verejné investície jediným nástrojom? To vôbec nie! Mimoriadne dôležitý je vnútorný trh, jednotný trh. Mal by sa viac rozvíjať. Komisia predložila určité návrhy, o ktorých sa bude diskutovať znovu o niekoľko týždňov na júnovom zasadnutí Európskej rady, a k tejto téme sa vrátime opäť v jeseni.
<P>
Napokon prejdem na tému Líbye. Odznelo tu mnoho kritiky na našu adresu. Bez Európy, bez európskeho vodcovstva by však v Líbyi bolo došlo ku krviprelievaniu. Bez Európy by tam došlo k masakrom. Niektorí z vás boli veľmi kritickí voči Európskej únii. Ale my sme konali načas! A bez Európy by sa na celosvetovej úrovni, na úrovni Organizácie Spojených národov, neurobilo nič. Po všetkej kritike, ktorá tu odznela, sa domnievam, že máme právo vypočuť si aj pravdu. Robili sme v minulosti chybné kroky? Prijali sme správne politiky? Nie! Napravili sme naše chyby? Áno! A Európska únia si za to zaslúži pochvalu.
<P>
(potlesk)
<P>
Chcel by som ešte povedať jednu vec vo svojom rodnom jazyku.
<P>
Práve som si vypočul pána Eppinka, ktorý vyhlásil, že je sklamaný. Aj ja sa cítim byť sklamaný toľkou intelektuálnou nečestnosťou. Nebudem zachádzať v tejto veci ďalej, ale musím povedať, že to, že tu pán Eppink stál a mával fotografiou, pričom dobre vedel, že som konal ako oficiálny predstaviteľ a nie z vlastného presvedčenia, je pre mňa tiež veľkým sklamaním.
<SPEAKER ID="088" NAME="Martin Schulz" AFFILIATION="S&amp;D">
(DE) Na konci tejto rozpravy by som rád predniesol svoj osobný postreh. Nehovorím len za seba, ale v mene mnohých našich kolegov, ktorí tu boli po celý čas a sledovali túto rozpravu. Po celý čas, čo pôsobím v Európskom parlamente, som málokedy cítil, že by sa so mnou zaobchádzalo tak zle ako dnes počas súhry medzi vami a pánom Barrosom. Toto chcem povedať veľmi jasne. Pán Barroso, povedali ste nám, že iniciatívy, ktoré podporujete, ktoré podporuje veľká väčšina v tomto Parlamente, zlyhajú, pretože ich členské štáty odmietnu. Dovoľte mi dať vám radu. Predložte svoje iniciatívy v podobe návrhov právnych predpisov. Tak získate väčšinu v tomto Parlamente a Rada sa už nebude mať kam ukryť.
<P>
(potlesk)
<P>
Chcel by som vás poprosiť, aby ste sa prestali skrývať za Radu.
<P>
A vám, pán Van Rompuy, by som chcel povedať toto: hovoríte nám, že sa vám podarilo dosiahnuť kompromisy medzi socialistami, liberálmi, konzervatívcami a kresťanskými demokratmi na úrovni Rady. Radu tvoria zvrchované hlavy štátov a predsedovia vlád. A tu sme svedkami toho, ako sa predseda Rady snaží obrátiť Lisabonskú zmluvu opačným smerom. Výsledok Lisabonskej zmluvy je taký, že Rada tvorená hlavami štátov a predsedami vlád si získava čoraz väčšiu moc a zároveň hovorí, že jej rozhodnutia sa prijímajú na základe jednomyseľného rozhodnutia. No Lisabonská zmluva nebola o tom. Lisabonská zmluva vyžadovala, aby sa normou v EÚ stalo rozhodovanie na základe väčšiny. Zle vykladáte Lisabonskú zmluvu.
<P>
(potlesk)
<P>
Je preto najvyšší čas, aby Európsky parlament zobral sám veci do rúk a bránil metódu Spoločenstva.
<P>
(potlesk)
<SPEAKER ID="089" NAME="Predsedajúci">
Rozprava sa skončila.
<P>
Písomné vyhlásenia (článok 149)
<SPEAKER ID="090" NAME="Ivo Belet" AFFILIATION="PPE">
písomne. - (NL) EÚ urobila v posledných týždňoch obrovský skok v súvislosti s hospodárskou integráciou. Pakt Euro Plus nás dostáva na cestu intenzívnejšej spolupráce, ktorá naďalej rešpektuje tradície sociálnych konzultácii v podobe, v akej existujú v členských štátoch. Práca v tomto duchu sa, samozrejme, nesmie zastaviť. Musíme teraz zabezpečiť a spustiť druhú etapu a pripraviť pôdu pre európske investičné projekty, ktoré nám tiež umožnia, aby sa náš program v stratégii Európa 2020 stal skutočnosťou.
<P>
Pán predseda Komisie Barroso prisľúbil, že predloží návrh zavedenia dane z finančných transakcií. Tieto prostriedky musíme využiť na realizáciu životne dôležitých cezhraničných investícií najmä v oblasti energetickej infraštruktúry s podporou európskych projektových dlhopisov a peňazí z verejno-súkromných partnerstiev. Len tak presvedčíme občanov, a to viac než kedykoľvek predtým, že Európa je zárukou ich prosperujúcej budúcnosti.
<SPEAKER ID="090" NAME="Carlos Coelho" LANGUAGE="PT">
Posledné zasadnutie Európskej rady, ktoré sa konalo 24. a 25. marca, sa sústredilo na hlavné hospodárske a diplomatické problémy, ktorým momentálne Európska únia čelí: na problémy Líbye a Japonska. Aj napriek znakom hospodárskej obnovy je situácia naďalej zložitá a zdá sa, že koniec hospodárskej krízy je ešte v nedohľadne. Dá sa to vidieť aj na príklade Portugalska, ktoré, žiaľ, skončilo tak, že muselo spoločne s Írskom a Gréckom požiadať o hospodársku a finančnú pomoc. Preto je dôležité prijať potrebné hospodárske a finančné opatrenia na riešenie krízy, na zabránenie zadlženiu, aké sa opakovane vyskytlo v Grécku, Írsku a Portugalsku, a na posilnenie hospodárskeho riadenia v EÚ a zaistenie tvorby pracovných miest. Bol prijatý balík šiestich opatrení, ktoré od začiatku považujem za pozitívne a ktoré majú celkom ambiciózne očakávania, ako napríklad zriadenie Európskeho mechanizmu pre stabilitu, Paktu Euro Plus a podobne. Dúfam, že sa budú čo najskôr realizovať, aby mohli začať prinášať výsledky, ktoré sú také potrebné a v ktoré tak dúfame.
<SPEAKER ID="091" NAME="George Sabin Cutaş" LANGUAGE="RO">
Pakt Euro Plus a Európsky mechanizmus pre stabilitu poskytnú členským štátom finančnú pomoc, ktorú potrebujú, výmenou za užšiu koordináciu ich hospodárskych politík. Oba návrhy sú teda konštruktívnymi opatreniami, najmä s ohľadom na návrh koordinácie daňových politík, ktorá je zásadnou reformou v únii štátov, ktoré sa usilujú používať spoločnú menu. Európsky mechanizmus pre stabilitu navyše vďaka svojmu nástroju umožňujúcemu zasahovať vo výške 500 miliárd EUR funguje ako Európsky menový fond oprávnený požičiavať peniaze a nakupovať dlhopisy priamo od štátov, pričom tým zároveň bojuje proti finančným špekuláciám.
<P>
Určité návrhy v rámci paktu sa však zrealizovať nedajú. Fiškálne úsporné opatrenia a oveľa väčšia pružnosť trhu práce oneskoria hospodársky rast, udržia nezamestnanosť na vysokej úrovni a spôsobia nestabilitu pracovnej sily. Myslím si, že je potrebná postupná fiškálna konsolidácia a ochrana európskeho sociálneho modelu s cieľom vytvoriť základy pevného hospodárskeho rastu.
<SPEAKER ID="092" NAME="Diane Dodds" AFFILIATION="NI">
písomne. - Na tejto plenárnej schôdzi sa povedalo veľa o účinku záchranného balíka na Írsku republiku. Treba však uznať, že táto kríza má aj obrovský reťazový vplyv na môj volebný obvod v Severnom Írsku, ktoré má pozemnú hranicu s Írskou republikou. Je tu veľký cezhraničný pohyb v oblasti financií, služieb a ľudí, ktorí dochádzajú do zamestnania. Bankové inštitúcie z Írskej republiky majú tiež výrazný majetkový podiel v Severnom Írsku. Problém likvidity, ktorému v súčasnosti tieto banky čelia, preto priamo ovplyvňuje aj podnikanie v Severnom Írsku, zvlášť MSP, čo sa týka prístupu k financiám. V čase, keď MSP bojujú o prežitie v už beztak zúfalej hospodárskej atmosfére, to len pomáha prehlbovať zložitú situáciu. V súčasnosti 30 % výrobkov vyrobených v Severnom Írsku putuje priamo na trhy v Írskej republike. Slabý trh v Írskej republike preto priamo a vážne ovplyvňuje podnikanie a zamestnanosť v mojom volebnom obvode. V súvislosti s touto vážnou situáciou žiadam pána predsedu Barrosa, aby túto skutočnosť pripustil a aby využil pracovnú skupinu na hľadanie spôsobov zlepšenia situácie, v ktorej sa teraz nachádzame.
<SPEAKER ID="093" NAME="João Ferreira" LANGUAGE="PT">
Na poslednom zasadnutí Európskej rady sa prijalo množstvo rozhodnutí, ktoré budú v prípade ich realizácie predstavovať nezvyčajný, násilný a nebezpečný útok na pracovníkov a národy Európy, ak vezmeme do úvahy podstatu premenovaného Paktu Euro Plus. Je jasné, že bol premenovaný, aby zakryl svojich skutočných autorov, Nemecko a Francúzsko, pretože jeho pôvodný názov - pakt konkurencieschopnosti - by okamžite viedol k ich odhaleniu. Spolu s takzvaným hospodárskym riadením to predstavuje útok na členské štáty, ktoré sú z hospodárskeho a sociálneho hľadiska oveľa zraniteľnejšie, a preto je tento pakt skutočným odsúdením na hospodársku závislosť a zaostalosť.
<P>
Oba nástroje sa spájajú s avizovaným pozmeňujúcim a doplňujúcim návrhom k Lisabonskej zmluve s použitím zjednodušeného postupu a bez konania referenda, ktorého cieľom je zavedenie takzvanej podmienenosti súvisiacej s Európskym mechanizmom pre stabilitu. V súlade so závermi Rady ide o prísnu podmienenosť politík v rámci programu makroekonomického ozdravenia, proces, ktorý vypracuje a bude vykonávať Európska komisia spolu s Európskou centrálnou bankou a Medzinárodným menovým fondom.
<P>
V podstate prechádzame procesom sústreďovania politickej a hospodárskej moci, ktorá teraz nie je len v rukách mocenského centra slúžiaceho záujmom veľkých podnikov a finančných skupín, ale aj v rukách samotných inštitúcií medzinárodného kapitálu.
<SPEAKER ID="094" NAME="Ildikó Gáll-Pelcz" AFFILIATION="PPE">
písomne. - (HU) Je dôležité, aby sme v zložitom a kritickom období existencie celej Európy zhodnotili ciele, ktoré máme pred sebou, a pozitívne zmeny, ktoré sme spoločne uskutočnili v záujme dosiahnutia týchto cieľov. Súčasné maďarské predsedníctvo dosiahlo už po druhý raz výrazný úspech v oblastiach hospodárskeho riadenia, mechanizmu pre stabilitu a európskeho semestra. V rámci sérií rozhovorov, ktoré sa uskutočnili koncom marca v súvislosti s posledným zasadnutím Európskej rady, sa Európskej rade podarilo dospieť aj k dohode o obmedzenej úprave Zmluvy o fungovaní Európskej únie, ktorej cieľom bolo posilniť stabilitu eurozóny a eura. Na zasadnutí Rady hlasovalo maďarské predsedníctvo za rozumnú, zodpovednú a realizovateľnú hospodársku politiku, ktorá popri inštitucionalizácii európskeho semestra tiež posilňuje mechanizmus pre stabilitu. Musíme však tiež zdôrazniť, že prvky hospodárskeho riadenia si v žiadnom prípade nemožno zamieňať s Paktom Euro Plus, ktorý je v súčasnom štádiu medzivládnou dohodou. Hoci pakt je možno dobrý, jednotný vnútorný trh nemožno regulovať mimozmluvnými medzivládnymi dohodami. V dôsledku nevyjasneného bodu v pakte, ktorý sa týka harmonizácie daní, si Maďarsko neželá momentálne uplatňovať celú túto dohodu, pretože máme záujem rozširovať našu konkurenčnú výhodu a prostredníctvom nej podporovať aj skutočné vytváranie pracovných miest z dlhodobého hľadiska a hospodársky rast.
<SPEAKER ID="094" NAME="Sandra Kalniete" LANGUAGE="LV">
Veľmi sa teším z toho, že sa 23 členských štátov EÚ dokázalo dohodnúť na balíku opatrení na zabezpečenie finančnej stability a podporu rastu - na Pakte Euro Plus. Dôležité sú aj dohoda, ku ktorej sa podarilo dospieť v oblasti štrukturálnej reformy a fiškálnej konsolidácie, a konečné uznesenie o pozmeňujúcich a doplňujúcich návrhoch k Lisabonskej zmluve v záujme zriadenia Európskeho mechanizmu pre stabilitu. Všetky krajiny musia vykonávať opatrenia na zaručenie fiškálnej konsolidácie a opatrenia zamerané na predchádzanie vzniku makroekonomickej nerovnováhy. Je tiež potrebné realizovať štrukturálne reformy na podporu zamestnanosti a sociálneho začleňovania. Musia sa pritom definovať podľa konkrétnej situácie v každej krajine. Účasť 23 krajín na tomto pakte nám dáva nádej, že tieto opatrenia podporia hospodársky rast. Je to krok správnym smerom a je rozumnou reakciou na dané hospodárske problémy. Tento pakt vynikajúco zapadá do práce Parlamentu a Komisie týkajúcej sa zlepšení v súvislosti s jednotným trhom a tromi správami, ktoré máme v Parlamente schváliť tento týždeň. Musíme prijímať ešte odvážnejšie rozhodnutia. Členské štáty nesmú zneužívať zámienku volebného cyklu, aby odložili prijatie dôležitých, ale nepopulárnych rozhodnutí.
<SPEAKER ID="095" NAME="Vilja Savisaar-Toomast" LANGUAGE="ET">
Európska rada na svojom zasadnutí, ktoré sa konalo 24. - 25. marca, prijala množstvo rozhodnutí, o ktorých dôležitosti som presvedčená a ktoré už nebolo možné odkladať na neskôr. Myslím, že najdôležitejším rozhodnutím v súvislosti s európskou hospodárskou politikou je Pakt Euro Plus, ktorý poskytuje spoločný program a spoločné ciele. Jeho štyrmi hlavými cieľmi sú: podpora konkurencieschopnosti, podpora zamestnanosti, zvyšovanie udržateľnosti financovania verejného sektora a obnovenie finančnej stability. V dôsledku tohto paktu sa k eurozóne pripojilo niekoľko ďalších členských štátov, ako napríklad Lotyšsko, Litva, Poľsko, Dánsko, Rumunsko a Bulharsko. Domnievam sa, že v súčasnosti je mimoriadne dôležité dosiahnuť spoločné dohody, ktoré budú zahŕňať uplatňovanie rovnakých pravidiel, ako aj spoločné mechanizmy na dosiahnutie želaných cieľov. Osobitne chcem vyjadriť uznanie tým členským štátom, ktoré nie sú členmi eurozóny, ale ktoré sa napriek tomu pridali k tomuto paktu. Treba dúfať, že uplatňovanie spoločných pravidiel bude sprevádzať harmonizácia národných stanovísk, čo osobitne súvisí s udržateľnosťou financovania verejného sektora s cieľom predchádzať tomu, aby v budúcnosti došlo k situáciám, aké zachvátili Grécko a Írsko. Zároveň sa nemôžeme zastaviť len pri prijímaní týchto rozhodnutí, pretože poskytujú len krátkodobé výsledky. Je potrebné vypracovať riešenia, ktoré zabezpečia budúce investície, či už prostredníctvom eurobondov, alebo formou iných riešení. Ďakujem.
<SPEAKER ID="095" NAME="Czesław Adam Siekierski" LANGUAGE="PL">
Posledný samit Európskej rady potvrdil otvorenie novej etapy - etapy väčšej hospodárskej koordinácie a zblíženia v EÚ a eurozóne. Pakt Euro Plus, ktorý prijali hlavy štátov a predsedovia vlád, pričom sa zapojili krajiny eurozóny a Bulharsko, Dánsko, Lotyšsko, Litva, Poľsko a Rumunsko, nám dáva reálnu šancu dosiahnuť ciele, ktoré sú v ňom stanovené alebo, inými slovami, ktoré podporujú konkurencieschopnosť, zamestnanosť, stabilitu verejných financií a finančnú stabilitu vo všeobecnosti. Treba zdôrazniť skutočnosť, že pakt neurčuje presne politické ani hospodárske opatrenia, ktoré je potrebné použiť na dosiahnutie týchto cieľov, čo znamená, že primerané prostriedky na ich dosiahnutie si budú musieť aj tak vybrať jednotlivé členské štáty. Niet pochýb o tom, že úspech či neúspech paktu bude závisieť od skutočnej účasti členských štátov a od toho, ako účinne sa bude sledovať ich pokrok. Čo sa týka hospodárskej koordinácie, EÚ si už viac nemôže dovoliť neúspech ako v prípade Paktu stability a rastu. Účastníci na samite tiež vyjadrili súhlas s tým, aby sa do zmluvy zaradilo ustanovenie zriaďujúce trvalý Európsky mechanizmus pre stabilitu, ktorý by v prípade potreby zabezpečiť stabilitu eurozóny ako celku mobilizovala spoločná dohoda členských štátov. Ide o veľmi dôležité rozhodnutie najmä vzhľadom na posledné problémy, ktorým čelia krajiny v eurozóne. Trvalý mechanizmus, ktorý je zakotvený v zmluve, bude fungovať ako spoľahlivá záruka v prípade podobných problémov v budúcnosti, čím zníži riziko špekulatívnych útokov na európsku menu. Vítam tiež to, že mechanizmus je teraz otvorený aj pre členské štáty mimo eurozóny.
<SPEAKER ID="095" NAME="Rafał Trzaskowski" LANGUAGE="PL">
Proti kríze sa nám podarí bojovať účinne len vtedy, keď budeme spolupracovať a vyhneme sa rozdeľovaniu na krajiny, ktoré patria do eurozóny, a na tie, ktoré stoja mimo nej. Je ťažké predstaviť si EÚ, ktorá by bola konkurencieschopnejšia, bez účasti krajín, ako sú Spojené kráľovstvo, Švédsko alebo Poľsko, a preto vítam správu o prijatí Paktu Euro Plus. V úvode sme mali dojem, že eurozóna nemá v pláne reformovať len samú seba, ale chce zavádzať reformy aj mimo štruktúr EÚ, čo vyvolalo u niektorých poslancov EP obavy. Tieto obavy sa však podarilo úspešne zahnať a zaujať v mene Parlamentu nekompromisný postoj. Jedinou poľutovaniahodnou skutočnosťou je to, že ho členské štáty neprijali ako celok, zvlášť v súvislosti s Európskym mechanizmom pre stabilitu, ktorý by mal byť podľa nás už od začiatku otvorený aj pre krajiny mimo eurozóny.
