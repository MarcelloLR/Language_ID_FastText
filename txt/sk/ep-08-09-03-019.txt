<CHAPTER ID="019">
Nákladná doprava v Európe (rozprava) 
<SPEAKER ID="428" NAME="Predsedajúca">
Ďalším bodom rokovania je správa, ktorú predkladá pán Michael Cramer, v mene Výboru pre dopravu a cestovný ruch, o nákladnej doprave v Európe.
<SPEAKER ID="429" NAME="Michael Cramer" LANGUAGE="DE">
Vážená pani predsedajúca, pán komisár, dámy a páni, najskôr by som sa chcel čo najsrdečnejšie poďakovať tieňovým spravodajcom v súvislosti so správou o nákladnej doprave v Európe, ako aj sekretariátu Výboru pre dopravu a cestovný ruch, najmä pánovi Catotovi. Spolupráca bola plodná, prinajmenšom preto, že správa bola vo výbore prijatá jednomyseľne, bez jediného hlasu proti alebo zdržania sa.
<P>
Európski občania stále viac trpia pod bremenom rastúcej nákladnej dopravy, najmä na cestách. Moja správa sa usiluje dostať pohromu nákladných automobilov pod kontrolu. Európska komisia má jasné ciele pre svoj akčný plán o nákladnej doprave, ktorý chce predstaviť onedlho.
<P>
Nezávislá železničná nákladná sieť v Európe bola jednomyseľne odmietnutá. Aj keď je to príjemný sen, kombinovaná doprava je vo väčšine krajín pohodlná na tratiach, t. j. nákladné a osobné vlaky premávajú po tých istých tratiach. Využívanie existujúcej infraštruktúry sa preto musí zlepšovať pri každej technickej a logistickej možnosti a, pravdaže, musí sa v prípade potreby rozšíriť.
<P>
Správa Komisie o myšlienke "zelených koridorov" priniesla väčšiu látku. Doprava by sa mala presunúť na dopravné prostriedky ohľaduplné k životnému prostrediu, čím by sa znížil počet nehôd, zaťaženie a hluk, ale aj znečistenie vzduchu a zásahy do krajiny. Významnú úlohu by v tom mali hrať obnoviteľné zdroje energie, pričom v správe sa výslovne spomínajú vietor a solárna energia.
<P>
Okrem súhlasu s princípom, aby platil používateľ a znečisťovateľ, pre všetky druhy dopravy, správa tiež prináša jasné posolstvo do diskusie o Eurovignette: Doprava silne znečisťujúcimi nákladnými autami by už nemala byť dotovaná a externé náklady sa musia úplne zmeniť na interné.
<P>
(protestné pokrikovanie)
<P>
... a to najmä pre lietadlá.
<P>
Základným cieľom zostáva presun nákladu z cesty na železnicu. Z toho dôvodu správa požaduje, aby sa do železníc investovalo minimálne 40 % finančných prostriedkov EÚ na dopravu. V Európe sa asi iba 17 % nákladu preváža po železnici. V krajine diaľnic, v Spojených štátoch, je však tento podiel 40 %. EÚ bude schopná zvládnuť nárast nákladnej dopravy, iba ak zlepší svoju železničnú infraštruktúru. Ministrov dopravy členských štátov naliehavo žiadame, aby nahliadli za okraj svojej národnej perspektívy a realizovali vo svojich krajinách investície potrebné pre Európu.
<P>
Dôležité je aj prepojenie jednotlivých druhov dopravy. Požadujeme aj štandardný prepravný doklad pre dopravu loďou, vlakom, autom a lietadlom; európsky priestor námornej dopravy bez bariér; nie iba európsku ale celosvetovú normu pre nakladacie jednotky kombinovanej dopravy a najmä, lepšie prepojenie medzi námornými a riečnymi prístavmi a sieť ciest a železníc v zázemí.
<P>
Napriek jednomyseľnému hlasovaniu moja skupina predložila pozmeňujúce a doplňujúce návrhy, pretože niektoré hlasovania vo výbore boli mimoriadne tesné. Najdôležitejší pozmeňujúci a doplňujúci návrh sa týka výzvy Komisii, aby označila oblasti s najväčším preťažením a problémami v európskom systéme nákladnej železničnej dopravy. Tento druh analýzy je potrebný, aby sa rýchlo odstránili slabé miesta železničnej siete a zvýšila sa tým jej kapacita. Mimochodom, samotná Komisia veľmi privítala túto myšlienku a dúfam, že zajtra, počas hlasovania v pléne, získame v tomto väčšinu.
<P>
Ešte raz srdečná vďaka všetkým kolegom poslancom za ich dôkladnosť.
<SPEAKER ID="430" NAME="Peter Mandelson">
člen Komisie. - Vážená pani predsedajúca, v sérii štyroch oznámení, prijatých v rokoch 2007 a 2008, Komisia pripravila svoju stratégiu zlepšenia výkonnosti systémov nákladnej dopravy v Európe. Tieto oznámenia sú: po prvé, program nákladnej dopravy EÚ, podporujúci efektívnosť, integráciu a trvalú udržateľnosť nákladnej dopravy v Európe; po druhé, akčný plán pre logistiku nákladnej dopravy; po tretie, presun priority v rámci železničnej siete na nákladnú dopravu; a po štvrté, viacročná zmluva na zlepšenie železničnej infraštruktúry.
<P>
Mimoriadne ma teší, keď vidím, že všetky tieto oznámenia sa teraz stali predmetom návrhu uznesenia vo vašej snemovni, čo signalizuje vážnosť, ktorú Parlament prikladá tejto problematike.
<P>
Chcel by som sa poďakovať spravodajcovi, pánovi Michaelovi Cramerovi, za prácu, ktorú urobil a všetkým poslancom, ktorí k tomu prispeli.
<P>
Vo vyjadrení v tonách na kilometer, biela kniha z roku 2001 predvídala 50 % nárast prepravy tovaru v Európe počas rokov 2000 až 2020. Komisia na budúci rok zaktualizuje tento odhad, ale už teraz je jasné, že bol veľmi presný. Hlavné výzvy, ktoré tento nárast predstavuje, teda boj proti preťaženiu a klimatickej zmene, zníženie emisií znečisťujúcich látok a zaručená bezpečnosť energetických zdrojov sú teraz ešte dôležitejšie, než kedykoľvek predtým.
<P>
Voľba dopravných prostriedkov by sa preto mala nasmerovať k tým najmenej znečisťujúcim, hoci každý druh dopravy, vrátane automobilovej, by sa mal využívať tam, kde je to najefektívnejšie a najvhodnejšie.
<P>
Potrebujeme tiež zvýšiť efektívnosť európskeho dopravného systému realizáciou opatrení, ktorých cieľom je zavedenie informačných technológií vo veľkom rozsahu, zjednodušenie administratívy, ako aj zvýšenie kvality služieb.
<P>
Vítam fakt, že návrh správy vyzýva Komisiu, aby realizovala politiku prepravy tovaru, ktorá bude klásť väčší dôraz na trvalú udržateľnosť. Naším prianím je vytvoriť dopravný systém, ktorý bude spoľahlivý, efektívny a životaschopný, finančne aj environmentálne. Preto som presvedčený, že jedným z pravidiel usmerňujúcich naše myslenie a konanie, sa musí stať komodalita, teda racionálne a optimálne využívanie všetkých druhov dopravy samostatne alebo kombinovane.
<P>
Navyše, jednotlivé druhy dopravy musia spĺňať množstvo výkonových kritérií, ktoré sú dôležité pre konkurencieschopnosť. Presnosť, pravidelnosť, spoľahlivosť, vysoká kvalita, dostatočná kapacita, interoperabilita a nadnárodná koordinácia na medzinárodných koridoroch, to sú slogany pre ponuku služieb, ktoré má zákazník stále na mysli. Zvýšiť efektívnosť európskeho dopravného systému dokážeme prostredníctvom konkrétnych okamžitých zásahov, pri kontrolovaných nákladoch, ako sú tie, ktoré obsahuje text vášho uznesenia, spolu s ďalšími európskymi iniciatívami, ako je zelená kniha o budúcnosti siete TEN-T.
<SPEAKER ID="431" NAME="Georg Jarzembowski" LANGUAGE="DE">
Vážená pani predsedajúca, pán komisár, dámy a páni, naša skupina podporuje správu z vlastnej iniciatívy Výboru pre dopravu a cestovný ruch, s jej mnohostrannými návrhmi pre nákladnú dopravu v Európe. Rámcové podmienky pre nákladnú dopravu, šetrnú k životnému prostrediu a prispôsobenú požiadavkám trhu, sú nesmierne dôležité pre rast a zamestnanosť v Európskej únii.
<P>
Musím však tiež povedať, že Európska únia a členské štáty čelia výzve na výrazné zvýšenie úsilia o rozvoj a modernizáciu efektívnych dopravných štruktúr. Budeme to Komisii pripomínať pri realizácii strednodobého prieskumu finančných prostriedkov. Veľké reči nepomôžu, ak nie sú k dispozícii peniaze na modernizáciu transeurópskych sietí. Modernizácia dopravnej infraštruktúry je aktuálna najmä v prípade železničnej dopravy. Prioritou je tu zmodernizovať najviac využívané železničné koridory a vybaviť ich cezhraničným Európskym systémom riadenia železničnej dopravy ERTMS, aby sme mohli rýchlo presunúť nákladnú dopravu z cesty na železnicu. Avšak, pravdu povediac, pán komisár, keď ste zostavili zoznam návrhov pre nákladnú dopravu (ešte si pamätám, že už pán Neil Kinnock mal nápad oddelenej železničnej siete pre nákladnú dopravu), opäť ste raz konali na návrh Komisie "Smerom k železničnej sieti s prioritou nákladnej dopravy". Od tej doby nik v Komisii o tom nič nehovoril, pretože vy aj my vieme, že nie je dosť peňazí na vytvorenie druhej železničnej siete súbežne s normálnym, citlivo rozvíjaným systémom, prispôsobeným požiadavkám trhu. Ako Komisia by ste preto mali povedať pravdu: myšlienka oddelenej nákladnej siete je mŕtva. Rozvíjajme rozumné siete s dvojakým využitím: prednostne osobné vlaky cez deň, prednostne nákladné vlaky v noci. Potom musíme vyriešiť problém hluku, pretože v mestách, v Nemecku aj inde, a tiež pozdĺž Rýnu, hluk v noci skutočne lezie občanom na nervy a bráni im v spánku. Preto hovorme o praktických opatreniach proti hluku na železniciach, na transeurópskych sieťach, a o duálnom používaní železničnej siete.
<P>
Ešte dôležitejšie však je, rozumne konať v oblasti logistiky. O tom sa v správe hovorí príliš málo, pán Cramer. Je dôležité, aby členské štáty a EÚ pracovali efektívnejšie spolu s podnikmi v oblasti priemyslu a služieb, aby sa lepšie využívala logistika nákladnej dopravy. Využívanie logistiky je, samozrejme, v prvom rade vecou podnikov. Tie vedia najlepšie, ako sa logistika využíva. Európska únia a členské štáty však môžu pomôcť odstránením zbytočných vnútroštátnych obmedzení a, napríklad, (toto plne uznávam pánovi Cramerovi) zavedením štandardných colných dokladov, aby sa logistika dala lepšie využiť. Preto modernizujme infraštruktúru na vnútroštátnej úrovni a spolupracujme s priemyslom pri určovaní najlepšieho využitia logistiky nákladnej dopravy.
<SPEAKER ID="432" NAME="Inés Ayala Sender">
v mene skupiny PSE. - (ES) Vážená pani predsedajúca, najskôr by som sa chcela poďakovať Komisii za akčný plán pre logistiku, ktorý zobral do úvahy väčšinu predchádzajúcich návrhov Európskeho parlamentu. Rada by som tiež poďakovala pánovi Cramerovi, spravodajcovi, za to, že bol prístupný konštruktívnemu dialógu. Tým sme dosiahli viac integračný text, v ktorom by logistika nemala iba prispievať k udržateľnosti dopravy všeobecne a konkrétne nákladnej dopravy, ale tiež k zvýšeniu mobility použitím logistických riešení pre všetky druhy dopravy a podporou zelených koridorov ako modelov mobility a pohodlia.
<P>
Vítam tiež fakt, že sa kladie dôraz na využívanie existujúcich sietí železničnej dopravy, ktoré sa postupne uvoľňujú v dôsledku zavádzania pokrokových vysokorýchlostných osobných vlakov, a môžu sa vyhradiť pre nákladnú dopravu.
<P>
Zároveň si myslím, že je dôležité počítať s významnou úlohou vnútornej logistickej základne a suchých dokov, ako aj podporovať mestskú logistiku rozhodným posilňovaním logistického aspektu vo veľmi zaujímavom programe CIVITAS, čo my vítame.
<P>
Radi by sme tiež poďakovali pánovi Cramerovi za dôraz, ktorý kladie na logistický faktor v prioritných cezhraničných železničných koridoroch pre nákladnú dopravu, spomedzi ktorých musím spomenúť trať prechádzajúcu cez centrálne Pyreneje, ktorá je budúcim prepojením medzi španielskymi logistickými základňami, ako je Plaza a podobnými základňami v južnom Francúzsku.
<P>
Na záver by som chcela nasmerovať pozornosť Komisie k návrhu programu na posilnenie spolupráce medzi národnými logistickými plánmi členských štátov do konca tohto roku, čo by pomohlo pripraviť účinnejšie nástroje na zmiernenie súčasného nedostatku zdrojov a na napĺňanie potrieb tohto kľúčového odvetvia v tejto dobe, v tejto hospodárskej klíme, keď ceny palív, požiadavky na boj s klimatickou zmenou, odsúvanie na okraj v dôsledku rozšírenia a nebezpečné pracovné podmienky v tomto odvetví znamenajú, že je ešte naliehavejšie použiť inteligentné, inovatívne a atraktívne riešenia, ktoré nám môže ponúknuť iba ambiciózny európsky logistický akčný plán.
<P>
Naša skupina preto podporuje správu pána Cramera a jeho pozmeňujúci a doplňujúci návrh číslo 4 o viacročných kontraktoch.
<SPEAKER ID="433" NAME="Erik Meijer">
v mene skupiny GUE/NGL. - (NL) Vážená pani predsedajúca, v rôznych etapách výrobného procesu sa tovary prepravujú na vzdialené miesta a následne, ako hotové výrobky, skončia na úplne inom mieste. Často ich prevážajú spôsobom najviac nešetrným k životnému prostrediu: nákladným automobilom po stále viac preťažených diaľniciach. Obrovský nárast nákladnej dopravy, ktorý stále pokračuje, bol spôsobený stabilným poklesom nákladov. To je veľmi zlá správa pre životné prostredie, pre bezpečnosť, pre pracovné podmienky a tiež pre životné podmienky zvierat. Naša skupina je preto za obmedzenie nárastu dopravy a presun zvyšnej nevyhnutnej dopravy na železnice a vnútrozemské vodné cesty v čo najväčšej miere. Tento zámer sa v utlmenej podobe odráža v návrhoch Európskej komisie a v doplňujúcich návrhoch spravodajcu, pána Cramera.
<P>
Namietame však proti možnosti, že nákladná doprava dostane prednosť na úkor osobných vlakov. Nárast nákladnej dopravy si môže vyžiadať dodatočnú infraštruktúru, aby sa zabránilo vzájomnému rušeniu oboch druhov dopravy. Navyše by som chcel upriamiť pozornosť na problémy so spustením jednotného európskeho bezpečnostného systému ERTMS. Investície doňho budú prínosom v budúcnosti, ale z krátkodobého hľadiska spôsobia problémy.
<SPEAKER ID="434" NAME="Johannes Blokland">
v mene skupiny IND/DEM. - (NL) Vážená pani predsedajúca, rád by som začal poďakovaním pánovi Cramerovi za jeho prácu spravodajcu. Táto správa je dobrá a ja by som chcel zdôrazniť nasledujúce aspekty.
<P>
Nákladná doprava musí fungovať bez obmedzení, čestne a prehľadne, a v tomto Parlamente usilovne pracujeme na tom, aby to tak bolo. Skôr v tomto roku prišlo ukončenie obmedzení kabotáže. To bol dobrý štart. Táto správa pokračuje tým smerom, a to je výborné. Pán spravodajca správne poukazuje na to, že logistika mestskej nákladnej dopravy si vyžaduje osobitný prístup. Je mimoriadne dôležité, aby európske mestečká a mestá boli vyčistené. Myslím si, že počítačom riadená rýchlosť v mestách je skvelým nástrojom, preto dúfam, že Komisia podporí príslušné opatrenia a pripraví návrhy, ktoré by zabezpečili, že nákladná doprava v mestách nebude znamenať neustále brzdenie a akcelerovanie. To je spôsob, ako urobiť nákladnú dopravu rýchlejšou a čistejšou.
<SPEAKER ID="435" NAME="Silvia-Adriana Ţicău" AFFILIATION="PSE">
(RO) Hospodársky rozvoj a konkurencieschopnosť Únie závisia od efektívnej dopravy tovaru. Musíme rozvinúť infraštruktúru železníc, námorné koridory, infraštruktúru prístavov a komodalitu. Významným prvkom logistickej infraštruktúry je zlepšenie spojenia medzi námornými a riečnymi prístavmi, ako aj vnútrozemskej siete železničných tratí a ciest.
<P>
Vstup Rumunska a Bulharska umožnil Európskej únii prístup k Čiernemu moru. Dunaj je teraz takmer úplne vodnou cestou vnútri Únie. To predstavuje nové možnosti pre európsku dopravu tovaru. Zdôrazňujem však, že efektívna doprava tovaru si vyžaduje: vyvážené používanie všetkých druhov dopravy, odľahčenie cestnej dopravy, zjednodušenie procedúr, právnu stabilitu, investície do logistických systémov a inteligentných dopravných systémov, ako je Galileo, ale predovšetkým, zaistenie bezpečnosti dopravy.
<P>
Členské štáty nedostatočne využívajú programy ako Naiades a Marco Polo na zlepšenie prepravy tovarov. Napriek tomu upozorňujem Komisiu na prekážky, s ktorými sa stretávajú niektorí cestní dopravcovia, pričom mám na mysli konkrétne tých rumunských, pri prejazde cez územie niektorých členských štátov.
<SPEAKER ID="436" NAME="Michael Cramer" LANGUAGE="DE">
Vážená pani predsedajúca, pán komisár, nesmieme, samozrejme, zabúdať ani na naše vlastné zlyhania. Nemôžeme zakaždým v nedeľu hovoriť o trvalo udržateľnej doprave a robiť opak od pondelka do piatku. Vyzerá to tak v prípade Komisie, keď 60 % peňazí vynakladaných na dopravu tečie do ciest v rámci spolufinancovania a iba 20 % do železníc, ktoré sú šetrné k životnému prostrediu.
<P>
Dá sa povedať, že doprava v Európe je príliš lacná a doprava šetrná k životnému prostrediu príliš drahá. To súvisí s rámcovými podmienkami. Máme, napríklad, pre každý členský štát povinný mýtny systém na železniciach. Ten zachytí každú lokomotívu, každý kilometer trasy, kým mýtny systém pre automobilovú dopravu, ktorá ničí životné prostredie, je dobrovoľný, výška mýtneho je obmedzená a používa sa iba na diaľniciach, zvyčajne len pre nákladné automobily s hmotnosťou 12 ton a vyššou. Musíte zmeniť tieto nespravodlivé rámcové podmienky, inak nevyriešite žiadne problémy okolo klímy ani problémy s dopravou. Prognóza je taká, že doprava je na vzostupe. Ale prečo je na vzostupe? Pretože nestojí nič.
<P>
Môžem spomenúť niekoľko príkladov. Rád by som spomenul jeden príklad z vašej domovskej krajiny. Spojené kráľovstvo vyváža 1,5 milióna ton bravčového mäsa každý rok. Keď sa pozriete na obchodnú bilanciu, tá ukazuje, že Spojené kráľovstvo tiež dováža ďalších 1,5 milióna ton bravčového mäsa. Toto by sme mohli eliminovať. Túto dopravu by sme mohli eliminovať a využiť kapacity, ktoré skutočne na to potrebujeme. V Európe musíme eliminovať množstvo nezmyslov v oblasti dopravnej kapacity a potom musíme presunúť dopravu na tie druhy, ktoré sú šetrné k životnému prostrediu, a navrhnúť to tak, aby to bolo efektívne, aby sme mohli zabezpečiť mobilitu a zároveň poskytovať ľuďom tovar, ale tiež chrániť životné prostredie, lebo to je príkaz dňa.
<P>
Bez zdravého životného prostredia nebudeme mať ani my, ani naše deti, ani deti našich detí budúcnosť, akú všetci chceme.
<SPEAKER ID="437" NAME="Predsedajúca">
Rozprava sa skončila.
<P>
Hlasovanie sa uskutoční vo štvrtok, 4. septembra.
<P>
Písomné vyhlásenia (článok 142)
<SPEAKER ID="438" NAME="Gábor Harangozó  " AFFILIATION="PSE">
písomne. - Trvalo udržateľná a efektívna nákladná doprava sa určite musí vážne zlepšiť, pretože odvetvie dopravy je zodpovedné za veľký podiel emisií CO2 v Únii. Keďže sa očakáva výrazný nárast tohto odvetvia, na zvyšovanie jeho efektívnosti a udržateľnosti sa treba pozerať ako na príležitosť rozvinúť hospodársku konkurencieschopnosť a vytvoriť množstvo pracovných miest.
<P>
Únia by mala preto poskytnúť dostatočné zdroje na dosiahnutie ambicióznych cieľov zlepšenia mobility, kombinovanej dopravy, energetickej účinnosti, zníženia spotreby ropy a znečisťovania. Vítame preto strategický prístup navrhovaného akčného plánu pre nákladnú dopravu a jeho ciele: zamerať sa na koridory nákladnej dopravy s použitím kombinácie rôznych druhov dopravy; podporovať inovatívne technológie a infraštruktúru; zefektívniť riadenie nákladnej dopravy a zvýšiť atraktívnosť ostatných druhov dopravy, než je automobilová. Na zaistenie úspechu trvalo udržateľnej európskej dopravnej politiky musíme, samozrejme, pamätať na význam posilňovania synergie a dopĺňania sa s ďalšími európskymi politikami, ako je energetická a environmentálna politika.
<P>
Cezhraničná harmonizácia vnútroštátnych pravidiel a synergia s ďalšími súvisiacimi politikami sú nevyhnutné podmienky na dosiahnutie cieľov trvalo udržateľnej a efektívnej nákladnej dopravy.
