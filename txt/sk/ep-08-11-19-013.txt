<CHAPTER ID="013">
Je potrebné, aby Dohoda o zákaze použitia kazetovej munície nadobudla platnosť pred koncom roka 2008(rozprava) 
<SPEAKER ID="244" NAME="Predsedajúci">
Ďalším bodom programu je rozprava o otázke na ústne zodpovedanie o potrebe nadobudnutia platnosti Dohovoru o kazetovej munícii pred koncom roka 2008 (B6-0481/2008) pre Radu, ktorú predkladá pani Beerová v mene Skupiny zelených/Európskej slobodnej aliancie, pani Gomesová, v mene Socialistickej skupiny v Európskom parlamente, pani Neytsová-Uyttebroecková a pani Lynneová, v mene Skupiny Aliancie liberálov a demokratov za Európu, pán Kristovskis, v mene Skupiny Únie za Európu národov, pán Pflüger a pani Zimmerová, v mene Konfederatívnej skupiny Európskej zjednotenej ľavice - Nordickej zelenej ľavice a pán Zappalà v mene Skupiny Európskej ľudovej strany kresťanských demokratov a Európskych demokratov (O-0110/2008/rev. 1).
<SPEAKER ID="245" NAME="Angelika Beer" LANGUAGE="DE">
Vážený pán predsedajúci, dámy a páni, 3. decembra 2008 v Osle konečne dospejeme do bodu, keď budeme môcť podpísať dohovor o zákaze kazetovej munície. V Dubline 107 štátov prijalo dohovor a prisľúbilo, že ho podpíše. Dva týždne pred konferenciou by sme chceli vyzvať krajiny na celom svete, aby dodržali svoj sľub, podpísali dohovor a predovšetkým ho rýchlo ratifikovali.
<P>
Vojna na Kaukaze a používanie kazetovej munície zo strany Gruzínska i Ruska je pre nás výzvou, aby sme už ďalej nestrácali čas. Od Európskej komisie a Rady očakávame veľa. Očakávame, že 3. decembra podpíšu dohovor všetky členské štáty Európskej únie, najmä tie európske štáty, ktoré ešte stále váhajú, to znamená Grécko, Lotyšsko, Poľsko, Rumunsko a Cyperská republika.
<P>
Očakávame, že Európska únia bude pokračovať v kampani za právne záväzný zákaz používania kazetovej munície, ktorý by bol súčasťou Dohovoru OSN o zákaze alebo obmedzeniach používania určitých konvenčných zbraní (CCW). Jednohlasne odsudzujeme neuveriteľný pokus USA, Ruska a Číny o legalizáciu kazetovej munície v rámci CCW na poslednej ženevskej konferencii.
<P>
V budúcnosti by sme chceli vyhodnocovať synergické pôsobenie a prepojenie medzi budúcim dohovorom z Osla a Ottawskou zmluvou, ktorou boli zakázané nášľapné míny. Naše uznesenie bude slúžiť ako výzva Komisii, aby sprístupnila viac finančných prostriedkov - výrazne viac finančných prostriedkov - na ochranu ľudí v postihnutých oblastiach a odstraňovanie kazetovej munície. Týka sa to Libanonu, Balkánu a všetkých ostatných postihnutých oblastí. Nemáme tam k dispozícii žiadne spoľahlivé zdroje financovania, a tak by to nemalo byť. Ak chceme túto záležitosť brať vážne, Komisia musí nájsť spôsob, ako ju financovať.
<P>
V mene svojej skupiny by som chcela ešte raz zdôrazniť, že naším cieľom je právne záväzný zákaz používania, skladovania a výroby týchto neľudských zbraní, ktoré sú už celé desaťročia zdrojom utrpenia pre civilistov z kontaminovaných oblastí.
<P>
Ešte raz by som chcela plne ozrejmiť, že používanie týchto zbraní, a to aj v krajinách, kde má Európska únia nasadené policajné a vojenské zložky, ako je Afganistan, Bosna a Konžská demokratická republika, predstavuje rovnako veľké nebezpečenstvo pre našu misiu ako pre samotné civilné obyvateľstvo.
<SPEAKER ID="246" NAME="Ana Maria Gomes" LANGUAGE="PT">
Vedúci predstavitelia 107 krajín, ktorí tento rok v máji prijali Dohovor o kazetovej munícii, sa 3. decembra zídu v Osle, aby ho podpísali. To, že voľba padla na 3. december, nie je náhoda. V ten istý deň v roku 1997 bol v Ottawe otvorený na podpis dohovor o protipechotných mínach. Tieto nástroje nemajú spoločný iba dátum podpisu. Je hanebné, že ani jeden dohovor nemá podporu krajín, ktoré predstavujú veľkú časť ľudstva, ako sú Spojené štáty, Čína, India, Irak, Pakistan, Rusko a Izrael.
<P>
Dohovor z Osla bol dohodnutý v Dubline a 22 signatári zo sto siedmich sú členskými štátmi Európskej únie. Veríme, že Cyprus, Poľsko, Rumunsko, Lotyšsko a Grécko čoskoro upustia od svojich výhrad, čím Európskej únii umožnia, aby utvorila zjednotený front vo svojom nesúhlase s týmito zbraňami, ktoré zabíjajú a mrzačia všetkých ľudí bez rozdielu.
<P>
Tieto zbrane sú nielen nemorálne, z vojenského hľadiska sú čoraz zbytočnejšie. Samotná Európska obranná agentúra v Správe o dlhodobej vízii pre potreby európskeho obranného potenciálu a kapacít vysvetľuje, že:
<P>
"sa treba vážne zamyslieť nad budúcim využívaním neriadenej munície, ako aj kazetových bômb, mín a ďalších zbraní, ktoré majú nerozlišujúce účinky".
<P>
(PT) Európske vojenské zložky, a nielen ony, čoraz častejšie operujú medzi civilistami a čoraz zriedkavejšie je ich cieľom zničiť nepriateľa, ktorého možno ľahko identifikovať. Kazetová munícia je tak nielen nezlučiteľná s humanitárnym právom, ale má taktiež obmedzené využitie. Medzinárodné právo, morálne imperatívy a najzákladnejšia vojenská logika sa zhodujú na naliehavej potrebe tieto zbrane zlikvidovať. Z tohto dôvodu je nevyhnutné zabezpečiť univerzálnu ratifikáciu dohovoru z Osla.
<SPEAKER ID="249" NAME="Annemie Neyts-Uyttebroeck">
autorka. - (FR) Vážený pán predsedajúci, pán úradujúci predseda Rady, v mene svojej skupiny som túto otázku na ústne zodpovedanie podporila, aby som z úplne zjavných dôvodov vyjadrila náš nesúhlas s kazetovými bombami a muníciou a aby som preukázala našu podporu stanovisku tých členských štátov, ktoré súhlasili s dohovorom, ktorý ich zakazuje.
<P>
Rovnako ako moji kolegovia verím, že v nadchádzajúcich týždňoch všetky členské štáty bez výnimky podpíšu tento dohovor a budú ho dodržiavať, pretože, ako dobre viete, hovorí sa, že niektoré štáty vrátane niekoľkých členských štátov - či už pod vedením Spojených štátov, alebo na základe inšpirácie nimi - plánujú dohovor obísť tým - ak to tak môžem povedať - že sa budú pohrávať s definíciou toho, čo sú kazetové bomby a kazetová munícia a čo znamená nižšie riziko neúmyselného zranenia ľudí, ktorí sa dotknú nevybuchnutých úlomkov.
<P>
Dúfam, že sa to nebude diať. Naša skupina verí, že sa to diať nebude, a preto využijem príležitosť, aby som sa Komisie spýtala, aké kroky plánuje podniknúť, aby zabezpečila, že tento dohovor vstúpi do platnosti.
<P>
A nakoniec - zmením tému - pán minister, čítala som, že v blízkej budúcnosti pravdepodobne svoju pozornosť upriamite na iné úlohy, ako zvykneme hovorievať. Ak by to mala byť pravda, budeme vám spolu s našou skupinou držať palce.
<SPEAKER ID="250" NAME="Ģirts Valdis Kristovskis">
autor. - (LV) Vážený pán predsedajúci, vážení predstavitelia Komisie, predstavitelia predsedníctva, najskôr by som chcel uviesť, že vo svojej krajine som bol ministrom obrany takmer šesť rokov v období, ktoré viedlo k nášmu vstupu do NATO. Z tohto dôvodu môžem tvrdiť, že veľmi dobre rozumiem, čo to znamená dohliadať na určitú krajinu prostredníctvom obranných opatrení, prostredníctvom nevyhnutnej výzbroje a vojenského materiálu. Vo svojom vlastnom mene aj v mene Skupiny Únie za Európu národov (UEN) som však podporil všetky opatrenia, ktoré Európsky parlament podnikol, vrátane otázky týkajúcej sa zákazu kazetovej munície. Podľa môjho názoru tu už bolo všetko povedané. Všetkým je jasné, že táto zbraň nie je dostatočne presná a že - ako môžeme vidieť - doteraz postihovala najmä civilistov a spôsobovala zranenia deťom.
<P>
Preto by som chcel povedať, že Európsky parlament a ja sám veríme, že členské štáty EÚ by sa mali zhodnúť na jednotnom stanovisku a spoločnými silami dosiahnuť jednotu v otázke zákazu tohto typu zbraní. Na druhej strane by som sa chcel zastať uplatnenia tejto požiadavky pri bilaterálnych rokovaniach s krajinami, ako je Rusko, Spojené štáty americké a Čína, ktoré sú hlavnými držiteľmi tohto typu zbraní. Verím, že je to veľmi dôležité. Pripomeňme si, že úplne nedávno, počas vojny medzi Gruzínskom a Ruskom, tento typ kazetovej munície proti gruzínskym civilistom, bohužiaľ, použilo Rusko. Potvrdzuje to, že argument za zachovanie tejto munície v našom arzenáli, konkrétne argument, že ide o obranný nástroj, neobstojí. Bohužiaľ, ako vidíme, tento nástroj sa v iných krajinách používa ako útočný nástroj proti civilistom.
<SPEAKER ID="251" NAME="Luisa Morgantini">
autorka. - (IT) Vážený pán predsedajúci, dámy a páni, kazetová munícia je vo všetkých ohľadoch zbraňou hromadného ničenia, nehumánnym nástrojom, ak je vôbec možné, aby vo vojne existovali humánne nástroje.
<P>
V publikácii americkej armády Field Artillery (Poľné delostrelectvo) sa píše: "Nevybuchnuté bomby sú problémom pre nevinných civilistov, naše ľahko ozbrojené jednotky, našu pechotu, ktoré postupujú po bombardovaní mestských oblastí," a napriek tomu sa naďalej vyrábajú a používajú. Územie kontaminované nevybuchnutými zariadeniami rok čo rok ďalej rozosieva smrť, ako sme to videli aj v Gruzínsku.
<P>
V Osle na konferencii o boji proti používaniu, výrobe a skladovaniu kazetovej munície sa mladý, 24-ročný Libanončan Ibrahim s amputovanou nohou, ktorého telo bolo spustošené ranami, predstavil slovami: "Rád vás spoznávam, som ten, čo prežil." Želala som si byť mŕtva, no namiesto toho som ho len objala. Navštívila som ho v jeho dedine na juhu Libanonu a na dvoroch domov, škôl, v tráve, pod stromami som videla nevybuchnuté bomby zhodené z izraelských lietadiel. Izraelské lietadlá zhodili 1 400 000 bômb a zhodili ich nedávno, už po vyhlásení prímeria. Bola to absolútna krutosť. V Afganistane som v úrazových nemocniciach stretla mnoho detí, mužov a žien so zmrzačenými telami. Vo svete sú tisíce zmrzačených detí, pretože sa hrali s úlomkami kazetových bômb, lebo ich prilákali farebné predmety.
<P>
V Dubline po 10-dňovej rozprave 109 krajín prisľúbilo podpísať zákaz smrtiacich zbraní, poskytnúť pomoc obetiam a poskytnúť finančnú pomoc postihnutým oblastiam. Dohoda však stanovuje aj to, že všetok arzenál musí byť do ôsmich rokov zničený. Určite to neurobia, kým sa nebude vyvíjať silný nátlak na všetky signatárske krajiny Organizácie Spojených národov a na krajiny, ktoré sú zodpovedné za zločiny proti civilnému obyvateľstvu, ako je Izrael, Spojené štáty, Rusko, Čína, India a Pakistan, ktoré do Dublinu neprišli a ktoré odmietli zakázať kazetovú muníciu.
<P>
Minister obrany Robert Gates sa pokúsil odpor USA vysvetliť nasledovne: munícia je účinnou zbraňou proti mnohým rozličným cieľom. Mŕtvi v Iraku, Afganistane a bývalej Juhoslávii to určite zistili na vlastnej koži. Ešte raz vďaka 22 krajinám, ktoré pristúpili k Dublinskému dohovoru a podpísali ho, Európa ukazuje citlivý prístup. Potrebné sú však konkrétne kroky.
<P>
Dohoda bude oficiálne podpísaná 2. a 3. decembra v Osle, treba ju však ratifikovať. Musíme to urobiť rýchlo a musíme zastaviť akýkoľvek pokus obísť dohodu. Som presvedčená, že Rada bude naozaj musieť stanoviť efektívne politické a finančné nástroje na to, aby sa zabezpečilo plnenie zmluvy a aby sa zabránilo úmrtiam tohto typu, teda úmrtiam spôsobeným zbraňami hromadného ničenia.
<SPEAKER ID="253" NAME="Stefano Zappalà" LANGUAGE="IT">
Vážený pán predsedajúci, dámy a páni, chcem iba o niečom informovať predsedníctvo Rady. Ak by ste ako súčasný predsedajúci mohli túto informáciu odovzdať svojmu predchodcovi: spomenulo sa tu, že v Parlamente sú traja ľudia, ktorí sa narodili v ten istý deň ako Neil Armstrong. Naozaj, európsky kozmonaut talianskeho pôvodu bol poslancom Parlamentu od roku 1994 do roku 1999. Počas tohto funkčného obdobia je v tomto Parlamente tiež európsky kozmonaut, a opäť je to Talian.
<P>
V každom prípade, aby sme sa vrátili ku kazetovej munícii, v mene svojej skupiny som sa pridal k tejto iniciatíve, pretože verím, že ide o vec, ktorá sa úzko dotýka civilizovanosti a ľudskosti. Môj kolega poslanec bol ministrom obrany v jednom z členských štátov a ja taktiež pochádzam z vojenskej oblasti. Som presvedčený, že plán zakázať kazetovú muníciu v globálnom meradle je záležitosť, ktorá sa - ako som už povedal - úzko dotýka civilizovanosti a ľudskosti.
<P>
Prečo? Pretože civilizovanosť a ľudskosť sú dve z mnohých ustanovujúcich zásad Európskej únie: tvoria súčasť základov našich zmlúv, a preto verím, že nesmieme túto záležitosť považovať iba za východiskový bod, ale musíme ju zvážiť ako závažnú otázku, aký má byť postoj EÚ ako celku, pokiaľ ide o muníciu tohto typu.
<P>
Čo tieto zbrane a munície po celom svete spôsobujú, je ale jasné. Pri všetkých formách vojny sú fakty, aké sú, avšak najzávažnejšou skutočnosťou je, že sa to celé s koncom vojny nekončí, ale pokračuje to aj po nej, pretože krajina je kontaminovaná a kontaminovaná aj zostáva. Bohužiaľ, ďalšou vecou je, že vojna sa odohráva aj v krajinách, ktoré určite nemajú veľmi vysokú úroveň civilizovanosti, a preto sú tam ľudia aj na miestnej úrovni ochotní používať predmety, ktoré nájdu na zemi, ktoré sú potom príčinou väčšiny znetvorení, ktoré mladí ľudia utrpia v detstve. Z celého sveta sme dostali veľa filmov a prichádzajú ďalšie, ktoré ukazujú následky používania týchto zbraní.
<P>
Preto v mene svojej skupiny vyzývam Radu a Európsky parlament, aby sa tejto otázke neprestávali venovať. Verím, že všetka tá práca sa premietne do ratifikácie tohto dohovoru, ktorý je podľa môjho názoru jedným z najvýznamnejších aspektov civilizovanosti a ľudskosti, podľa ktorých môže Európska únia postupovať.
<SPEAKER ID="254" NAME="Jean-Pierre Jouyet" LANGUAGE="FR">
Vážený pán predsedajúci, vážení poslanci, pani Beerová, pán Gomes, pani Neytsová-Uyttebroecková, ktorým osobne ďakujem za milé želania, pani Morgantiniová, pán Kristovskis a pán Zappalà, máte úplnú pravdu: ako povedal pán Zappalà, je to otázka civilizovanosti a ľudskosti.
<P>
Všetky členské štáty Európskej únie majú spoločné obavy v humanitárnej oblasti, ktoré vyvoláva kazetová munícia. Európska únia podporuje prijatie medzinárodného nástroja na zákaz kazetovej munície, ktorá civilistom spôsobuje neprijateľné škody a zranenia. Z tohto dôvodu sa všetky členské štáty Európskej únie zúčastnili na konferencii v Dubline, či už ako zainteresované strany - ako veľká väčšina členských štátov - alebo ako pozorovatelia. Čo treba z tejto pomerne komplikovanej vety pochopiť: zainteresovanou stranou je, samozrejme, Európska skupina.
<P>
Pokiaľ ide o rozhodnutie dohovor podpísať alebo ratifikovať, ide o suverénne rozhodnutie, ktoré je v právomoci jednotlivých členských štátov. Avšak rovnako ako pani Neytsová-Uyttebroecková ľutujem, že do decembra ho nepodpíšu všetky štáty.
<P>
Prevažná väčšina členských štátov Únie oznámila, že dohovor plánuje podpísať v nadchádzajúcich týždňoch. Rád by som to vyzdvihol a povedal, že pani Morgantiniová má pravdu: predtým, ako dohovor nadobudne platnosť, musíme podniknúť praktické kroky. V tomto duchu sa Francúzsko - krajina, ktorú poznám najlepšie - rozhodlo v máji 2008 bezodkladne odstrániť 90 % svojich zásob kazetovej munície.
<P>
Ako však viete, niekoľko členských štátov ešte o takomto kroku nerozhodlo. Pokiaľ ide o francúzske predsedníctvo, v máji po dublinskej konferencii oznámilo, že dohovor podpíše začiatkom decembra. Predsedníctvo chce pozornosť všetkých poslancov upriamiť na prebiehajúce rokovania o kazetovej munícii v kontexte dohovoru o zákaze alebo obmedzeniach používania určitých konvenčných zbraní (CCW), ktorý je jediným dohovorom, v prípade ktorého najväčšie vojenské mocnosti - Spojené štáty, Rusko, Čína a India alebo krajiny ako Gruzínsko - súhlasili s účasťou. To však nie je prípad dohovoru z Osla. Chcel by som zdôrazniť, že tieto krajiny neprejavili úmysel tento dohovor podpísať.
<P>
Všetky členské štáty Európske únie sú zmluvnými stranami tohto dohovoru a vyzývajú na prijatie protokolu o kazetovej munícii. Aj vďaka záväzkom z tejto politickým scény - a pán Kristovskis to plným právom zdôraznil - bude možné dosiahnuť zmeny v tejto oblasti. Navyše, úmrtiam spôsobeným kazetovou muníciou, aké sme videli v Gruzínsku, by sa mohlo dať v budúcnosti zabrániť, ak budú rokovania v rámci tohto všeobecného dohovoru úspešné.
<P>
Vážení poslanci, ako vidíte, kazetová munícia je otázka, ktorá Európsku komisiu núti konať. Tento nátlak musí pokračovať na medzinárodnej úrovni, aby bolo možné prijať univerzálny nástroj. V každom prípade, francúzske predsedníctvo bude, s týmto cieľom na pamäti, aj naďalej vyvíjať obrovské úsilie, aby presvedčilo všetkých svojich partnerov.
<SPEAKER ID="255" NAME="Charles Tannock">
v mene skupiny PPE-DE. - Vážený pán predsedajúci, nie som pacifista - hocikto v tomto Parlamente, kto ma pozná, by to potvrdil - sú však mnohé veci spojené s vojnami a obchodom so zbraňami, ktoré nás musia zarmucovať. Kazetová munícia je pre mňa jedným z najstrašnejších spôsobov vedenia vojny, ktorý by sa mal, samozrejme, používať iba ako úplne posledné východisko.
<P>
Existuje mnoho dôkazov o tom, že tieto zbrane neúmerne postihujú civilistov, ktorých treba v medzinárodnom práve chrániť v prvom rade. Kazetové bomby môžu dopadnúť na obrovskú plochu a zostať v nevybuchnutom stave veľmi dlhý čas. Preto predstavujú smrteľnú hrozbu pre civilistov, ktorých môžu zabiť alebo zmrzačiť dlho po skončení konfliktu.
<P>
Ich vyhľadávanie a odstraňovanie je taktiež nákladné a nemožno ich mapovať rovnakým spôsobom ako mínové pole. Niekedy ich zdvíhajú deti, ktoré si myslia, že sú to hračky, a bomby im odtrhnú končatiny, alebo ich zabijú. Sám som otcom veľmi malých detí a len ťažko si dokážem predstaviť niečo strašnejšie.
<P>
Ak to s vytváraním spoločných hodnôt Európskej únie myslíme vážne a chceme sa o tieto hodnoty deliť so svetom, musíme zaujať spoločné stanovisko a podporiť konečný zákaz týchto strašných zbraní s veľmi hrubým účinkom na bojisku.
<P>
Aby sme ostatných presvedčili, aby urobili to isté, musíme využiť aj všetky diplomatické prostriedky, ktoré máme k dispozícii. Ako Európsky parlament môžeme byť oprávnene pyšní na to, čo sme urobili v snahe zbaviť svet pliagy protipechotných nášľapných mín. K otázke kazetových bômb musíme pristupovať s rovnakou ráznosťou a odhodlaním, aby sme vytvorili lepší, humánnejších svet a aby sme zabránili utrpeniu civilistov po skončení ozbrojeného konfliktu.
<SPEAKER ID="256" NAME="Richard Howitt">
v mene skupiny PSE. - Vážený pán predsedajúci, dnes sa obraciame na krajiny EÚ, ktoré zatiaľ neplánujú podpísať dohovor proti kazetovej munícii, s výzvou, aby ju podpísali. Cyprus, Estónsko, Fínsko, Grécko, Poľsko, Rumunsko, Slovensko a Slovinsko a aj uchádzači o členstvo v EÚ, Srbsko a Turecko, pripojte sa, prosím, k ostatným krajinám EÚ a viac ako sto krajinám po celom svete a podpíšte tento dohovor.
<P>
V mene koho adresujeme túto výzvu? V mene Surádža Ghúlama Habíba z Herátu v Afganistane, ktorý vo veku šiestich rokov prišiel o obe nohy, keď našiel kazetovú bombu, o ktorej si myslel, že je na jedenie. Na invalidnom vozíku je pre neho priam nemožné dostať sa do školy alebo sa hrať so svojimi priateľmi. V mene pani Chanhthavovej z okresu Sepone v Laose, ktorá prišla o nohu a má poškodený zrak po tom, ako náhodne narazila na kazetovú bombu počas práce na ryžových poliach, aby nakŕmila svoju rodinu. Teraz musí na tie isté nebezpečné polia posielať svoju dcéru, aby tam zbierala ryžu. V mene 13-ročného gruzínskeho chlapca Beku Giorgišviliho, ktorý sa tento rok v dome svojho priateľa stal jednou z posledných obetí, keď pomáhal nafúkať pneumatiku na novom bicykli svojho kamaráta. Beka prišiel o časť lebky a šrapnel sa nepodarilo odstrániť.
<P>
Je pokrytecké, keď krajiny EÚ odsúdia ruskú agresiu v Gruzínsku, ale nedokážu odsúdiť prostriedky tejto agresie, ktoré neúmerne poškodili civilistov, kdekoľvek sa použila kazetová munícia. Je to prázdna výhovorka pre krajiny, ktoré sa snažia ospravedlniť skladovanie kazetových bômb ako súčasť dodržovania zákazu nášľapných mín, keď kazetová munícia je rovnako smrtiaca a na svete spôsobila ešte väčšie humanitárne škody.
<P>
Spojené kráľovstvo, náš vlastný členský štát, už začalo s ničením približne 30 miliónov výbušnín, zmenilo svoje nariadenia týkajúce sa kontroly vývozu a priamo prispelo k odstraňovaniu vojenského materiálu vrátane kazetovej munície v Gruzínsku. Európa je miesto, kde tieto zbrane po prvý raz použili nemecké a sovietske sily počas 2. svetovej vojny. Európa má v súčasnosti zásoby približne jednu miliardu bômb a práve Európa by mala prevziať svetové vedenie v zabezpečení ich ničenia.
<SPEAKER ID="257" NAME="Elizabeth Lynne">
v mene skupiny ALDE. - Vážený pán predsedajúci, ako už mnohí uviedli, kazetové bomby každý deň bez rozdielu zabíjajú alebo spôsobujú zranenia civilistom, medzi nimi aj mnohým deťom. Veľa týchto detských obetí bolo kazetovou muníciou zmrzačených. Po zvyšok života musia žiť so svojím postihnutím. Avšak šokujúce je, že kazetová munícia sa skladuje vo viac ako 15 členských štátoch EÚ. Je to strašné, ale existujú dôkazy, že najmenej sedem členských štátov tieto zbrane naďalej vyrába. Podľa môjho názoru tieto krajiny a aj tie, ktoré tieto zbrane používajú - vrátane našej krajiny, Spojeného kráľovstva - majú na rukách krv.
<P>
Zákaz výroby, transferu a skladovania kazetovej munície zachráni veľa životov. Tento dohovor zabezpečí aj poskytovanie naliehavo potrebných zdrojov, ako je lekárska starostlivosť a rehabilitácia na pomoc obetiam kazetových bômb. Vyzývam všetky členské štáty EÚ, aby podpísali a ratifikovali tento dohovor a nepokúšali sa zmeniť definíciu toho, čo znamená kazetová munícia, s cieľom vyhnúť sa svojim zodpovednostiam, ako sa o to snažia niektoré členské štáty.
<SPEAKER ID="258" NAME="Seán Ó Neachtain" LANGUAGE="GA">
Vážený pán predsedajúci, dôrazne podporujem návrh, ktorý požaduje, aby bol dohovor zakazujúci kazetové bomby realizovaný od konca tohto roka.
<P>
Všetky vlády, ktoré dodržiavajú vyhlásenie z Osla z roku 2007 sú ochotné pred koncom roka 2008 vypracovať návrh právneho dokumentu, ktorý by zastavil používanie kazetových bômb. Tým by sa zaviedol systém na podporu spolupráce a pomoci tým, ktorí pred takýmito typmi útokov doteraz unikli, a zničili by sa všetky ešte existujúce zásoby kazetových bômb.
<P>
Som veľmi hrdý na to, že dohoda v rámci tejto zmluvy sa dosiahla počas medzinárodnej konferencie, ktorá sa konala tento rok v Írsku - v Dubline, v našej vlastnej krajine. Všetci účastníci sa veľmi jasne vyjadrovali o tom, čo chcú na tejto konferencii dosiahnuť - aby boli okamžite zakázané kazetové bomby. A rovnako ako sa už dnes spýtali moji kolegovia poslanci, chcel by som sa spýtať, či ostatné krajiny, ktoré dohovor ešte nepodpísali, ho podpíšu teraz.
<P>
Raz a navždy musíme skoncovať s týmito strašnými zbraňami.
<SPEAKER ID="259" NAME="Satu Hassi" LANGUAGE="FI">
Vážený pán predsedajúci, dámy a páni, je skvelé, že bol zavedený Dohovor o kazetovej munícii. Je veľmi dôležité, aby sa k tomuto dohovoru pridali všetky krajiny EÚ vrátane Fínska, Grécka a Poľska, inak ostatným krajinám poskytneme príliš jednoduchú výhovorku na pokračovanie v používaní týchto neľudských zbraní.
<P>
Je mi nesmierne ľúto, že Fínsko, naša vlastná krajina, sa neplánuje k dohovoru pridať. Zdôvodňuje sa to tým, že kazetová munícia bola získaná, aby zaujala miesto iného typu neľudskej zbrane - nášľapnej míny. To je však ako vyháňať čerta diablom. Na konci deväťdesiatych rokov minulého storočia, keď sa vtedajšia fínska vláda rozhodla postupne vyradiť protipechotné míny, armáda neoznámila, že sa ich chystá nahradiť iným zabijakom civilistov - kazetovou muníciou.
<P>
EÚ a všetky krajiny EÚ musia teraz ukázať súdržnosť vo svojom nesúhlase s kazetovou muníciou a taktiež sa musia odmietnuť zúčastňovať na všetkých vojenských operáciách, pri ktorých sa používajú. Až 98 % obetí kazetových bômb údajne tvoria civilisti. Máme viac ako 20-ročné skúsenosti s týmito zbraňami a ukázalo sa, že bez rozdielu zabíjajú civilistov vrátane detí. Je čas zastaviť to.
<SPEAKER ID="260" NAME="Jean-Pierre Jouyet" LANGUAGE="FR">
Vážený pán predsedajúci, vážení poslanci, musím vám slávnostne a vážne povedať, že som skutočne hrdý na to, že som sa mohol zúčastniť na tejto rozprave o kazetovej munícií, a v mene predsedníctva sa pridávam ku všetkým tým, ktorí vyzvali na ratifikáciu dohovoru.
<P>
Európska únia už v roku 2007 uznala naliehavosť, s akou je nutné riešiť humanitárne obavy vo veci kazetovej munície. Viem, že členské štáty Únie zohrávali aktívnu úlohu v osloskom procese a v rámci dohovoru o zákaze alebo obmedzeniach používania určitých konvenčných zbraní. Podľa nášho názoru sa tento dohovor o zákaze alebo obmedzeniach používania určitých konvenčných zbraní a osloský proces vzájomne posilňujú a treba pripísať k dobru Parlamentu a tým, ktorí sa ujali slova, že nám pripomenuli hodnoty, ktoré Európania vyznávajú. Vyzývame všetky členské štáty, aby konali z tých dôvodov, ktoré ste dojemne a lepšie ako ja načrtli v priebehu tejto rozpravy.
<SPEAKER ID="261" NAME="Predsedajúci">
V súlade s článkom 108 ods. 5 rokovacieho poriadku som dostal dva návrhy uznesení.
<P>
Rozprava sa skončila.
<P>
Hlasovanie sa uskutoční vo štvrtok o 12.00 hodine.
<P>
Písomné vyhlásenia (článok 142)
<SPEAKER ID="986" NAME="Proinsias De Rossa  " AFFILIATION="PSE">
písomne. - Naliehavo vyzývam všetky členské štáty EÚ, aby okamžite ratifikovali a implementovali Dohovor o kazetovej munícii. Kazetová munícia priniesla civilnému obyvateľstvu na celom svete nepredstaviteľnú a všadeprítomnú hrôzu, najnovšie v gruzínskom konflikte.
<P>
Dohovor o kazetovej munícii zakazuje používanie, výrobu, uskladňovanie a prepravu kazetovej munície. Dohovor prijalo 107 štátov na konferencii v Dubline v máji tohto roka. Dohovor však nenadobudne platnosť, kým ho neratifikuje ešte najmenej 30 štátov.
<P>
Je neuveriteľné, že osem členských štátov EÚ neplánuje tento dohovor okamžite podpísať. EÚ, najúspešnejší mierový projekt všetkých čias, spoločenstvo založené na najzákladnejších princípoch úcty k ľudským právam a vláde zákona tak zlyháva pri podpore rozšírenia medzinárodného humanitárneho práva na zákaz jednej z najzákernejších zbraní používaných v súčasnosti proti civilnému obyvateľstvu.
<P>
Vyzývam Cyprus, Estónsko, Fínsko, Grécko, Poľsko, Rumunsko, Slovensko a Slovinsko, aby bezodkladne ratifikovali Dohovor o kazetovej munícii a pomohli ukončiť používanie kazetových bômb.
<SPEAKER ID="262" NAME="Kelam, Tunne  " AFFILIATION="PPE-DE">
písomne. Mali by sme vziať do úvahy, že kazetová munícia je jednou z najničivejších zbraní, ktoré nerozlišujú medzi vojenskými a civilnými cieľmi.
<P>
Dnes, v 21. storočí, nie je možné viesť vojnu taktikou plienenia alebo maximálnej škody. Cielené útoky s minimálnym vplyvom na civilistov môžu byť jediným spôsobom ako postupovať vo vojnovom stave. Používanie kazetovej munície teda musí byť jasne odmietnuté a zakázané.
<P>
V prvom rade vyzývam Európsku úniu a jej členské štáty, aby naliehali na ostatné štáty sveta, nech podpíšu dohovor 3. decembra tohto roku. Ďalej vyzývam EÚ a jej členské štáty, aby sa angažovali v dosiahnutí účinného uplatnenia dohovoru v čo najkratšom čase Vyzývam tiež EÚ a jej členské štáty, aby nielenže vyriešili technické časti dohovoru, ale aby sa vážne venovali pomoci v oblastiach, kde bola použitá kazetová munícia, pomáhali dotknutým spoločnostiam a poskytovali účinnú a primeranú pomoc tým civilistom, ktorí boli poškodení kazetovou muníciou.
