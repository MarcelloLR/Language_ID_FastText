<CHAPTER ID="019">
Technické požiadavky a správne postupy uplatniteľné na obchodnú leteckú dopravu (EÚ OPS) a použitie detských pripútacích bezpečnostných zariadení (OPS 1.730) (rozprava)
<SPEAKER ID="522" NAME="Predsedajúca">
Nasleduje otázka na ústne zodpovedanie - B6-0169/2008) Evy Lichtenberger, v mene Výboru pre dopravu a cestovný ruch určená Komisii, o technických požiadavkách a správnych postupoch uplatniteľných na obchodnú leteckú dopravu (EU OPS)/používanie detských bezpečnostných pripútacích zariadení (OPS 1.730).
<SPEAKER ID="523" NAME="Eva Lichtenberger">
spravodajkyňa. - (DE) Vážená pani predsedajúca, vážený pán komisár, dámy a páni, dnešná diskusia bola spustená vďaka správe nemeckej televízie WDR, ktorá ukázala, že bezpečnostné pásy určené pre dojčatá a malé deti, ktoré sú teraz bežne používané v lietadlách, nie sú dostatočne bezpečné. Nárazové testy ukázali, že tieto pásy, ktoré sú najpoužívanejšími zariadeniami využívanými európskymi leteckými spoločnosťami, môžu v skutočnosti deti ohroziť a spôsobiť im vážne zranenia.
<P>
S ohľadom na EÚ OPS, napríklad ustanovenia o technickej bezpečnosti, ktoré budú onedlho v platnosti, som sa usilovala o zabezpečenie toho, aby sme vyriešili tento bezpečnostný problém, preto som mojim kolegom vo Výbore pre dopravu a cestovný ruch ukázala spomínané video. Podľa môjho názoru je zohľadňovanie nárazových testov kľúčové, keďže práve tieto testy ukázali, že tieto pásy deti v prípade nevydareného štartu lietadla alebo rýchleho pristátia nezachránia, a preto musíme okamžite nájsť vhodné riešenie. Myslím, že ide o mimoriadne naliehavú požiadavku.
<P>
Súčasné navrhované pravidlá naďalej povoľujú používanie týchto pásov bez ohľadu na skutočnosť, že vo väčšine európskych štátov platia pre bezpečnostné pásy pre deti používané v autách oveľa prísnejšie bezpečnostné ustanovenia. Dokonca aj v prípade núdzových pristátí alebo nevydarených štartov, ktoré sú veľmi, veľmi zriedkavé - za ktoré sme veľmi vďační a ktoré sa taktiež týkajú technických pravidiel - nemôžeme vystaviť dojčatá a deti takémuto riziku. Každý, kto videl tento nárazový test, bude presvedčený o tom, že toto nemôžeme dovoliť.
<P>
Moji kolegovia vo Výbore pre dopravu tento problém riešili spolu so mnou a ja som im veľmi vďačná, že k tomuto problému pristúpili so všetkou vážnosťou. Chceme nájsť prijateľné riešenie tohto problému. Niekoľko odborníkov na bezpečnosť namietalo, že neexistuje jediný známy prípad tohto druhu, kedy by bolo dokázané, že je tento pás nebezpečný. Nanešťastie, aj toto má svoje desivé pozadie.
<P>
Ak dojčatá alebo deti nesedia v sedadlách, nie sú na zoznamoch štatistík. To sú zásadné skutočnosti, ktoré sú roky známe. Ministerstvo dopravy Nemecka na tento problém upozornilo a vyhlásilo, že nechce klesnúť späť na nižšiu úroveň bezpečnosti. Asociácia leteckých spoločností Nemecka považuje zoznam možných rizík za populizmus. Úprimne však musím povedať, že to možno považovať len za cynický prístup.
<P>
To vyvoláva niekoľko dôležitých otázok. Ktorý orgán povolil tento bezpečnostný pás, tento doplňujúci bezpečnostný pás pre malé deti? Na základe čoho, akých technických noriem? Som si vedomá toho, že povolenie bolo udelené len na bezpečnostný pás, ktorý je určený pre korpulentné osoby, ale pokiaľ viem, žiadne povolenie pre detské bezpečnostné pásy vydané nebolo. Držanie dieťaťa v lone, ktoré umožňujú niektoré letecké spoločnosti je alternatívnym spôsobom, ktorý je však veľmi zastaraný. Tento spôsob bol prvýkrát zaznamenaný v roku 1920, keď lietadlá vzlietali pri rýchlosti 65km/h. Nemali by sme a nesmieme tak dlho čakať.
<P>
Nemyslím, že by sme toto rozhodnutie mali nechať na členské štáty, pretože v odvetví leteckej dopravy čelíme tvrdej konkurencii a samozrejme, tlak tejto konkurencie spôsobuje riziko, že nevytvoríme najlepší bezpečnostný systém. Potrebujeme európske riešenie. Preto sa vás pýtam: kedy ho budeme mať? Je tu nejaká šanca, že ho budeme mať dnes a je tu nejaká šanca, že nájdeme rozumné riešenie na prechodné obdobie?
<P>
Nakoniec, milióny boli použité na "tekutiny v lietadlách" bez vážnejšej diskusie. V tomto prípade musíme investovať do bezpečnosti detí. Musíme to urobiť.
<P>
(potlesk)
<SPEAKER ID="524" NAME="Antonio Tajani">
podpredseda Komisie. - (IT) Vážená pani predsedajúca, vážená pani Lichtenbergerová, rád by som vám odpovedal v taliančine, pretože viem, že ste študentkou môjho materinského jazyka. Je mi potešením, že tak môžem urobiť.
<P>
Ďakujem vám za nastolenie tohto problému, ktorý je vysoko aktuálny a súvisí s bezpečnosťou našich občanov. Počas zasadnutia, ktoré som mal s Výborom pre dopravu som povedal, že ochrana zdravia našich občanov je prioritou, rovnako ako práva občanov, predovšetkým práva tých najmenších občanov, ktorí nie sú schopní brániť svoje záujmy a preto sú závislí od nás, aby sme sa snažili a chránili ich bezpečnosť najlepšie ako vieme.
<P>
Problém, ktorý ste nastolili, je veľmi reálny. Samotná Európska agentúra pre bezpečnosť letectva si je vedomá množstva kontroverzných štúdií, podľa ktorých existujú problémy týkajúce sa detských bezpečnostných pripútacích zariadení. Preto agentúra, ktorá čelila vzájomne si odporujúcim a neúplným informáciám, začala v roku 2007 štúdiu s cieľom získať v tejto veci spoľahlivejšiu odpoveď zo strany odborníkov.
<P>
Súčasné ustanovenia - nariadenie (EHS) č. 3922/1991 pokiaľ ide o používanie detských pripútacích bezpečnostných zariadení - necháva rozhodnutie na členských štátoch. Upozornením na tento problém zároveň žiadate Európsku úniu o poskytnutie jednoznačnej odpovede, a to slovami: "Dajte si pozor, systém, ktorý používate nefunguje a nezaručuje bezpečnosť detí."
<P>
Vedecký posudok bude dokončený do októbra 2008, o niekoľko mesiacov. Preto, hneď ako budeme mať k dispozícii jednoznačnú odpoveď týkajúcu sa bezpečnosti - inými slovami, čo považuje Európska agentúra pre bezpečnosť letectva z vedeckého hľadiska za najbezpečnejší prostriedok zabezpečenia toho, aby deti mohli cestovať vzduchom pri čo najnižšom riziku - bude mojou povinnosťou okamžite navrhnúť opatrenia potrebné na zlepšenie detských pripútacích bezpečnostných zariadení. Som si vedomý, že navrhované riešenie týkajúce sa detských bezpečnostných sedadiel, podobné tým, ktoré sa používajú v autách, je jednou z možností, ktoré Európska agentúra pre bezpečnosť letectva skúma.
<P>
Pred poskytnutím odpovede a pred zavedením konkrétnych krokov - čo zamýšľam urobiť, pretože je správne zaoberať sa bezpečnosťou našich najmenších občanov - počkám na odpoveď Európskej agentúry pre bezpečnosť letectva odobrenú aj z vedeckého hľadiska, ktorá už dokázala svoju schopnosť odviesť dobrú prácu a dodržať pritom prísne vedecké kritériá. Preto opakujem, s ohľadom na načasovanie - požiadali ste ma o konkrétne dátumy - štúdia agentúry bude dokončená v októbri tohto roku, hneď ako dostanem odpoveď od EASA, budem informovať parlamentný výbor a priamo zasiahnem tým, že členským štátom poskytnem informácie o najlepšom spôsobe ochrany detí a zaručení ich bezpečnosti.
<SPEAKER ID="525" NAME="Georg Jarzembowski" LANGUAGE="DE">
Vážená pani predsedajúca, vážený pán komisár, všetci súhlasíme s tým, že potrebujeme zlepšiť ochranu detí počas letov. Výbor určite s týmto súhlasil, inak by táto otázka nebola vo výbore prerokúvaná. Som taktiež vďačný Komisii za začatie prípravných činností na riešenie tohto problému dávno predtým, ako bol nastolený vo výbore. Preto sa zúčastňujeme diskusie, ktorú Komisia už vopred pripravila.
<P>
Mám tri otázky, ktoré mi dúfam, pán komisár zodpovie: Povedal, že technické údaje budú k dispozícii v októbri. Otázka je: kedy vyvodí Komisia závery z týchto údajov, počas tohto obdobia alebo neskôr?
<P>
Mám tri veľmi jasné otázky. Prvá sa týka najlepšieho technického zariadenia na ochranu detí. Druhá otázka, hneď ako bude zodpovedaná prvá otázka, je, či by mala Európska únia pracovať na právnom základe alebo začať s navrhovaním odporúčaní. Ide o otázku, či zaviesť záväzné právne predpisy na európskej úrovni. Nakoniec je tu otázka, či sa nám to podarí ešte počas tohto volebného obdobia alebo či by sme mali začať s odporúčaniami a potom vypracovať právne predpisy. A nakoniec je tu tretia otázka, ktorá nie je otázkou na ústne zodpovedanie, ale ktorú musíme my aj vy zodpovedať: kto za to zaplatí? To je otázka, ktorá naozaj vyžaduje odpoveď.
<P>
Predpokladajme, ako navrhla pani Lichtenbergerová, že pravidlá budú vyžadovať, aby každé malé dieťa obsadilo jedno sedadlo preň určené. Ak by to tak bolo, dieťa by zabralo sedadlo pre dospelého, a z toho vyplýva ďalšia otázka: mali by sme nútiť rodičov, aby zaplatili za sedadlo svojho malého dieťaťa, alebo by sme mali zarátať tieto náklady spoločenstvu, aby všetci ostatní pasažieri platili náklady na detské sedadlo? Preto musíme zodpovedať otázku - keďže predpokladáme, že budeme ochotní vybaviť lietadlá tak, aby bola zabezpečená bezpečnosť detí - kto bude platiť za túto ochranu bezpečnosti.
<SPEAKER ID="526" NAME="Ulrich Stockmann">
v mene skupiny PSE. - (DE) Vážená pani predsedajúca, vážený pán komisár, ak existuje nejaká možnosť ohrozenia ľudského života, musíme z politického hľadiska rýchlo a preventívne zakročiť. Nie je iná možnosť. To sa týka aj detí, ktoré majú menej ako 2 roky, v lietadlách.
<P>
Predovšetkým sa chcem poďakovať pani Lichtenbergerovej za to, že nám umožnila prístup k videu a ukázala nám nárazové testy týchto bezpečnostných pásov. Taktiež sa chcem poďakovať pánovi komisárovi za vyjadrenie názoru, ktorý je súlade s našou otázkou, aj keď ostalo ešte niekoľko poznámok, ktoré je nevyhnutné objasniť.
<P>
Tieto nové požiadavky týkajúce sa prepravy malých detí lietadlom nadobudnú účinnosť budúci týždeň. Členské štáty si potom budú môcť vybrať medzi detským sedadlom alebo bezpečnostným pásom. Ako sme to videli, bezpečnostné pásy môžu ohrozovať život. Moja prvá otázka je: kedy Komisia predloží návrh na záväzné používanie detských sedadiel v lietadlách? Ide o otázku, ktorá je v súlade s otázkou pána Jarzembowského. Moja ďalšia otázka je: aká je súčasná implementačná stratégia Komisie? Predstaví nám Komisia nariadenie alebo ako zamýšľa uplatniť výsledky prieskumu? Po tretie, ak dovolíme, aby boli prijaté časti nariadenia EÚ OPS podľa nových komitologických postupov, ako si potom môžeme byť istí, že sa nám podarí toto nariadenie o detských bezpečnostných sedadlách rozpracovať ešte v tomto volebnom období?
<SPEAKER ID="527" NAME="Eva Lichtenberger" LANGUAGE="DE">
Vážená pani predsedajúca, využila som príležitosť odpovedať na to, čo povedal pán komisár, pokiaľ ide o položenie niekoľkých ďalších otázok.
<P>
Včasná realizácia stratégie je kľúčová a ja by som tiež veľmi rada videla prechodné riešenie. Dôvodom je, že súčasné požiadavky EÚ OPS sú interpretované v tom zmysle, že všetky letecké spoločnosti, ktoré už teraz ponúkajú detské sedadlá, sa musia vrátiť k používaniu bezpečnostných pásov. To treba vysvetliť. To je spôsob, akým sú tieto požiadavky interpretované. Viem to, pretože som sa na to pýtala a požiadala som aj ľudí naokolo, aby zavolali do leteckých spoločností a informovali sa o systémoch bezpečnosti pre deti. To je odpoveď, ktorú som dostala. Je to dôležité. Musí to byť vysvetlené a ja verím, že je to skutočne dôležité.
<P>
Po druhé, na trhu sú k dispozícii sedadlá, ktoré je možné upevniť na tradičné sedadlá v lietadle a k dispozícii sú aj celkom lacné airbagy pre cestujúcich, ktorí sú sprievodom a môžu byť použité akýmkoľvek spôsobom a mohli by byť užitočné. Jednoducho, v tomto prípade dieťa obsadí celé sedadlo. Dovoľte mi povedať, že matky musia platiť aj v prípade, že majú svoje dieťa v lone - môžem vám ukázať účty, ktoré sú viac-menej vo výške 60 % z ceny cestovného, ktoré sa platí za dospelého človeka, v závislosti od leteckej spoločnosti.
<P>
Chcem, aby tí, čo už používajú lepší systém, mohli pokračovať v používaní tohto systému. Žiadam komisára, aby mi povedal, či to je alebo nie je možné.
<SPEAKER ID="528" NAME="Reinhard Rack" AFFILIATION="PPE-DE">
(DE) Vážená pani predsedajúca, dôvod, pre ktorý som vás opätovne žiadal o poskytnutie priestoru, nie je ten, že by som dnes málo hovoril, ale preto, že verím, že sa naozaj zaoberáme dôležitým problémom, na ktorý sa vzťahujú aj otázky poslancov. Očakávame, že Komisia nám poskytne pohotovú odpoveď a potom začne primeraným spôsobom konať.
<P>
Rád by som sa opýtal na otázku týkajúcu sa nákladov. V podstate, predpokladám, aj keď neviem, či ma v tomto moja skupina podporí, že bezpečnosť je záležitosťou štátu a preto sa o nej musí rozhodnúť na tejto úrovni a rovnako by tieto opatrenia mali byť financované zo štátneho rozpočtu. V súčasnosti máme v lietadlách mnoho bezpečnostných pásov, ktoré sa nevyužívajú a nie sú určené pre špecifické skupiny ľudí. V záujme bezpečnosti našich malých občanov - záležitosť, o ktorej hovoril komisár - by sme mali konať rýchlo a nedovoliť, aby bola otázka financovania prekážkou.
<SPEAKER ID="529" NAME="Michael Cramer" AFFILIATION="Verts/ALE">
(DE) Vážená pani predsedajúca, vážený pán komisár, neodpovedali ste na kľúčové otázky. Čo budete zatiaľ robiť? Existuje prijateľné riešenie. Čo urobíte v prípade, ak bude medzitým dieťa smrteľné zranené a vy budete čiastočne zodpovední, pretože ste odkladali konanie v tejto veci? Ako sa s tým vysporiadate? Musíte sa tieto otázky položiť sami, rovnako ako my.
<P>
V súvislosti s nákladmi, existuje porovnateľná spojitosť. V prípade práv osôb s handicapom, pokiaľ ide o leteckú dopravu, náklady platia pre každého, čo je normálne. Pre porozumenie, porodiť a vychovať dieťa nie je súkromnou záležitosťou, ale verejnou úlohou, úlohou štátu. Každý sa musí pripraviť na túto úlohu a taktiež ju financovať. Podľa môjho názoru, je to záležitosť postupu. Ak dieťa do dovŕšenia 14 roku života môže cestovať vlakom zadarmo, sú to ostatní cestujúci, ktorí prispievajú na toto dieťa.
<P>
V odvetví leteckej dopravy, ktoré je oslobodené od zdaňovania paliva - t.j. 14 miliárd EUR ročne - môžeme zohnať pár eur na zabezpečenie najlepšej ochrany detí, ktorú potrebujú pre svoju budúcnosť.
<SPEAKER ID="530" NAME="Antonio Tajani">
podpredseda Komisie. - (IT) Vážená pani predsedajúca, rád by som odpovedal, že mám čarovný prútik a že dnes večer vyriešim všetky naše problémy. Nanešťastie, nie som schopný mávnuť čarovným prútikom, pretože ho nemám. Namiesto toho verím, že sa musíme s týmito problémami vysporiadať čo najzodpovednejším spôsobom, ale nie hneď zajtra, pretože sme našli okamžité riešenie.
<P>
Ak si nie sme istí, pokiaľ ide o vedecké hľadisko, ktoré je najlepšie detské bezpečnostné zariadenie, nemôžeme teraz nič urobiť, pretože aj podľa platného nariadenia je na zodpovednosti členských štátov prijať rozhodnutia: tí, ktorí používajú detské sedadlá tak môžu robiť aj naďalej, ak považujú tieto sedadlá za najlepšie zariadenie. Ako som povedal, hneď ako budem mať k dispozícii jasnejšie údaje - podloženú presnú odpoveď, ktorá mi umožní konať - budem konať. Inak by bolo odo mňa povrchné, keby by som povedal: "Dobre, rozhodol som sa, že detské sedadlá sú lepšie ako bezpečnostné pásy". Nikto nie je v pozícii, aby si mohol dovoliť toto povedať bez toho, aby mal k dispozícii výsledky vedeckých testov a fyzický dôkaz o tom, že jeden systém je lepší ako druhý.
<P>
Neverím, že toto môže byť cesta vpred. Lepšie bude, ak budú tieto otázky zodpovedané po tom, ako sa nájde riešenie. Podľa môjho názoru nebude dosiahnuté legislatívne riešenie pred koncom tohto volebného obdobia. Verím, že Komisia môže určiť ako prioritu zmenu a doplnenie súčasného nariadenia a pokúsiť sa o zavedenie opatrení s cieľom zosúladiť zmeny a doplnenia nariadenia a zároveň ich urobiť záväznými vo všetkých členských štátoch. To si samozrejme vyžaduje istý čas, a možno sa nám to nepodarí pred koncom tohto volebného obdobia. Zopakoval by som, že som dal konkrétne záväzky na zasadnutí; sľub, že normatívne opatrenia, tucet normatívnych opatrení budú schválené, tento záväzok však nie je uskutočniteľný, to je pravdivá odpoveď. Záväzky by sa mali dávať, vyhlásiť a uskutočniť len v súvislosti s aspektmi, ktoré sú dosiahnuteľné.
<P>
Pokiaľ ide o môj záväzok súvisiaci s bezpečnosťou detí: verte, alebo nie, som otec, a verte, alebo nie, problém mládeže ja pre mňa kľúčový. Prirodzene, nemôžem byť zodpovedný za všetko, čo sa vo svete stane. Verím však, že v krátkom čase musí byť uskutočnené dôkladné preskúmanie - závery budú k dispozícii v októbri a ja dostanem odpoveď - a hneď ako dostanem odpoveď, urobím všetko, čo je nevyhnutné pre ochranu bezpečnosti detí-cestujúcich.
<P>
V súčasnosti vďaka rozhodnutiu členských štátov, používajú letecké spoločnosti všetky nevyhnutné zariadenia, detské sedadlá alebo bezpečnostné pásy. Hneď, ako budeme mať k dispozícii preukázateľný vedecký dôkaz, budeme schopní poskytnúť odpovede. Inak by tieto odpovede boli len prosté názory a v tomto Parlamente - aj keď je tu prítomných len niekoľko poslancov - má každý z nás iný názor na vedu. Keďže nikto z nás, myslím, nie je odborníkom v tejto oblasti a nemôže poskytnúť preukázateľné odpovede, myslím, že budeme musieť počkať na výsledky. Výsledky nám budú poskytnuté do dvoch mesiacov, vďaka práci Agentúry pre bezpečnosť letectva a potom budeme schopní konať, pokiaľ ide o ochranu bezpečnosti detí, ktorú považujem za prioritu. Opakujem: Považujem za prioritu bezpečnosť všetkých občanov, predovšetkým našich najslabších občanov, preto sa usilujem zabezpečiť prijatie špecifických bezpečnostných opatrení tak rýchlo, ako sa len dá s ohľadom na legislatívny harmonogram.
<SPEAKER ID="531" NAME="Predsedajúca">
Rozprava sa skončila.
<P>
Písomné vyhlásenia (článok 142)
<SPEAKER ID="986" NAME="Richard Seeber  " LANGUAGE="DE">
Som veľmi rád, že smernica o strategickom environmentálnom hodnotení (smernica o SEA) bola prijatá. Environmentálne hodnotenie zlučiteľnosti v počiatočnej fáze, pri rozvoji projektu, znamená, že môžeme predísť akýmkoľvek nepriaznivým dôsledkom skôr, ako by sme s nimi bojovali v neskoršej fáze.
<P>
V budúcnosti sľubujú postupy SEA ešte viac zohľadniť ochranu životného prostredia a aspekty zdravia, pokiaľ ide o rozhodnutia súvisiace s projektom. Plánovanie trvalo udržateľného rozvoja musí, od začiatku až do konca, zahŕňať nielen hospodárske a sociálne aspekty, ale tiež vplyv na životné prostredie.
