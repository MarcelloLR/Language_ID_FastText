<CHAPTER ID="010">
Finančné služby (podpísanie aktov) 
<SPEAKER ID="149" NAME="Predseda">
V rámci spolurozhodovacieho postupu legislatívne akty podpisuje predseda Európskeho parlamentu a súčasné predsedníctvo zastupujúce Radu. Pred pokračovaním rokovania sa bude podpisovať balík právnych predpisov, aby nadobudol účinnosť. V mene Rady bude podpisovať Cecilia Malmströmová, ministerka pre európske záležitosti. Som veľmi rád, že je tu dnes s nami aj pani komisárka Benita Ferrerová-Waldnerová.
<P>
Rád by som povedal niekoľko slov o právnych predpisoch, ktoré dnes máme podpísať. Dnes, v predvečer mimoriadneho samitu Európskej únie, ktorý je súčasťou prípravy na samit G20 v Pittsburghu, je dobrá príležitosť na posilnenie úlohy Európskeho parlamentu ako spoluzákonodarcu. Bol som požiadaný, aby som zastupoval Európsky parlament na večeri vedúcich predstaviteľov štátov alebo vlád. My, Európska únia, sa budeme pripravovať na svoju účasť na samite G20 v Pittsburghu.
<P>
Dnes máme v spolurozhodovacom postupe dôležitý balík štyroch rôznych legislatívnych aktov, ktoré schvaľujeme ako odpoveď na finančnú krízu. Čo tento balík obsahuje? Smernicu o kapitálových požiadavkách, nariadenie o úverových ratingových agentúrach, nové nariadenie o cezhraničných platbách a rozhodnutie o vytvorení nového programu na podporu osobitných činností v oblasti finančných služieb, finančného výkazníctva a auditu.
<P>
Táto smernica a nariadenia sú zamerané na ochranu investorov EÚ a finančného systému Európskej únie a na zvyšovanie záruk práv spotrebiteľov a zabezpečenie lepšieho dohľadu. Cieľom týchto aktov je stabilizácia finančných trhov. Plníme tým predpoklady, ale právne predpisy, ktoré podpisujeme, vypracoval Parlament v predchádzajúcom volebnom období. Pani Malmströmová, chcete sa pred podpísaním legislatívnych aktov ujať slova?
<SPEAKER ID="150" NAME="Cecilia Malmström" LANGUAGE="SV">
Vážený pán predseda, teraz podpíšeme niekoľko právnych aktov nesmierne dôležitých pre reakciu EÚ na finančnú a hospodársku krízu, ktorá tak ťažko zasiahla Európu a ktorej vplyv sa bude aj naďalej prejavovať. Rada by som využila túto príležitosť a poďakovala českému predsedníctvu, ktoré veľmi intenzívne pracovalo na rýchlom dokončení týchto aktov. Vďaka českému predsedníctvu sa nám podarilo v krátkom čase dosiahnuť takú úspešnú spoluprácu medzi Radou a Parlamentom, ako aj rýchle a účinné dohody.
<P>
Ako som už spomenula, v súvislosti s hospodárskou situáciou sme opatrne optimistickí, ale vieme aj to, že v nadchádzajúcom období nezamestnanosť veľmi vážne zasiahne mnohé krajiny. Preto stále existuje dôvod na úzku vzájomnú spoluprácu Parlamentu, Rady a Komisie. Teším sa na našu spoluprácu a som hrdá na to, že môžem tieto akty podpisovať spolu s vami, pán predseda.
<SPEAKER ID="151" NAME="Predseda">
Chcel by som upozorniť na skutočnosť, že naša činnosť je vyjadrením kontinuity funkcií Rady, Parlamentu a Komisie. Medzičasom sa konali voľby do Európskeho parlamentu, čo nijako nezabrzdilo našu činnosť či našu prácu.
<P>
Teraz by som rád požiadal pani ministerku Malmströmovú, aby sme pri tomto stole pristúpili k spoločnému podpisovaniu. Pozývam aj pani komisárku Ferrerovú-Waldnerovú, pani Berèsovú a pani Bowlesovú - predchádzajúcu a súčasnú komisárku pre hospodárske a menové veci - chcem vás obidve poprosiť, aby ste prišli sem do stredu, a tiež spravodajcov pána Karasa a pána Gauzèsa. Vy všetci budete prítomní pri podpisovaní a pani ministerka a ja budeme podpisovať.
<P>
Chcel by som tiež poznamenať, že pani Starkevičiūtėová a pán Hoppenstedt boli spravodajcovia, ale už v Európskom parlamente nie sú, keďže boli poslancami počas predchádzajúceho funkčného obdobia.
<P>
Teraz pristúpime k podpisovaniu.
