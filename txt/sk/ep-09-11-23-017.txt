<CHAPTER ID="017">
Elektronické komunikačné sieťové systémy a služby (rozprava) 
<SPEAKER ID="069" NAME="Predseda">
Ďalším bodom programu je správa pani Trautmannovej v mene delegácie Európskeho parlamentu Zmierovaciemu výboru o spoločnom texte smernice Európskeho parlamentu a Rady, ktorou sa menia a dopĺňajú smernice 2002/21/ES o spoločnom regulačnom rámci pre elektronické komunikačné siete a služby, 2002/19/ES o prístupe k elektronickým komunikačným sieťam a príslušným zariadeniam a o ich prepojení a 2002/20/ES o povolení na elektronické komunikačné sieťové systémy a služby, ktorý schválil Zmierovací výbor (03677/2009 - -.
<SPEAKER ID="070" NAME="Catherine Trautmann" LANGUAGE="FR">
Vážený pán predseda, pani komisárka, dámy a páni, znova sme sa tu zišli - tentoraz už naposledy -, aby sme rokovali o telekomunikačnom balíku, konkrétnejšie o mojej správe o smerniciach o "rámci", "prístupe" a "povolení", ktorá predstavuje posledný základný kameň.
<P>
Pri tejto príležitosti by som rada poďakovala svojim kolegom, najmä pomocným spravodajcom Pilar del Castillovej a Malcolmovi Harbourovi, predsedovi Zmierovacieho výboru pánovi Vidalovi-Quadrasovi, predsedovi Výboru pre priemysel, výskum a energetiku Herbertovi Reulovi a tiež všetkým útvarom Európskeho parlamentu, ktoré sa zapojili. Tiež sa chcem poďakovať pani komisárke za angažovanosť a podporu v celom tomto období a ďakujem aj jej útvarom. Nakoniec ma teší aj úsilie, ktoré vyvíja švédske predsedníctvo s cieľom dospieť k vyhovujúcemu záveru. Teraz si na chvíľu pripomeňme Ulriku Barklundovú Larssonovú.
<P>
Zajtrajšie hlasovanie bude veľmi optimistickým signálom pre tých, ktorí očakávajú dynamickejšiu európsku priemyselnú politiku. Keďže stále platí dohoda, ktorú sme dosiahli v druhom čítaní a ktorá sa vzťahuje na 99 % textu, len zhrniem aspekty, ktoré sú našou prioritou. Chceli sme najmä zabezpečiť, aby bola hospodárska súťaž naďalej efektívna a trvalá, ale aj užitočná pre hospodársky a sociálny vývoj, a to pomocou úplného pokrytia európskeho územia, pokiaľ ide o prístup, vysoko-rýchlostný internet pre všetkých a pre všetky regióny - vrátane lepšej správy rádiového frekvenčného spektra - a všetky práva pre spotrebiteľov.
<P>
Bude to znamenať vytvorenie dôsledného operačného rámca pre tých, ktorí budú tieto smernice uplatňovať, čiže pre regulátorov, Orgán európskych regulátorov pre elektronické komunikácie a Komisiu, ďalej zaručenie právnej istoty, stimulovanie investícií potrebných na opätovné naštartovanie nášho hospodárstva a vytvorenie dynamického trhového prostredia pre prevádzkovateľov, ich spotrebiteľov a zamestnancov a napokon aj vytvorenie kvalitných služieb, ku ktorým bude mať prístup väčšina a ktorých cena bude primeraná.
<P>
Musíme sa pohybovať v medziach podmienok dosiahnutej dohody, ale najnovšie vyhlásenia niektorých členských štátov, žiaľ, vyvolávajú pochybnosti o ich záväzku, pokiaľ ide o túto otázku. Podporím výklad výsledku našich rokovaní o článku 19 od Komisie. Len pre zaujímavosť, znenie tohto článku je úzko spojené s rozpravou o mechanizmoch článkov 7 a 7a. Bolo by sklamaním, ak by nezáväzné vyhlásenia Rady vyzneli tak, že môže mať všetko, keď poprie spravodlivé rozdelenie právomocí medzi členské štáty, orgán BEREC a Komisiu, ku ktorému došlo na základe konečného kompromisu.
<P>
Tým svetlým bodom, ktorý nás napokon priviedol k zmierovaciemu konaniu, je, samozrejme, pozmeňujúci a doplňujúci návrh 138. Rada by som povedala len toľko, že výsledok, ku ktorému sme dospeli, bol ten najlepší, k akému mohol Parlament dospieť na právnom základe, ktorý sme mali: harmonizácia vnútorného trhu. Tento výsledok sa nesmie brať na ľahkú váhu, lebo všetkým užívateľom pripojenia k elektronickým službám poskytuje náležitú ochranu ich práv na súkromie, prezumpciu neviny a kontradiktórne konanie bez ohľadu na to, aký postup sa na nich vzťahuje, a ešte predtým, než sa pristúpi k sankciám.
<P>
Potešila ma aj ochota Komisie zhodnotiť situáciu, pokiaľ ide o neutralitu siete v Európe, a na základe týchto pozorovaní sprístupniť Parlamentu a Rade náležité nástroje ešte pred koncom roka.
<P>
Na záver by som preto každého požiadala, aby sa zamyslel nad transpozíciou tohto balíka. Už teraz viem, že Parlament, pre ktorý tento balík znamená veľa, zabezpečí, aby sa táto transpozícia uskutočnila v súlade s minulými dohodami. Pán predseda, než sa znova ujmem slova na konci rozpravy, pozorne si vypočujem prejavy svojich kolegov.
<SPEAKER ID="072" NAME="Viviane Reding">
členka Komisie. - Vážený pán predsedajúci, dnes vrcholí legislatívny proces, ktorý bol veľmi dlhý a veľakrát aj veľmi intenzívny, a úsilie, ktoré vyvinuli všetci účastníci rokovaní, prinieslo ovocie, na ktoré sa oplatilo čakať. Rada by som poďakovala spravodajcom, predsedom výborov, predsedovi a členom Zmierovacieho výboru, ako aj všetkým jednotlivým poslancom Parlamentu, ktorí do neho vniesli svoju angažovanosť a odbornosť.
<P>
Po prijatí balíka reforiem v jeho terajšej podobe bude mať Únia regulačný rámec, ktorý dokáže reagovať na problémy rýchlo sa vyvíjajúceho digitálneho hospodárstva na základe primeraných cien za telefónne a internetové pripojenie pre všetkých a zároveň pripravovať pôdu pre investície do vysokorýchlostných sietí a tak prinášať kvalitné a inovatívne služby.
<P>
Vďaka týmto pravidlám, týmto reformám, sa Európska únia stane svetovým lídrom v regulácii elektronických komunikácií, a to nielen tým, že bude zlepšovať mechanizmus na zabezpečenie konkurencieschopného jednotného trhu, ale aj tým, že právam občanov vyhradí v regulačnej politike čestné miesto.
<P>
Kompromis, ktorý sme dosiahli v zmierovacom konaní, po prvýkrát v práve EÚ stanovuje, že základné práva užívateľov internetu majú prednosť pred opatreniami, ktoré by mohli obmedziť ich prístup k internetu. Je to veľmi dôležité ustanovenie o internetovej slobode. Ozrejmuje, že aj v prípade internetu, ktorý sa stáva čoraz dôležitejšou súčasťou nášho každodenného života, by mali byť naše základné práva zaručené tak isto, ako v prípade ostatných oblastí činnosti. Predchádzajúce a spravodlivé konanie s prezumpciou neviny a právom na súkromie a následne právo na účinné a včasné súdne preskúmanie - to sú pravidlá, ktoré sa nachádzajú v novom balíku reforiem.
<P>
Súčasťou balíka je pritom aj vízia otvoreného a spoločného internetu ako cieľa regulačnej politiky. Prístup EÚ je veľmi pragmatický. Mimochodom, už aj na iných kontinentoch ho ospevujú ako vplyvný vzorový prístup.
<P>
Ochrana spotrebiteľov proti strate osobných údajov a nevyžiadanej pošte sa tiež posilňuje, najmä tak, že prevádzkovatelia sú povinní upozorniť spotrebiteľov na to, že došlo k porušeniu ochrany osobných údajov, a ďalej posilnením zásady, že užívateľ musí vždy najprv súhlasiť s používaním súborov cookies. Medzi ďalšie veľké výhody pre spotrebiteľov patrí právo na zmenu prevádzkovateľa pevnej linky alebo mobilnej siete v priebehu jedného pracovného dňa, pričom si môžu ponechať svoje pôvodné telefónne číslo.
<P>
Nové ustanovenia o rádiovom frekvenčnom spektre prinesú vďaka Parlamentu nižšie ceny a podporia uvádzanie nových služieb na trh, čím pomôžu preklenúť digitálnu priepasť. Parlament bude mať prostredníctvom nového viacročného programu politiky rádiového frekvenčného spektra kľúčovú úlohu pri určovaní strategického smerovania tejto politiky na európskej úrovni. Reformy ďalej prevádzkovateľom umožnia, aby investovali do sietí ďalšej generácie. Posilnia stimuly zamerané na účinné investovanie do novej infraštruktúry, pričom budú zohľadňovať investičné riziká a zabezpečovať, že hospodárska súťaž sa nebude potláčať.
<P>
Pokiaľ ide o inštitucionálnu úroveň, orgán európskych regulátorov, slávny BEREC, ponúka 27 vnútroštátnym regulátorom príležitosť prispieť k fungovaniu jednotného trhu transparentnejším a účinnejším spôsobom. Posilnený dohľad Komisie nad opravnými prostriedkami, ktorý bude podporovať aj orgán BEREC, skonsoliduje jednotný trh tak, že zlepší dôslednosť a kvalitu realizácie rámca v celej Európe a zabezpečí, aby mali prevádzkovatelia vyrovnané šance.
<P>
Nezabúdajme na dôležitú dohodu o článku 19 rámcovej smernice, ktorý Komisii priznáva väčšie harmonizačné právomoci, pokiaľ ide o všeobecné regulačné prístupy, a to aj vo vzťahu k opravným prostriedkom. Hlavnou úlohou Komisie sa tak stáva zabezpečiť v spolupráci s orgánom BEREC, aby sa regulácia telekomunikácií uplatňovala v záujme občanov a podnikania dôsledne na celom jednotnom trhu.
<P>
Na májovom plenárnom zasadnutí ste mohli počuť moje vyhlásenia, v ktorých som uviedla, že Komisia bude stavať na reformách tak, že sa budúci rok podujme na rozsiahle konzultácie o rozsahu budúcej univerzálnej služby a širšom uplatňovaní zásad vzťahujúcich sa na upozornenie na porušenie ochrany osobných údajov. Dnes tieto záväzky, prispôsobené, samozrejme, len času, ktorý odvtedy uplynul, znova potvrdzujem.
<P>
Komisia si ďalej splní svoju úlohu, aby zabezpečila, že nové nástroje sa budú dať v prípade potreby dobre využiť. Naznačila som, že Komisia bude sledovať vplyv trhového a technologického vývoja na slobodu siete a Európskemu parlamentu a Rade podá pred koncom roka 2010 správu o tom, či treba nejaké ďalšie usmernenia. Komisia sa tiež bude opierať o svoje terajšie právomoci v oblasti právnych predpisov o hospodárskej súťaži, ak sa objavia akékoľvek praktiky obmedzujúce hospodársku súťaž.
<P>
Domnievam sa, že sektor elektronických komunikácií môže práve vďaka dôvere a právnej istote, ktorú tieto reformy poskytnú, prispieť k hospodárskej obnove Európy. Z toho dôvodu by som chcela pochváliť Parlament za to, ako podporil tento balík, a naliehavo požiadať poslancov, aby hlasovali za jeho prijatie.
<P>
(potlesk)
<SPEAKER ID="073" NAME="Pilar del Castillo Vera" LANGUAGE="ES">
Vážený pán predsedajúci, dámy a páni, na úvod by som rada poďakovala svojim kolegom poslancom, a to najmä spravodajkyni pani Trautmannovej, pretože urobila skutočne vynikajúcu prácu. Ak by ste chceli vedieť, čo všetko sme dosiahli v záverečnej fáze, ktorá vyústila do úspechu zmierovacieho procesu, museli by ste tam byť.
<P>
Povedala by som, že v súčasnosti sme vo vynikajúcom postavení, aby sme začali čeliť budúcnosti, ktorá je v istom zmysle revolučná, alebo by takou mala byť.
<P>
Konečne máme - alebo čoskoro budeme mať - regulačný rámec, ktorý nám vynikajúco poslúži na to, aby sme mohli medzi svoje prvoradé ciele zaradiť rozvoj internetu, digitálnu spoločnosť a digitálne hospodárstvo. Tento rámec prináša spotrebiteľom dobrú ochranu, podporuje ich práva a tiež zabezpečuje bezpečnosť pre investorov.
<P>
Myslím si však, že teraz by sme sa mali najmä rozhodne zamerať na budúcnosť. Musíme sa rozhodne zamerať na budúcnosť, ktorá príde po roku 2010, aby sme mohli všetko svoje úsilie venovať digitálnemu programu na obdobie po roku 2010. Medzi kľúčové ciele tohto digitálneho programu by malo patriť: umožnenie každému, spotrebiteľom i občanom, aby mali všetky zdroje potrebné na prístup k internetu a internetovú činnosť, a, samozrejme, vytvorenie vnútorného digitálneho trhu, ktorý bude otvorený a konkurencieschopný.
<P>
Je to absolútne najdôležitejší cieľ, ktorý musíme dosiahnuť, ak chceme, aby európske hospodárstvo získalo miesto, ktoré mu v dnešnom globálnom svete patrí.
<SPEAKER ID="074" NAME="Corinne Lepage" LANGUAGE="FR">
Vážený pán predsedajúci, pani komisárka, dámy a páni, veľmi ma potešilo, keď ste, pani komisárka, povedali, že slobodný prístup k internetu by sa mal zaručiť tak isto, ako ostatné základné práva.
<P>
Presne za toto sme my, poslanci Európskeho parlamentu, bojovali: získať rovnakú úroveň záruky, čiže najprv konanie pred nestranným súdom.
<P>
Nedosiahli sme to úplne, ale vďaka práci našej spravodajkyne sa zdá, že sme získali najlepšie možné riešenie. Nie je dokonalé. Nie je dokonalé, lebo vydláždi cestu sporom, ktorým by sme sa radšej vyhli, a ak by sme pomenovali veci pravými menami, ako som to práve urobila ja, nedochádzalo by k žiadnym sporom. V tomto bode sme, žiaľ, nedosiahli kompromis.
<P>
Znamená to, že sa budeme musieť vrátiť k téme slobodného prístupu k internetu, neutrality siete a spôsobu, akým by sa mala v otvorenej spoločnosti, akou sme dnes, vytvoriť istá úroveň slobodného prístupu k poznaniu a informáciám. Toto všetko je súčasťou jednej a tej istej otázky. Urobili sme prvý krok, máme najdôležitejší prvotný text a to je dôvod, pre ktorý budem ja osobne hlasovať za, aj keď ostatní váhajú.
<P>
Aj tak však budeme musieť zájsť omnoho ďalej, ak chceme zaručiť slobodný prístup k otvorenej vede, otvorenému výskumu a všetkým duševným dielam, pričom musíme mať, samozrejme, na pamäti, že zaručené by mali byť aj vlastnícke práva v oblasti literatúry, umenia a výskumu. V najbližších rokoch budeme však takmer naisto musieť urobiť ďalšie kompromisy.
<SPEAKER ID="075" NAME="Philippe Lamberts" LANGUAGE="FR">
Vážený pán predsedajúci, dámy a páni, teší nás, že konanie Európskeho parlamentu prinieslo užívateľom internetu zaručenú a teraz aj jednoznačnú ochranu. Je pravda, že ak by Parlament dvakrát nehlasoval za slávny pozmeňujúci a doplňujúci návrh 138, neboli by sme tam, kde sme dnes. Je jasné, že práve vďaka tomu sme dospeli k dnešnému obsahu textu kompromisu.
<P>
Ako však povedala pani Lepageová, dosiahnutý kompromis istotne nie je všetko, čo sa dalo urobiť, keď hovoríme o ochrane práv užívateľov internetu.
<P>
Myslím, že sme sa dostali najďalej, ako sme mohli, keď zohľadníme ústavný poriadok, v rámci ktorého dnes Európsky parlament koná. Tento kompromis preto uľahčuje prijatie telekomunikačného balíka, ktorý pre nás predstavuje skutočný pokrok vo vzťahu k systému, ktorý sme zdedili z čias telekomunikačných monopolov - z éry, ktorá je už, našťastie, minulosťou.
<P>
Zajtrajšie hlasovanie bude však len začiatok. Tu aj v národných parlamentoch by sme mali veľmi pozorne sledovať spôsob, akým sa bude kompromis, ktorý zajtra prijmeme, transponovať do vnútroštátnych právnych predpisov, lebo vieme, že niekoľko členských štátov Európskej únie je, povedzme, trochu ťažkopádnych, pokiaľ ide o verejné slobody - najmä čo sa týka internetu - a nie som si istý, že sa vyhnú pasci v podobe odchýlenia sa od pravidla, ktoré zajtra prijmeme.
<P>
Napokon, nastal čas, aby si Európska únia vytvorila ozajstnú chartu práv užívateľov internetu, v ktorej sa budú definovať prístupové práva, samozrejme, práva na súkromie, sloboda prejavu a neutralita siete. Samotné vyhlásenie o neutralite siete nám nestačí.
<P>
Tiež je pravda, že by sme sa mali upriamiť najmä na práva autorov a tvorcov, aby bolo šírenie ich práce na internete pre nich povzbudením. Nesmie to však viesť k zneužívaniu tohto pozoruhodného nástroja v prospech súkromných záujmov.
<SPEAKER ID="076" NAME="Malcolm Harbour">
v mene skupiny ECR. - Vážený pán predsedajúci, ako jedného z troch spravodajcov, ktorí veľmi úzko spolupracovali na celom balíku - a toto je nepochybne balík - ma nesmierne teší, že sme dosiahli kompromisnú dohodu, a zároveň chcem zložiť poklonu Catherine Trautmannovej, ktorá veľmi šikovne viedla rokovania. Široký záber konečného textu a záruky práv spotrebiteľov, ktoré tento text zabezpečuje, vzdávajú hold jej rokovacím schopnostiam.
<P>
Teší ma skutočnosť, že všetky politické skupiny zastúpené v zmierovacom konaní podporili tento text a že prostredníctvom zajtrajšieho hlasovania môžeme konečne predostrieť výhody celého balíka, keďže už je to niekoľko mesiacov, odkedy sme na ňom pracovali. Rada už 26. októbra prijala moju správu o univerzálnej službe a právach užívateľov, ktorej niekoľko bodov pani Redingová zdôraznila. Nebudem ich opakovať, stačí povedať, že je to veľký pokrok pre spotrebiteľov.
<P>
Rád by som uviedol jednu či dve poznámky o niektorých prvkoch mojej správy, najmä by som rád zdôraznil naše rokovania s Radou - pán predsedajúci, žiaľ, nemôžete teraz vystúpiť, ale veľmi ste sa v nich angažovali -, vďaka ktorým došlo k veľkým pokrokom v oblasti porušenia ochrany údajov a najmä v oblasti otázok vzťahujúcich sa na používanie súborov cookies a na práva spotrebiteľov odmietnuť používanie nástrojov, ktoré by mohli zbierať informácie o ich počítačoch.
<P>
Pani komisárka, veľmi nás teší vaše vyhlásenie o porušení ochrany údajov, ale musím povedať, že ma trochu prekvapilo, keď sme od 13 členských štátov dostali vyhlásenia, ktoré podľa mňa trochu prekrúcajú dohodu odobrenú z ich strany už 26. októbra. Možno by ste sa k tomu chceli vyjadriť neskôr. Chcel by som len posilniť stanovisko - a som si istý, že budete súhlasiť, pán predsedajúci -, že sme sa dohodli na pozícii. Komisia teraz túto pozíciu vykoná. Ak ju treba objasniť, je na Komisii, aby tak urobila. Budeme sa tešiť, keď ju posilníme a čo najskôr dotiahneme do konca, najmä v oblasti neutrality siete, o ktorej vyhlásenie, ktoré ste urobili, nás veľmi teší, lebo presne za to sme v našom výbore urputne bojovali. Pre spotrebiteľov to predstavuje dôležitý krok vpred. Naša skupina má z toho veľkú radosť a dúfam, že aj celý Parlament.
<SPEAKER ID="077" NAME="Eva-Britt Svensson" LANGUAGE="SV">
Vážený pán predsedajúci, zajtra budeme rozhodovať o telekomunikačnom balíku. Rada by som poďakovala pani Trautmannovej a všetkým svojim kolegom poslancom, ktorí bojovali za slobodný internet. Moja najväčšia vďaka patrí všetkým občanom, ktorí preukázali odhodlanie, pokiaľ ide o túto otázku. Intenzívne sa zapájali, čo je veľmi správne, lebo tu ide, koniec koncov, o slobodu prejavu a naše občianske práva a slobody. Ochrana užívateľov internetu pred sledovaním a zneužitím právomocí je lepšia, než sa očakávalo, práve vďaka našim odhodlaným občanom, ale podľa môjho názoru a názoru Konfederatívnej skupiny Európskej zjednotenej ľavice - Nordickej zelenej ľavice to nestačí.
<P>
Proti tomuto balíku budem hlasovať z troch dôvodov. Po prvé, kompromis - pozmeňujúci a doplňujúci návrh 138 - nezabezpečuje občanom dostatočnú ochranu pred právomocami orgánov a poskytovateľov internetovej služby. Zmieňuje sa len o preskúmaní pred odpojením - nie o súdnom preskúmaní. To by mohlo mať za následok svojvoľné opatrenia. Text bráni tomu, aby členské štáty obmedzovali práva konečných spotrebiteľov, čo je dobrá vec, ale spoločnosti môže zaviesť obmedzenia, pokiaľ tak urobia formou zmluvy.
<P>
Druhým dôvodom je to, že moje pozmeňujúce a doplňujúce návrhy o právach vzťahujúcich sa na internet, známe aj ako pozmeňujúce a doplňujúce návrhy o právach občanov, neboli súčasťou kompromisu. Toto v skutočnosti pripravuje cestu sieti, v prípade ktorej nie je vopred rozhodnuté, že všetci užívatelia budú mať na ňu celú prístup, a nie všetky stránky budú mať rovnaké možnosti, pokiaľ ide o ich návštevnosť. Podľa mňa sme mali mať jasno v tom, že nesmieme dovoliť, aby sa internet dostal do takejto slepej uličky. Potom sa môže stať, že konečný výsledok bude skôr niečo ako súbor kanálov káblovej televízie, než slobodná komunikácia pre všetkých.
<P>
Tretím dôvodom je, že telekomunikačný balík patrí do regulačného rámca pre vnútorný trh. To, samozrejme, znamená, že v prípade sporu bude rozhodovať Európsky súdny dvor. Európsky súdny dvor by nemal rozhodovať o slobode prejavu. Priemerná ochrana práv občanov nestačí, treba úplnú ochranu.
<SPEAKER ID="078" NAME="Jaroslav Paška">
za skupinu EFD. - (SK) V závere volebného obdobia na plenárnej schôdzi 6. mája 2009 schválil Európsky parlament návrh smernice, ktorá upravuje podmienky elektronickej komunikácie.
<P>
Plenárna schôdza však schválila aj jeden pozmeňujúci návrh, ktorý Rada vyhodnotila ako ťažko vykonateľný. Preto do 29. septembra prebiehalo zmierovacie konanie, ktoré sa usilovalo zosúladiť stanoviská Rady, Komisie a Európskeho parlamentu tak, aby sa požiadavky obsiahnuté v článku 138 podarilo preniesť korektným spôsobom do platnej európskej legislatívy.
<P>
Chcel by som preto oceniť úsilie vyjednávacieho tímu Európskeho parlamentu, ako aj vecný a konštruktívny postoj zástupcov Rady a Komisie, vďaka ktorému sa podarilo dospieť k dohode o znení sporného ustanovenia tak, aby sa ciele a myšlienky obsiahnuté v pôvodnom článku 138 preniesli prijateľným spôsobom do novej telekomunikačnej smernice. Som presvedčený, že nová telekomunikačná smernica je po zmierovacom konaní dobre pripravená na uplatnenie v európskom verejnom živote.
<SPEAKER ID="079" NAME="Herbert Reul" AFFILIATION="PPE">
(DE) Vážený pán predsedajúci, pani komisárka, dámy a páni, bola to, takpovediac, drina v ringu v dvoch kolách, ale stálo to za tú námahu. Parlament môže byť hrdý na výsledok.
<P>
V mene svojej kolegyne pani Nieblerovej, ktorá tu dnes, žiaľ, nemôže byť, by som sa mimoriadne rád poďakoval spravodajcom pani del Castillovej Verovej, pánovi Harbourovi a pani Trautmannovej, ako aj všetkým ostatným, ktorí dopomohli ku kompromisu. Bola to naozaj ťažká úloha, ktorá si niekedy vyžadovala obrovské úsilie jednotlivcov a politických skupín, ale nakoniec sme dospeli ku konsenzu.
<P>
Telekomunikačný sektor je kľúčovým sektorom z hľadiska hospodárskeho rozvoja, lebo výrazne podporuje zamestnanosť. Len v roku 2007 dosiahol obrat tohto sektora približne 300 miliárd EUR. To znamená, že tento sektor bude mať nový právny rámec, ktorý tiež bude mať veľký vplyv na hospodársky rozvoj v Európskej únii.
<P>
Európu čakajú veľké výzvy: investovanie do vysokovýkonných širokopásmových sietí a ich rozširovanie. Odvetvie obchodu je už pripravené konať a aj my tomu chceme dať príležitosť. Prijali sme dôležité rozhodnutie.
<P>
V neposlednom rade chceme, aby bola politika rádiového frekvenčného spektra flexibilnejšia, a musíme využiť digitálne dividendy. Aj v tomto prípade sme splnili nevyhnutnú podmienku. A napokon sme museli vynaložiť veľa úsilia, keďže na začiatku sme si mnohí neboli vedomí problémov a otázky, ako zaobchádzať s internetovou slobodou a ako posilniť práva občanov týkajúce sa internetu.
<P>
Keďže sa veci pohli dopredu, zabezpečili sme ochranu občanov v omnoho väčšom rozsahu, než sme si na začiatku celého procesu mysleli. Opatrenia, ktoré prijali členské štáty EÚ vo vzťahu k prístupu k službám elektronickej komunikačnej siete alebo k ich využívaniu, nesmú nijako porušovať základné práva. Obmedzenia by sa mali zaviesť až po spravodlivom a nezávislom procese. Občan musí mať právo na vypočutie, ako aj právo vzniesť námietku proti rozhodnutiu na súde. Tento pozmeňujúci a doplňujúci návrh sme nemohli na začiatku predvídať. Na tomto procese sa podieľali všetci a dúfam, že práve preto budú všetci hlasovať za návrhy. Ďakujem veľmi pekne.
<SPEAKER ID="080" NAME="Christian Engström" AFFILIATION="Verts/ALE">
Vážený pán predsedajúci, vo švédskej Pirátskej strane podporujeme kompromis, ku ktorému sa dospelo v zmierovacom konaní. Nie je dokonalý a nepredstavuje všetko, čo by sme chceli, ale nazdávame sa, že je to dobrý krok správnym smerom.
<P>
Nikomu by nemali zamedziť prístup k internetu bez minimálne predchádzajúceho spravodlivého a nestranného konania, ktoré musí zahŕňať aj právo na vypočutie a ktoré rešpektuje zásadu, že ste nevinný, kým sa vám nedokáže vina.
<P>
Tento kompromis vysiela členským štátom jasný signál, že veci ako francúzska zásada "trikrát a dosť" alebo Mandelsonova metóda v Spojenom kráľovstve sú jednoducho neprijateľné. Teraz je na aktivistoch vo Francúzsku a Spojenom kráľovstve, aby zabezpečili, že ich vlády to budú rešpektovať.
<P>
Ale pre nás v Európskom parlamente to bol len začiatok. Ako už povedali niekoľkí rečníci, potrebujeme poriadnu listinu práv týkajúcich sa internetu, podľa ktorej bude nespochybniteľné, že internet je dôležitou súčasťou spoločnosti, v ktorej sa naše základné občianske slobody musia rešpektovať.
<P>
To zahŕňa právo na slobodu informácií a právo na súkromie, ako sa uvádza v európskom dohovore o základných právach. Potrebujeme neutralitu siete a potrebujeme aj politiku, ktorá povie "áno" fantastickým možnostiam vyplývajúcim z internetu a nových informačných technológií.
<P>
Európa má jedinečnú príležitosť ukázať sa ako líder a ísť svetu príkladom, pokiaľ ide o slobodný a otvorený internet. Túto šancu by sme nemali zahodiť. Dvere máme otvorené. Kompromis je síce len prvý krok, ale správnym smerom. Všetkých kolegov preto vyzývam, aby zaň hlasovali.
<SPEAKER ID="081" NAME="Trevor Colman" AFFILIATION="EFD">
Vážený pán predsedajúci, perspektíva tohto zamýšľaného opatrenia zdvihla žlč užívateľom internetu vo všetkých členských štátoch. Hrozí totiž bezprecedentným stupňom štátnej kontroly, štátneho zasahovania a komerčným vykorisťovaním a užívateľov internetu sa snaží zbaviť súdnej ochrany.
<P>
Rada vyhlásila, že toto zhromaždenie prekračuje svoje právomoci, keď chce zabezpečiť udržanie súdnej ochrany. Ale, či už je to pravda alebo nie, o koľko ešte by tieto právomoci prekročilo ustanovenie, ktoré úradom umožní prenasledovať a špehovať užívateľov internetu, pričom samy zostanú nad zákonom?
<P>
Tento Parlament vložil pozmeňujúci a doplňujúci návrh 138 medzi vlády a občanov, aby ochránil občanov pred vážnymi omylmi vo výkone spravodlivosti, ktorých sú byrokrati viac než schopní, keď nie sú pod súdnym dohľadom. Zmierovacie konanie pokazilo podľa spoľahlivého právneho stanoviska zmysel i literu pozmeňujúceho a doplňujúceho návrhu 138. Vyzývam všetkých poslancov, aby rozhodli, že ak tento Parlament nedokáže zabezpečiť záruky, ktoré by mali podľa správnosti sprevádzať toto opatrenie, potom by toto opatrenie vôbec nemal prijímať.
<SPEAKER ID="082" NAME="Gunnar Hökmark" AFFILIATION="PPE">
(SV) Vážený pán predsedajúci, vo veľkej časti rozpravy o telekomunikáciách sme sa sústredili na ochranu užívateľov internetu. Minulú jar pani Svenssonová a ďalší zamietli návrh, podľa ktorého sa malo vykonať súdne preskúmanie, ak niekomu hrozilo odpojenie. Teraz máme iné riešenie, ktoré chráni užívateľov prostredníctvom veľmi jasných odkazov na regulačný systém, ktorý musia zaviesť všetky členské štáty. Podľa mňa treba povedať, že rozdiel nie je v tom, či chceme chrániť užívateľov, ale v tom, či rešpektujeme právo členských štátov rozhodovať o vlastných právnych systémoch.
<P>
V tomto smere je zaujímavé, že jedna švédska poslankyňa, ktorá je najväčším odporcom Európskej únie a švédskeho členstva, chce, aby to bolo viac nadnárodné, než ako to spravidla navrhuje ktokoľvek iný v tomto Parlamente, keďže chce, aby Európska únia predpisovala, ako majú byť zorganizované právne systémy členských štátov. Je to veľký krok a drvivá väčšina v Parlamente je proti tomu, pretože my podporujeme kompromis, ktorý teraz máme a ktorý poskytne užívateľom náležitú ochranu. Tento kompromis podporujeme aj preto, lebo zabezpečí, aby si európski spotrebitelia a používatelia internetu vždy mohli vybrať spomedzi rôznych dodávateľov a prevádzkovateľov. Možnosť zmeniť prevádzkovateľa, ak nejaký konkrétny prevádzkovateľ poskytuje zlé služby, dáva spotrebiteľom a občanom moc, ktorú doteraz nemali. Pani Svenssonová, od čias, kedy veľké monopoly určovali práva občanov poznať informácie, rozhodovať o nich a používať ich, sa veci zmenili. Pani Svenssonová a možno aj ďalší budú, žiaľ, hlasovať proti tejto obrovskej zmene.
<P>
Ale najdôležitejšia vec - ku ktorej by som chcel pani Trautmannovej a pani komisárke aj zablahoželať - je, že teraz začíname riešiť aj otázku spektra a zabezpečujeme, aby sme my v Európe mohli byť lídrom, pokiaľ ide o využitie digitálnej dividendy. Európskym občanom to prinesie úspech a príležitosti a európskemu priemyslu to umožní stať sa najvýkonnejším na svete. Z toho dôvodu ja a drvivá väčšina v tomto Parlamente podporíme návrh, o ktorom budeme zajtra hlasovať.
<SPEAKER ID="083" NAME="Eva Lichtenberger" AFFILIATION="Verts/ALE">
(DE) Vážený pán predsedajúci, dámy a páni, náročné diskusie, ktoré boli súčasťou zmierovacieho procesu, mali jeden hlavný, dôležitý účel, a to vymedzenie základných práv a slobôd na internete a predovšetkým rešpektovanie zásad právneho štátu. Nemali by sa stať neúčinnými pre individuálne záujmy veľkých hospodárskych mocností na internete len preto, lebo tieto chcú zubami-nechtami udržať zastaraný systém autorských práv, ktorý nie je prispôsobený internetovej ére.
<P>
Potrebujeme úplne nový systém ochrany práv duševného vlastníctva tvorcov pôsobiacich na internete, systém, ktorý musíme vytvoriť spolu. Pokiaľ však ide o ochranu práv občanov, musíme byť dôslední, čo zahŕňa aj kontrolu realizácie v členských štátoch. Veď to bola práve Rada, ktorá nehlasovala za ochranu týchto práv a bola by rada, keby sa neujali. Musíme sa zapojiť do tohto mocenského boja, v ktorom ide o ochranu práv občanov, a musíme ho vyhrať. Žiadnemu členskému štátu by sme teraz nemali umožniť, aby sa z týchto povinností vykrútil.
<SPEAKER ID="084" NAME="Lambert van Nistelrooij" AFFILIATION="PPE">
(NL) Európsky parlament sa správne zameral na niekoľko otázok: zaručenie prístupu, neutralitu siete a lepší dohľad.
<P>
Celý balík je vo svojej aktuálnej podobe mimoriadne dobre vyvážený. Na jednej strane nám teraz umožňuje chopiť sa príležitostí na lepšiu hospodársku súťaž a rast tohto sektora a z hospodárskeho hľadiska zase chopiť sa príležitostí na tvorbu pracovných miest a hospodárskych výhod. Na druhej strane prináša mimoriadne dobré opatrenia, pokiaľ ide o ochranu spotrebiteľov. Spotrebiteľov, ktorí sú podozriví zo spáchania trestného činu, môžu odpojiť od internetu, až keď o tom rozhodnú súdne orgány, pričom sa musí dodržať jasne stanovený postup. Máme aj opatrenie o odvolaní sa, čo znamená, že ľudské práva sú zaručené tak, ako by aj mali byť.
<P>
Minulý týždeň sa pod záštitou OSN konala dôležitá konferencia o riadení internetu, ktorej sa zúčastnila aj delegácia Európskeho parlamentu. Vysvitlo, že všetci na nás čakali, kým im ukážeme, ako túto oblasť regulujeme. V mnohých krajinách a častiach sveta sa vlády snažia diktovať, aký obsah sa môže na internete zobrazovať a za akých okolností môžu občanov odpojiť od internetu, alebo im k nemu povoliť prístup. Udávame tu príklad dobrého legislatívneho rámca a hľadáme rovnováhu medzi trhom a ochranou občanov. Najmä mimovládne občianske združenia, ale aj celý svet čaká, kým ukážeme, ako sa dá celá táto problematika regulovať v jednom balíku.
<P>
Sám som mal možnosť byť toho svedkom minulý týždeň a rád by som zdôraznil, že práve píšeme kúsok telekomunikačnej histórie. Chcel by som zablahoželať spravodajkyni pani Trautmannovej, lebo urobila kus dobrej práce, pokiaľ ide o vytýčenie hraníc. Toto je pièce de résistance umenia rokovať. Rada však spočiatku nebola pripravená zájsť tak ďaleko.
<SPEAKER ID="085" NAME="Sandrine Bélier" AFFILIATION="Verts/ALE">
(FR) Vážený pán predsedajúci, dámy a páni, 4. novembra Rada zaručila Parlamentu, že k akémukoľvek obmedzeniu prístupu k internetu môže dôjsť až po splnení určitých podmienok: po predchádzajúcom spravodlivom a nestrannom konaní, zaručení zásady prezumpcie neviny a rešpektovaní súkromia a Európskeho dohovoru o ľudských právach. Táto dohoda je prvým krokom k lepšej ochrane občanov, ktorí čelia čoraz častejším pokusom niektorých členských štátov a súkromných prevádzkovateľov zľahčovať zásadu pružnej reakcie, uchovávania údajov a kontroly digitálnej výmeny údajov na internete.
<P>
To však nestačí. Prijať obmedzenia digitálnych slobôd a ísť proti neutralite siete je neprijateľné. Je to v rozpore s lisabonskou stratégiou a narúša to základné práva a hodnoty Únie. S cieľom chrániť záujmy občanov má teraz Parlament ako jediná priamo volená európska inštitúcia morálnu a politickú povinnosť podujať sa na túto úlohu a definovať práva a povinnosti užívateľov internetu, aby im zaručil digitálnu slobodu a prístup k poznaniu.
<P>
Budeme hlasovať za tento text, ale zabezpečíme, aby sme zajtra ešte viac pokročili.
<SPEAKER ID="086" NAME="Paul Rübig" AFFILIATION="PPE">
(DE) Vážený pán predsedajúci, pani komisárka, dámy a páni, rád by som začal úprimným poďakovaním sa pani komisárke. Právne predpisy o telekomunikáciách, ktoré sme schválili za posledných päť rokov, ukázali, že Európa svedomito a systematicky robí pokroky vďaka vlastnému odhodlaniu a know-how, ktoré nám umožnilo zaviesť primerané právne predpisy. Teraz by som rád poďakoval svojim kolegom a predovšetkým spravodajcom.
<P>
Vidíme, že sa objavujú technológie novej generácie a že týmto technológiám novej generácie, ako je napríklad sieť LTE štvrtej generácie, musíme dať priestor na európskom vnútornom trhu. Aby sa tak stalo, musíme tiež rozumne využiť digitálne dividendy a potrebujeme dátový roaming, ktorý bude korešpondovať s potrebami vnútorného trhu. Podľa mňa nás v tejto oblasti čaká ešte veľa práce. O otázke internetovej slobody sa diskutovalo nekompromisne a do hĺbky. Rád by som poďakoval všetkým, ktorí sa týchto diskusií zúčastnili. Stále však musíme niečo urobiť v otázke duševného vlastníctva, aby sme v ďalšom legislatívnom období mohli prijať potrebné opatrenia.
<P>
V tomto ohľade sa spolieham aj na vnútroštátne regulačné orgány, ktoré prostredníctvom orgánu BEREC práve získali ďalšie právomoci. Ich úlohou je pomáhať svojmu národnému priemyslu a svojim národným spotrebiteľom pri uplatňovaní ich práv v ostatných 26 krajinách. V tomto smere je veľmi potrebné, aby začali vnútroštátne regulačné orgány konať, lebo toto je východiskový bod pre budúcu expanziu v oblasti digitálnej komunikácie nielen v Európe, ale aj za jej hranicami, a pre Európu východisko, aby sa chopila vedúcej úlohy v tejto oblasti na medzinárodnej úrovni.
<SPEAKER ID="087" NAME="Ioan Mircea Paşcu" AFFILIATION="S&amp;D">
Vážený pán predsedajúci, dovoľte mi otočiť list a upozorniť vás na niektoré skutočnosti plynúce z reálneho života. Ak chcete nahlásiť nejakú významnú udalosť, ako je napríklad prienik do vášho účtu elektronickej pošty, môžete tak spraviť len elektronicky. Nemôžete sa spojiť so skutočnou osobou a viesť s ňou normálny dialóg. Ak máte problém, ktorý chcete nahlásiť svojmu prevádzkovateľovi telefónnej alebo internetovej služby, uviaznete v bludisku nahraných hlasových služieb, ktoré si vás medzi sebou podávajú, kým nie je spoločnosť spokojná s peniazmi, ktoré z vás takto vytiahla, a to napriek tomu, že problém, ktorý ste chceli nahlásiť, spôsobila niektorá jej chybná služba.
<P>
Z toho dôvodu navrhujem, aby nová Komisia preskúmala túto problematiku a vypracovala nariadenie, ktoré prevádzkovateľov prinúti najať skutočnú osobu komunikujúcu s vami od začiatku vzniku problému. Spotrebiteľovi to ušetrí čas, zdravie a peniaze a prevádzkovateľ služby bude mať z toho stále zisk, hoci nižší, a navyše vznikne niekoľko pracovných miest pre nezamestnaných.
<P>
Pani komisárka, na záver by som chcel upriamiť vašu pozornosť na ďalšiu skutočnosť z reálneho života, konkrétne na množstvo osobných údajov, ktoré musí spotrebiteľ poskytnúť za bezodplatné stiahnutie softvéru pre výrobky, ktoré kúpil v bežnom predaji. Kde tie informácie končia a na aký účel?
<SPEAKER ID="088" NAME="Axel Voss" AFFILIATION="PPE">
(DE) Vážený pán predsedajúci, naše životy a najmä životy mladých ľudí sa dnes do veľkej miery točia okolo internetu a digitálna revolúcia, ako aj používanie elektronických komunikačných prostriedkov sa podieľajú na pokrokoch v tejto oblasti.
<P>
Veľa ľudí preto považuje ľahký prístup k internetu a množstvu informácií dostupných na internete za nevyhnutnosť. V tomto ohľade by sme nemali a ani nesmieme zabúdať na ľudí, ktorí doteraz nemali prístup k internetu. Mňa osobne preto veľmi tešia opatrenia, ktoré sme dosiaľ prijali, lebo teraz sme na správnej ceste, ktorá vedie k väčšej hospodárskej súťaži a lepšiemu prístupu k dôležitým informáciám. Som si istý, že všetko, čo ešte treba urobiť, stále môžeme urobiť v budúcnosti.
<SPEAKER ID="089" NAME="Seán Kelly" AFFILIATION="PPE">
Vážený pán predsedajúci, to, čo tu dnes večer odznelo, ma veľmi teší a rád by som zložil poklonu spravodajkyni a pani komisárke za jasný a stručný spôsob, akým svoj prípad podali.
<P>
Hovorilo sa o svetlých bodoch: o právach občanov, investíciách, kontrole, transparentnosti, konsolidácii jednotného trhu, vyrovnaných šanciach, zodpovednosti, riadnej hospodárskej súťaži a ochrane spotrebiteľov. To všetko je veľmi dôležité. Pán van Nistelrooij povedal, že dnes večer píšeme komunikačnú históriu. Teraz to musíme čo najskôr transponovať do vnútroštátneho práva a zaviesť do praxe, pričom kľúčovými bodmi sú tri slová: ľudia a podniky budú mať slobodný, spravodlivý a rýchly prístup k internetu, či už sa nachádzajú v strede Únie, alebo v jej najkrajnejších regiónoch.
<P>
Začali sme písať históriu. Musíme v tom pokračovať a zaviesť to do praxe pre dobro všetkých občanov. Výborne!
<SPEAKER ID="090" NAME="Sophia in 't Veld" AFFILIATION="ALDE">
(NL) V tomto balíku je veľa dobrých vecí, ale aj niekoľko takých, ktoré ma stále vážne znepokojujú. Jednou z nich je, samozrejme, zásada "trikrát a dosť" a dodnes nechápem, prečo sa vôbec začlenila do tohto telekomunikačného balíka. V tomto balíku je to úplne cudzí prvok. Nerozumiem ani tomu, prečo musí Európa členským štátom vysvetľovať dôvody, z ktorých takéto opatrenie zaviedla. Veď oni veľmi dobre chápu, prečo ho Európa zaviedla, nemusí im to predsa vysvetľovať. Podľa mňa je to ďalší krásny príklad prania politiky.
<P>
Sklamalo ma, že Parlament Rade neukázal, že má chrbtovú kosť, a povedal jej: za toto sme hlasovali a budeme si trvať na svojom. Ešte stále som sa nerozhodla, ako budem nakoniec hlasovať, lebo, ako som povedala, v tomto balíku je veľa dobrých vecí. Zároveň si však myslím, že telekomunikačný balík je ako celok stále akási miešanina, že sa minul účinku a že si musíme ujasniť, v ktorých oblastiach sa má uplatňovať a v ktorých nie. Z toho dôvodu predpokladám, že toto je len prvý krok, ale chcem viac záruk a ubezpečení, že sa nebudeme na tento telekomunikačný balík spoliehať ako na riešenie problému, na ktorého riešenie je zameraná politika "trikrát a dosť", a že namiesto toho sa necháme viesť lepšími pravidlami, aby sme ocenili a ochránili duševné, tvorivé a finančné úsilie.
<SPEAKER ID="091" NAME="Lena Kolarska-Bobińska" AFFILIATION="PPE">
Vážený pán predsedajúci, rokovanie o pozmeňujúcom a doplňujúcom návrhu 138 a kompromis, ku ktorému sme dospeli, dokazuje, že poslanci Európskeho parlamentu reagujú na verejnú mienku a záujmy ľudí a že tento Parlament háji slobodu v súvislosti s reakciami ľudí.
<P>
Krásnym príkladom toho je, ako internetoví guru zmonitorovali situáciu, napísali poslancom EP a v záujme obrany svojich práv a túžob zaujali stanovisko. Malo by sa to brať ako dôležitá prípadová štúdia začlenená do práce Parlamentu.
<SPEAKER ID="092" NAME="Viviane Reding">
členka Komisie. - Vážený pán predsedajúci, myslím si, že sa môžem pripojiť k všetkým, ktorí povedali, že sme urobili kus poriadnej spoločnej práce smerujúcej k poriadnym právnym predpisom. Žiaden právny predpis nie je dokonalý, ani tento, a viete, koľko času potrebujeme, aby sme pripravili nové právne predpisy - toľko, že než dospejeme k dohode, všetko už bude natoľko iné, že môžeme zase začať od začiatku. Práve z tohto dôvodu sme povedali, že ochrana práv jednotlivcov, pokiaľ ide o neutralitu siete, je prvým krokom. Ďalším krokom bude vyriešiť, ako prispôsobiť autorské právo internetovému svetu. Keďže nemôžeme čakať, kým sa všetky tieto pravidlá zavedú do vnútroštátneho práva, v mene Komisie som povedala, že Komisia bude sledovať vplyv trhového a technologického vývoja na slobodu siete a Európskemu parlamentu a Rade podá o tom správu pred koncom roka 2010. Potom budeme všetci spoločne zisťovať, či treba prijať nejaké ďalšie opatrenia, alebo zaviesť aktuálne opatrenia, o ktorých budeme hlasovať zajtra, na úrovni členských štátov.
<P>
Dve konkrétne odpovede na dve konkrétne otázky: po prvé, vyhlásenie o článku 19 vzťahujúce sa na postupy harmonizácie. Ako Parlamentu, aj mne je ľúto, že 16 členských štátov svojím vyhlásením spochybnilo rozsah právomocí Komisie, ktoré odsúhlasil Parlament s Radou v zmenenom a doplnenom článku 19, najmä právomoc Komisie vzťahujúcu sa na regulačné povinnosti, ktoré môžu uložiť vnútroštátne regulačné orgány. Takže pre týchto 16 vyhlásení vydala aj Komisia vyhlásenie, v ktorom zdôraznila, že hoci nemôže prijímať rozhodnutia, ktoré sa vzťahujú na určité oznámenia od vnútroštátnych regulačných orgánov podľa článku 7a, môže prijímať rozhodnutia vzťahujúce sa na všeobecné regulačné prístupy, ktoré sa týkajú uloženia, zachovávania, pozmeňovania a doplňovania alebo zrušenia takých povinností. Parlament má pravdu, dosiahli sme dohodu a nemali by sme ju tajne meniť.
<P>
Po druhé, otázka súborov cookies. Komisiu, ako aj pána Harboura prekvapilo, že niektoré členské štáty akoby spochybňovali schválený text o súboroch cookies. Dovoľte mi vyjadriť sa jasne: na konečnom znení textu sme sa dohodli s Parlamentom a myslíme si, že je jednoznačný. Po prvé, používatelia musia dostať jasné a zrozumiteľné informácie, na základe ktorých musia druhí používatelia udeliť svoj súhlas. To je to a to by sa teraz malo uplatniť v členských štátoch. Neteší ma, že teraz, keď sme sa už na všetkom dohodli, niekto chce manévrovať, aby nemusel na 100 % dodržiavať politickú zásadu pacta sunt servanda. Ja to tak vnímam. Na európske inštitúcie som preto veľmi hrdá. Domnievam sa, že sa im podarilo vytvoriť dobré právne predpisy. Dokázali tiež udržať rovnováhu medzi záujmami prevádzkovateľov, hospodárnou stránkou pravidiel a záujmami užívateľov, právami občanov a nazdávam sa, že Európa je presne o tejto rovnováhe: Európa je o hospodárstve a spoločnosti. Týmto textom sme ich dokázali spojiť. Blahoželám všetkým, ktorí sa podieľali na tom, aby sme to dosiahli.
<SPEAKER ID="093" NAME="Catherine Trautmann" LANGUAGE="FR">
Vážený pán predsedajúci, chcela by som úprimne poďakovať svojim kolegom, ktorí sa zúčastnili tejto rozpravy, a tiež povedať, že nepochybne objasnili, akú nebezpečnú a ťažkú prácu sme museli vykonať, aby sme tento telekomunikačný balík dokončili. Napokon ho podržal pozmeňujúci a doplňujúci návrh, o ktorom sme v tomto Parlamente niekoľkokrát úspešne hlasovali, ale ktorý Rada neprijala.
<P>
Ako ostatní, aj ja si myslím, že toto je základ a nie koniec. V tomto bode sme neuspeli tak, ako v iných. Pani komisárka zdôraznila vo svojej reakcii tú istú vec o článku 19. Dúfala som, že zájdeme omnoho ďalej, pokiaľ ide o zavedenie postupu hospodárskej arbitráže s ohľadom na európskych regulátorov, ale, samozrejme, nemohli sme dosiahnuť všetko naraz.
<P>
Pokúsili sme sa byť účinní, spravodliví a vyvážení, chceli sme dokázať, že kým ťahúňmi internetu a digitálnej spoločnosti je používanie a mobilita, práva občanov by sa nikdy nemali zosmiešňovať, zavrhovať ani ignorovať.
<P>
Text takéhoto druhu po prvýkrát zahŕňa vo svojom prvom článku taký odkaz, preto je tento odkaz základnou zásadou a preto tento text spája internet s uplatňovaním práv a základných slobôd. Domnievame sa, že práve preto je to, čo robíme, dosť špecifické, keďže právne predpisy schvaľujeme s Radou a návrhy textov s Komisiou.
<P>
Myslíme si, samozrejme, že informačná spoločnosť by mala jednak rešpektovať práva občanov, jednak byť konštruktívna z hospodárskeho a sociálneho hľadiska, a tak otvárať novú kultúrnu sféru. Z toho dôvodu predpokladáme, že trh to umožní, že práva užívateľov budú definované a zaručené, ale že zároveň budeme môcť zabezpečiť rozšírený prístup a pripojenie pre všetkých. Preto nás však v oblasti autorského práva, neutrality siete a rádiového frekvenčného spektra čaká veľa práce, ktorú treba urobiť. Európsky parlament pri tejto práci pomôže.
<P>
Chcela by som povedať, akým potešením mi bolo pracovať s kolegami a ako veľmi ma teší, že tento kompromis rešpektuje hlasovanie, v ktorom sme sa tak rázne spoločne vyjadrili.
<SPEAKER ID="094" NAME="Predsedajúci">
Vážení kolegovia, viete si predstaviť, ako ma sklamalo, že som sa nemohol zúčastniť tejto rozpravy, takže len využijem svoju inštitucionálnu úlohu na jej konci, aby som srdečne zablahoželal Catherine Trautmannovej, Pilar del Castillovej Verovej a Malcolmovi Harbourovi k ich práci, aby som poďakoval Komisii a najmä pani komisárke Redingovej za výbornú spoluprácu v priebehu celého náročného procesu a aby som povedal, že by nám bolo potešením privítať Radu na tejto dôležitej rozprave, keďže by možno ľahšie než my ostatní vysvetlila tie prekvapivé listy, ktoré boli v tejto rozprave spomenuté pri niektorých právnych aspektoch.
<P>
Rozprava sa skončila.
<P>
Hlasovanie sa uskutoční v utorok 24. novembra 2009 o 12.00 hod.
<P>
Písomné vyhlásenia (článok 149)
<SPEAKER ID="999" NAME="Ivo Belet  " LANGUAGE="NL">
Vážený pán predsedajúci, rád by som sa dotkol chúlostivej otázky internetového kompromisu (známeho aj ako pozmeňujúci a doplňujúci návrh 138). Regulačný balík, ktorý sme vytvorili, poskytuje všetkým užívateľom internetu maximálne záruky: zabezpečili sme, aby sa rešpektovalo súkromie užívateľov, aby sa uplatňoval Európsky dohovor o ľudských právach a najmä aby nikoho neodpojili od internetu bez toho, aby jeho prípad najprv posúdil nezávislý orgán a rozhodol o ňom. Konkrétne to znamená, že tento zásah sa povoľuje len v prípadoch hrubého zneužitia. Toto právne ustanovenie sa vzťahuje ako na orgány, tak aj na samotných poskytovateľov internetu. Toto európske právo jednako zaručuje slobodný prístup k internetu a de facto potvrdzuje, že internet je službou všeobecného záujmu, od ktorej nikto nemôže odpojiť žiadneho spotrebiteľa bez právoplatného dôvodu (takisto, ako sa žiadnemu spotrebiteľovi nemôže zamedziť prístup k plynu, vode alebo elektrickej energii). Skutočnosť, že tento kompromis jednomyseľne schválili všetky parlamentné delegácie, dokazuje, že je to skvelá dohoda, vďaka ktorej sú práva spotrebiteľov najdôležitejším prvkom nového telekomunikačného balíka.
<SPEAKER ID="998" NAME="Tiziano Motti  " LANGUAGE="IT">
Máme dôvod tešiť sa z výsledku, ktorý sme dnes dosiahli v súvislosti s telekomunikačným balíkom, keďže posilňuje práva užívateľov internetu a podnecuje hospodársku súťaž medzi telekomunikačnými spoločnosťami. Nové pravidlá zaručia spotrebiteľom väčšie práva, bezpodmienečnú slobodu prístupu k internetu a ochranu osobných údajov. Je to vynikajúci príklad toho, ako naša práca zákonodarcov vplýva na každodenný život občanov. V skutočnosti začne internet po prvýkrát v histórii predstavovať uplatňovanie práva a základnej slobody. Ako taký bude dopĺňať ostatné základné slobody, ktoré už existujú a ktoré zaručuje zmluva, a priamo úmerne k nim a v súlade s nimi dostane konečnú podobu. Medzi také základné slobody patrí: rodová rovnosť, rešpektovanie sexuálnej orientácie a náboženského presvedčenia, ochrana práv dieťaťa a sloboda prejavu, ktorá neodporuje ochrane ľudskej dôstojnosti. Akékoľvek opatrenie, ktoré obmedzuje prístup k internetu, sa teraz môže zaviesť len v tom prípade, ak je v demokratickej spoločnosti "vhodné, primerané a nevyhnutné". Dnes sme dali najavo svoju dohodu o úplnej slobode internetu, podpore elektronickej občianskej spoločnosti, podpore základných slobôd a osvedčených postupov a identifikácii a izolácii jedincov, ktorí chcú zneužiť túto absolútnu slobodu, najmä pedofilov a páchateľov sexuálnych trestných činov.
<SPEAKER ID="997" NAME="Siiri Oviir  " LANGUAGE="ET">
Hlavným cieľom úpravy rámcovej smernice pre elektronické komunikačné siete a služby je posilnenie práv užívateľov internetových a telefónnych služieb a tiež posilnenie hospodárskej súťaže medzi telekomunikačnými prevádzkovateľmi. Elektronické komunikácie sa v súčasnosti riadia pravidlami, ktoré sa schválili pred siedmimi rokmi. Odvtedy táto oblasť nesmierne pokročila. Ako právnička sa domnievam, že Parlament prekročil svoje právomoci, ktoré mu boli zverené zmluvou, a to tak, že v poslednom momente doplnil návrh na úpravy, ktorý od verejných regulačných inštitúcii vyžaduje, aby podporovali záujmy občanov Európskej únie, keďže predpisuje, že bez predchádzajúceho rozhodnutia súdnych orgánov nemožno základné práva a slobody koncových užívateľov nijako obmedzovať. Teší ma, že v dôsledku diskusií so Zmierovacím výborom sme našli lepší spôsob, ako zabezpečiť právnu korektnosť tohto textu a aj ako zabezpečiť ochranu pre všetkých užívateľov a rešpektovať jurisdikcie členských štátov. Toto rozhodnutie nám konečne umožní schváliť zmeny rámcovej smernice pre elektronické komunikačné siete a služby.
<SPEAKER ID="096" NAME="Bernadette Vergnaud  " LANGUAGE="FR">
Teší ma, že táto zdĺhavá a mimoriadne rozporuplná práca došla ku koncu. Dokazuje, že telekomunikačný sektor nie je dôležitý len ako hospodársky hráč, ale aj ako prvok, ktorý je životne dôležitý pre dnešnú spoločnosť. Naši občania každodenne komunikujú naprieč hranicami a naším cieľom bolo zaručiť kvalitné služby a zároveň zabezpečiť ochranu základných práv užívateľov.
<P>
Chcem zablahoželať pani Trautmannovej a rokovaciemu tímu k dosiahnutému kompromisu, podľa ktorého sa bez predchádzajúceho kontradiktórneho konania nemôžu užívatelia nijako sankcionovať. Ďalej, Komisia sa zaviazala zaručiť neutralitu siete a bojovať proti diskriminačným praktikám prevádzkovateľov narúšajúcim hospodársku súťaž.
<P>
Táto dohoda bude znamenať, že spotrebitelia sa môžu tešiť z mnohých pozitívnych zmien, ktoré boli niekedy výsledkom náročných rokovaní. Rada by som zdôraznila najmä zaručený prístup a lokalizáciu hovorov uskutočnených na tiesňovú linku (112), lepší prístup pre zdravotne postihnutých, viac informácií o zmluvách a účtovaní, varovanie v prípade neobyčajne intenzívneho používania, stanovenie maximálnej lehoty, v ktorej sa musí previesť telefónne číslo zákazníka, a informácie v prípade narušenia bezpečnosti vzťahujúceho sa na osobné údaje.
