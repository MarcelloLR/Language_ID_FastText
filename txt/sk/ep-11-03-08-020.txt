<CHAPTER ID="020">
Možnosť využitia plynu z alternatívnych zdrojov v Európe (rozprava) 
<SPEAKER ID="758" NAME="Predsedajúca">
Ďalším bodom programu je vyhlásenie Komisie o možnosti využitia plynu z alternatívnych zdrojov v Európe (2010/2978 (RSP)).
<SPEAKER ID="759" NAME="Günther Oettinger" LANGUAGE="DE">
Tento bod programu sa týka dôležitej otázky, ktorou sa budeme v nasledujúcich mesiacoch určite zaoberať: ako bude vyzerať trh s plynom počas nasledujúcich desaťročí? Otázka znie, akú úlohu bude v blízkej budúcnosti zohrávať plyn pri výrobe tepla, pri premene na elektrinu, v priemysle a ako palivo v doprave, a teda aj v našom energetickom harmonograme do roku 2050, v ktorom bude mať obrovský význam.
<P>
Tiež musíme zvážiť spôsob rozvoja dopravných ciest vrátane plynovodov, infraštruktúry a terminálov. Ďalšie otázky sa týkajú investičných nákladov a predpovedí o cene plynu v energetickom mixe. Európsky trh s plynom má v súčasnosti objem okolo 520 miliárd metrov kubických ročne. Časť pochádza z našich vlastných ložísk v Spojenom kráľovstve a v Holandsku, ale viac ako 60 % našich dodávok plynu sa dováža z tretích krajín a toto číslo sa čoskoro vyšplhá na viac ako 80 %. Z tohto dôvodu budú nové ložiská, ako plyn v hornine, vhodným doplnkom existujúcich ložísk, a tak znížia našu závislosť od odvážaného plynu.
<P>
V súčasnosti výrazne vzrástol predaj plynu z horninových ložísk a bridlicového plynu zo Spojených štátov. Pred desiatimi rokmi by nikto neuveril, ako rýchlo a dramaticky môže výroba plynu z horniny, ktorý sa získava pomocou vodného tlaku a chemických látok, zmeniť trh. Ešte pred pár rokmi Spojené štáty plyn dovážali. Teraz ho dokonca napriek vlastnému rastúcemu dopytu po plyne vyvážajú. Preto je trh s plynom, ktorý bol vždy kontinentálnym trhom, prvýkrát na ceste stať sa celosvetovým trhom, v ktorom sa plyn zo Spojených štátov dodáva do európskych terminálov so skvapalneným zemným plynom (LNG).
<P>
Momentálne z tohto vývoja nevyvodzujem žiadne závery. Otázka vyhnutia sa rastúcej závislosti, otvorený trh a svetový obchod spolu hovoria v jeho prospech. Je to aj v záujme niektorých členských štátov. Na druhej strane je však dôležité vyjasniť si, že máme právne predpisy v oblasti životného prostredia, ktoré upravujú oblasť tečúcej vody a podzemnej vody a ťažbu surovín zo zeme. Máme tiež právne predpisy týkajúce sa uhľovodíkových zdrojov, ktorých cieľom je umožniť nediskriminačný prístup k životnému prostrediu a tiež jeho ochranu. Navyše existujú nariadenia o zdraví a bezpečnosti pre občanov EÚ. Všetky tieto skutočnosti treba brať do úvahy.
<P>
Predovšetkým v Poľsku a potom aj v Spojenom kráľovstve a Nemecku existuje potenciál pre výskum a podľa potreby aj pre ťažbu. V Nemecku však ide aj o otázku prijatia. Tento plyn nebude možné ťažiť bez toho, aby to schválili ľudia v regiónoch a miestni obyvatelia.
<P>
Komisia monitoruje tento proces a je tiež pripravená vydať znalecké posudky. Myslím si, že ešte tri až päť rokov nebudeme mať jasnú predstavu o podiele nášho vlastného plynu z horniny na európskom trhu. Musíme tento vývoj sledovať bez toho, aby sme ho vopred odsudzovali. Treba však dodať, že aj keď využijeme tieto ložiská, budú len doplnkom k existujúcim zdrojom plynu. To znamená, že dovážaný bežný plyn z tretích krajín ako Nórsko, Rusko a Alžírsko alebo po mori z Kataru a iných štátov bude v najbližších desaťročiach určite naďalej zohrávať ústrednú úlohu v napĺňaní potrieb európskeho trhu s plynom. Infraštruktúra ako nové, bezpečné plynovody a dodatočné terminály LNG zostanú naďalej dôležité. Myslím si, že máme možnosť ťažiť náš vlastný plyn s cieľom doplniť dovoz, ale rozhodne nebude môcť nahradiť dovážaný plyn.
<SPEAKER ID="760" NAME="Bogdan Kazimierz Marcinkiewicz" LANGUAGE="PL">
Som rád, že Európskemu parlamentu sa podarilo začať rozpravu o možnosti využitia plynu z nekonvenčných zdrojov energie, akými sú bridlicový plyn, plyn z horninových ložísk a metán obsiahnutý v sloji uhlia.
<P>
Vzhľadom na nedávne závery energetickej rady o energetike a rozsiahlu verejnú rozpravu si myslím, že bridlicový plyn sa z dlhodobého hľadiska môže stať jedným zo spôsobov diverzifikácie zdrojov energie. Európska únia by nemala presviedčať tých, ktorí už sú na našej strane. Namiesto toho by sa mala bližšie pozrieť napríklad do Spojených štátov, aby videla, ako tam ťažba bridlicového plynu už spôsobila revolúciu na trhu s energiou. Za predpokladu, že to bude mať v budúcnosti ešte výraznejšie následky pre celosvetový trh, by sa malo získavanie bridlicového plynu stať prioritou aj v Európe najmä preto, že podľa druhého strategického prieskumu energetickej politiky zásoby tohto plynu štvornásobne prevyšujú zásoby bežného plynu v Európskej únii.
<P>
Európska únia by mala vypracovať prvé analýzy ťažby bridlicového plynu v Európe. Potenciál bridlicového plynu už bol okrem iných krajín zaznamenaný v Nemecku, Francúzsku, Rumunsku, Bulharsku, Holandsku, Švédsku, Poľsku a Veľkej Británii. Ak je to možné, mala by sa poskytnúť finančná podpora výskumným programom, ktoré by umožnili vývoj bezpečných a hospodársky životaschopných technológií na ťažbu plynu z nekonvenčných zdrojov energie.
<P>
Dovolím si položiť dve otázky. Po prvé, vykonáva Komisia kroky na vypracovanie prvých analýz o možnosti využívania plynu z alternatívnych zdrojov v Európe a pripravuje štúdie o technickej a hospodárskej realizovateľnosti takejto ťažby v kontexte práce týkajúcej sa priorít energetickej infraštruktúry v období oddnes do roku 2020? Moja druhá otázka znie takto: zohľadnila Komisia v plánovanom finančnom výhľade na roky 2014 - 2020 podporu geologického prieskumu s cieľom odhadnúť potenciál existujúcich ložísk a možnosť ťažby bridlicového plynu v Európe, ktorá by urýchlila technologický vývoj v tejto oblasti?
<SPEAKER ID="761" NAME="Zigmantas Balčytis" LANGUAGE="LT">
V súvislosti s obnovou hospodárstiev a priemyslu členských štátov bude neustále rásť dopyt po plyne. Medzitým môže rýchle vyčerpanie našich vlastných zdrojov zemného plynu spôsobiť ešte väčšiu závislosť Únie od dodávateľov z tretích krajín a oslabiť konkurencieschopnosť nášho priemyslu. Plyn z alternatívnych zdrojov môže byť efektívnym východiskom, ktoré zásadným spôsobom prepíše mapu dodávok plynu v Európe a prerozdelí ekonomické páky. Je však potrebné konať ihneď a mohli by sme využiť skúsenosti, ktoré už získali ostatné krajiny. Nedávno sa veľa diskutovalo o potenciáli bridlicového plynu a dnes, pán komisár, ste tiež naznačili, že to bolo zaznamenané v záveroch zasadnutia Európskej rady zo 4. februára. Myslím si, že Európska únia musí naozaj bezodkladne vypracovať konkrétne plány a začať s prieskumom možných ložísk takýchto plynov a ich využitia. Samozrejme, ako ste spomenuli, bridlicový plyn nesmie a nemôže byť jediným spôsobom zníženia energetickej závislosti. Ak sa však potvrdia predpovede geológov Európskej únie, potom sa zásoby plynu nachádzajú nielen v Poľsku a Nemecku, ale možno aj v iných krajinách. To by v budúcnosti mohlo prispieť k zníženiu vplyvu tretích krajín na hospodárstvo Európskej únie a jej konkurencieschopnosť. Žiaľ, v tejto oblasti sme najmenej o desať rokov pozadu za Spojenými štátmi, kde neustále rastúce množstvá získaného bridlicového plynu úplne zmenili trh s plynom. Myslím si, že je potrebné zintenzívniť úsilie v tejto oblasti a prijať konkrétne opatrenia na využitie týchto zdrojov v hospodárstve.
<SPEAKER ID="762" NAME="Corinne Lepage" LANGUAGE="FR">
Úplne chápem nadšenie spôsobené výskytom bridlicového plynu v európskych spodných pôdach a túžba po energetickej nezávislosti je veľmi chvályhodná.
<P>
Na druhej strane si myslím, že tento optimizmus by sa mal podstatne zmierniť, v prvom rade v Spojených štátoch, kde sa bridlicový plyn skutočne využíva vo veľkej miere. Viacero štátov sa približuje k moratóriu a nezávislá skupina odborníkov (IPE) bola poverená vypracovaním posúdenia vplyvu, ktoré bude trvať viac ako dva roky, s cieľom analyzovať dôsledky tejto ťažby pre životné prostredie.
<P>
Po druhé, v čase, keď sa snažíme podstatne znížiť emisie skleníkových plynov, by sa mohlo zdať úplne nezlučiteľné s politikami EÚ, aby sa pred vykonaním akéhokoľvek dôkladného prieskumu nevypracovalo posúdenie vplyvu o výlučne klimatickom vplyve ťažby z týchto ložísk z hľadiska skleníkových plynov.
<P>
Po tretie, pán komisár, povedali ste, že musíme dodržiavať environmentálne normy. Berieme to na vedomie a vítame to. Dnes je však jasné, že v krajinách, kde sú udelené licencie na prieskum - mám na mysli najmä našu krajinu -, sa úplne zabudlo na právne predpisy v oblasti životného prostredia; nedodržiavajú sa a my porušujeme zákon. Neuplatňuje sa Aarhuský dohovor, ľudia neboli varovaní, neprebieha žiadny verejný prieskum, neexistuje žiadne posúdenie vplyvu a zatajuje sa používanie nebezpečných chemických látok.
<P>
Preto je absolútne neprijateľné, aby sa pokračovalo týmto spôsobom, a skutočný problém, pán komisár, spočíva v tom, či nie je ťažba bridlicového plynu na takom husto obývanom území, akým je územie Európy, ktoré je úplne odlišné od územia USA, v rozpore s našimi právnymi predpismi na ochranu životného prostredia a prístupom ľudí k informáciám.
<P>
Rada by som počula vaše odpovede.
<SPEAKER ID="763" NAME="Michèle Rivasi" LANGUAGE="FR">
Úplne súhlasím s tým, čo povedala pani Lepageová, a chcela by som položiť nasledujúcu otázku: ide o príležitosť alebo o predvídateľnú ekologickú katastrofu?
<P>
V otázke ťažby však zaostávame 10 rokov za Spojenými štátmi. Čo vidíme? Vidíme, že podzemná voda bola znečistená chemickými látkami, ktoré presiakli týmto hydraulickým štiepením. Tiež vidíme znečistenie ovzdušia. Teraz vidíme, že sú tam prchavé organické zlúčeniny (POZ), a objavil sa dokonca aj ozón ako následok všetkých látok vypustených do ovzdušia. Vidíme, že zdravotné dôsledky neovplyvňujú iba ľudí žijúcich v blízkosti, ale aj dobytok a, samozrejme, používateľov freatických kanálov, pretože už nemôžu piť vodu, ktorú obsahujú. New York Times minulý týždeň oznámil, že okrem znečisťovania podzemnej vody uhľovodíkmi a biocídmi toto zamorenie vyžaruje aj rádioaktívne prvky.
<P>
Vo Francúzsku, ako poznamenala pani Lepageová, bolo bez akejkoľvek rozpravy, bez akejkoľvek konzultácie a bez akéhokoľvek posúdenia vplyvu podpísaných osem licencií. A vy hovoríte o spoločenskej prijateľnosti? Prebieha skutočná vzbura. Na poslednej demonštrácii v departemente Ardèche sa zúčastnilo viac ako 20 000 ľudí presne z toho dôvodu, že im záleží na ich krajine. A vy vravíte, že ide o ekonomickú príležitosť. Ale kto má z tohto plynu prospech? Hovoríme o cui bono? Ide o voľbu plynu pre potreby priemyslu na úkor zásob vody vo freatických kanáloch? Moratórium mesta New York je dobrým príkladom tohto problému.
<P>
Preto jednoducho žiadame o odobratie licencií. Uskutočnenie prieskumu neprichádza do úvahy, kým nemáme žiadnu záruku dodržiavania rámcovej smernice o podzemnej vode, rámcovej smernice o kvalite ovzdušia alebo Aarhuského dohovoru. Preto čakáme na vaše odpovede a v Európe, vo Francúzsku a v krajinách, ktorých sa to týka, odmietneme ťažbu týchto nekonvenčných foriem plynu, ak budú chýbať tieto záruky.
<SPEAKER ID="764" NAME="Konrad Szymański" LANGUAGE="PL">
Úspešná komercializácia nekonvenčného plynu zmenila Spojené štáty na vývozcu tohto paliva s potenciálom, ktorý presahuje potenciál Ruska. Situácia na trhoch sa tiež zmenila. Dlhodobé, fixné zmluvy a cenové mechanizmy založené na cenách ropy boli nahradené flexibilnejšími dohodami a spotový trh začína zohrávať čoraz dôležitejšiu úlohu. Profitujú z toho jednotliví spotrebitelia aj odvetvie, keďže všetci platíme nižšie účty. Európa si nemôže dovoliť premárniť tento potenciál a príležitosť tohto druhu, najmä vzhľadom na dôraz, ktorý EÚ kladie na odklon od uhlia, ktorý znamená, že plyn má v európskych hospodárstvach čoraz väčší význam. Táto príležitosť na diverzifikáciu zdrojov plynu a zvýšenie podielu vlastných zdrojov, a tým zníženie našej závislosti od dovozu, sa teraz objavila v krajinách ako Poľsko, Francúzsko a Nemecko. Vo všetkých týchto krajinách sú práce zamerané na získanie plynu z nekonvenčných ložísk v pokročilej fáze. Nezabúdajme na to, že v tomto odvetví sa neočakáva, že naň poskytneme peniaze alebo vytvoríme špeciálne prednostné prevádzkové podmienky. Ide o odvetvie, ktoré už v Európe investovalo stovky miliónov eur a potrebuje len jednu vec: aby sa mu do cesty nekládli prekážky a aby sa s ním zaobchádzalo rovnako. To isté očakávajú aj Európski konzervatívci a reformisti v tomto Parlamente od Európskej komisie. Dúfajme, že my ako Európa nepremárnime túto príležitosť.
<SPEAKER ID="765" NAME="Jaroslav Paška">
za skupinu EFD. - (SK) V porovnaní s tradičnými zdrojmi plynu predstavuje dnes ťažba z netradičných zdrojov iba približne 5 % z celkovej produkcie plynu na svete.
<P>
Netradičné zdroje majú totiž - v porovnaní s tradičnými náleziskami - nižšiu koncentráciu suroviny. Popri uhoľnom metáne či plyne ukrytom v nízko priepustných horninách alebo plynných hydrátoch sa ako najperspektívnejší zdroj javí bridlicový plyn. S jeho ťažbou majú najlepšie skúsenosti v Severnej Amerike, kde ťažba z netradičných zdrojov v roku 2007 predstavovala až 42 % z celkovej produkcie.
<P>
Podľa odhadu Medzinárodnej agentúry pre energiu by mohlo byť aj v Európe až 991 miliárd kubických metrov netradičných zásob plynu. Mali by sa nachádzať najmä v Poľsku, Nemecku, Maďarsku, Rumunsku, vo Švédsku a vo Veľkej Británii. V rokoch 2007 - 2010 vydalo Poľsko takmer 60 licencií na prieskum a ťažbu bridlicového plynu. Medzi držiteľmi týchto licencií sú aj významné svetové energetické koncerny.
<P>
Z uvedeného je teda zrejmé, že pre využitie nových technológií horizontálnej ťažby sa aj tieto nové netradičné zdroje plynu stávajú zaujímavou alternatívou.
<SPEAKER ID="766" NAME="Paul Rübig" AFFILIATION="PPE">
(DE) Keď sa pozrieme na kolísanie cien na trhoch s energiou za niekoľko posledných týždňov, môžeme vidieť, že nielen politické riziká, ktoré predstavujú mnohé krajiny, ale aj finančné trhy a mnohé iné vplyvné faktory znemožňujú rozvoj bezpečnej stratégie pre budúcnosť. Preto musíme rozdeliť oblasť energetiky na čo najviac kúskov a je jasné, že plyn bude v budúcnosti v tomto ohľade naďalej zohrávať významnú úlohu. Musíme sa, samozrejme, zamerať na účinné využívanie plynu. Potrebujeme viac účinnosti nielen vo výrobných procesoch, ale aj v spotrebe. Musíme zabezpečiť, aby poplatky súvisiace s emisiami CO2 zaplatil spotrebiteľ a nie výrobcovia, pretože inak sa naruší medzinárodná hospodárska súťaž. Nemalo by byť pre nás dôležité, či sa plyn, ktorý vytvára CO2, používa v Európe alebo mimo nej. Európa je región s najväčšou kúpnou silou. Ak dovážame výrobky s vysokým podielom CO2 alebo ich prepravujeme v rámci Európy, nesmie to ovplyvniť našu konkurencieschopnosť.
<P>
Musíme tiež zvážiť význam plynovodov v budúcnosti. Plynovod je vlastne ako svadba. Obaja partneri musia byť dlhú dobu spojení, aby to bolo obojstranne výhodné.
<SPEAKER ID="767" NAME="Reinhard Bütikofer" AFFILIATION="Verts/ALE">
(DE) Pán Oettinger, potešilo ma, že ste sa nepripojili k rastúcemu trendu v súvislosti s eufóriou z bridlicového plynu, ale namiesto toho ste odporučili zaujať rozumnejší prístup. Táto oblasť je, samozrejme, do určitej miery nádejná, pretože by mohla mať za následok zníženie našej závislosti od dodávok plynu. V skutočnosti z nej už máme osoh. Spomenuli ste skutočnosť, že ceny klesajú pre veľké dodávky nekonvenčného plynu pôvodom z USA. Napriek tomu, ako ste povedali, musíme vytvoriť atmosféru dôvery, ak chceme, aby sa táto téma preskúmala objektívne.
<P>
Komisia navrhuje revíziu regulačného rámca. Prekvapilo ma, keď vaša hovorkyňa nedávno povedala, že v nariadeniach budú určite medzery. Na rozdiel od USA však Komisia zabudla vykonať veľa vecí. Americká Agentúra pre ochranu životného prostredia (EPA) vypracováva veľkú štúdiu. Chcel by som vedieť, prečo nerobíme niečo podobné alebo prečo aspoň nečakáme na výsledky tejto štúdie predtým, než vykonáme akékoľvek ďalšie kroky. Momentálne potrebujeme politické moratórium na činnosti súvisiace s bridlicovým plynom dovtedy, kým nebudeme vedieť odpovedať na otázky, ktoré nám kladie mnoho občanov, pretože si uvedomili, že v USA sa postupovalo príliš rýchlo. Objavujú sa tam problémy, ktoré sú závažnejšie, než si ľudia pôvodne chceli pripustiť, a USA má teraz ten druh ťažkostí, ktorým sa chceme jednoznačne vyhnúť.
<P>
Preto vás ako člena Komisie zodpovedného za túto oblasť vyzývam, aby ste nepokračovali v tom, čo ste naplánovali, ale aby ste rovnako ako Američania vykonali dôkladnejší prieskum s cieľom vytvoriť atmosféru dôvery.
<SPEAKER ID="768" NAME="Zbigniew Ziobro" AFFILIATION="ECR">
(PL) Ložiská alternatívneho plynu, predovšetkým bridlicového plynu, umožnili Spojeným štátom dosiahnuť za posledných 10 rokov úplnú plynovú nezávislosť. Vďaka týmto ložiskám sa Spojené štáty zmenili z dovozcu plynu na vývozcu plynu a využívanie týchto ložísk tiež viedlo k hmatateľným výhodám v oblasti životného prostredia, napríklad k obmedzeniu množstva vyťaženého uhlia a s tým súvisiacich škôd.
<P>
Vedci predpovedajú, že podobný scenár by sa mohol vyskytnúť aj v Európskej únii. Využívanie plynu z nekonvenčných ložísk v Európe je najlepšou alternatívou vzhľadom na veľké nádeje Parlamentu v súvislosti so znížením emisií CO2, a teda aj znížením ťažby uhlia. Okrem toho sme boli nedávno svedkami značného nárastu ceny plynu získavaného z konvenčných zdrojov. Výrazný vplyv má aj situácia na Blízkom východe. Možná ťažba z týchto ložísk preto umožní skutočné zníženie nákladov na výrobu energie, pretože predstavuje alternatívu k dovážanému plynu, ktorý je čoraz drahší.
<P>
Ťažba nekonvenčného plynu tiež umožňuje zníženie nezamestnanosti, ako sme mohli vidieť v Spojených štátoch, kde skúsenosti ukázali, že takáto ťažba sa vyplatí. Len v americkom štáte Pensylvánia si približne 200 000 ľudí našlo prácu v súvislosti s ťažbou a spracovaním nekonvenčného plynu a miestne hospodárstvo má každoročný príjem viac ako 8 miliárd USD z daní, objednávok zo strany ťažobných spoločností a koncesných poplatkov. Nezaostávajme preto a prijmime konkrétne opatrenia, aby sme využili túto obrovskú príležitosť a potenciál.
<SPEAKER ID="769" NAME="Andrzej Grzyb" AFFILIATION="PPE">
(PL) Je potrebné uvítať, že sme úspešne vyvolali diskusiu na tému, ktorá bola v Európskej únii trochu zanedbávaná, a to získavanie plynu z alternatívnych ložísk. Ako už povedal pán komisár, geologické podmienky pre výskyt tohto plynu potenciálne existujú v mnohých krajinách. Množstvo v Poľsku sa odhaduje na 1000 až 3000 miliárd metrov kubických s ročnou ťažbou približne 14 miliárd metrov kubických. Európa si nesmie dovoliť zanedbať túto otázku, aj keď len vzhľadom na to, čo sa stalo na americkom trhu. Napokon, plyn ako palivo zostane ešte dlho kľúčovým zdrojom energie, ako vyplýva napríklad z druhého strategického prieskumu energetickej politiky. Táto správa zároveň odhaľuje, že Európa je závislá od dodávok z tretích krajín. Napríklad vzhľadom na súčasné konflikty v severnej Afrike, ktoré ovplyvňujú trh s palivami, by sme si mali klásť otázky, či sa takéto alternatívne zdroje nachádzajú v samotnej Európe.
<P>
Je úplne samozrejmé, že sa objaví otázka, aký environmentálny vplyv budú mať takéto kroky. Myslím si, že by sme mali vyčleniť veľkú sumu peňazí na prieskum metód šetrných k životnému prostrediu na ťažbu plynu z alternatívnych zdrojov, akými sú bridlicové ložiská. Zdá sa, že Európa by mohla aj v tejto oblasti zohrávať vedúcu úlohu. Ak chceme dosiahnuť naše environmentálne ciele, musíme na jednej strane získať nové zdroje plynu a na druhej strane stanoviť technológiu a metódu ťažby takým spôsobom, aby sa zabránilo ďalekosiahlemu poškodeniu životného prostredia. Ďakujem veľmi pekne.
<SPEAKER ID="770" NAME="Elena Băsescu" AFFILIATION="PPE">
(RO) Je už dobre známe, že celosvetové zásoby uhľovodíka sa už skoro minuli. To sa odrazí na vyšších nákladoch na ťažbu, čo povedie k prehnane vysokým cenám.
<P>
Plyn vyrobený z alternatívnych zdrojov by na európskom trhu s energiou zohrával dôležitú úlohu. Európa by ho mohla použiť na diverzifikáciu svojich zdrojov energie, a tak znížiť závislosť od tretích krajín. Jednou z dostupných možností môže byť ťažba európskych zásob plynu nekonvenčným spôsobom. V Rumunsku už tri ropné spoločnosti získali licenciu na túto činnosť. Plynové hydráty, známe aj ako horľavý ľad, sa vo veľkom množstve nachádzajú v Čiernom mori. Ak sa budú ťažiť na miestnej úrovni, táto výhoda by znížila závislosť EÚ od ruských plynovodov.
<P>
Trh s bioplynom je tiež jedným z najrozvinutejších trhov v Európe. Krajiny ako Rumunsko majú potenciál na výrobu bioplynu, ale na jeho ťažbu sú stále potrebné investície do technológie.
<SPEAKER ID="771" NAME="Arturs Krišjānis Kariņš" AFFILIATION="PPE">
(LV) Len si predstavte tie množstvá peňazí, ktoré každý deň opúšťajú Európsku úniu v podobe platby za dovážaný plyn. Keby sme to videli, keby sa tieto peniaze prevážali v nákladných autách, nastali by zápchy na hranici s Ruskom, smerom k severnej Afrike, smerom k Nórsku. Vo svete nastala tichá revolúcia, ako aj hlasná revolúcia, ktorú pozorujeme v severnej Afrike. Tá prvá sa týka ťažby bridlicového plynu. Ako už spomenuli mnohí rečníci, za posledných 10 rokov sa v dôsledku týchto nových technológií, ktoré uľahčujú prístup k bridlicovému plynu, Spojené štáty premenili z čistého dovozcu na krajinu, ktorá vyváža plyn.
<P>
Ak máme v Európe príležitosť využiť tieto nové technológie a použiť zemný plyn nachádzajúci sa v Európe na získanie prístupu k tomuto bridlicovému plynu, mohli by sme zlepšiť naše spoločné hospodárstvo znížením našej závislosti od dovozu.
<P>
Ďakujem vám za pozornosť.
<SPEAKER ID="772" NAME="Silvia-Adriana Ţicău" AFFILIATION="S&amp;D">
(RO) Európska rada 4. februára odporučila, aby členské štáty preskúmali zdroje bridlicového plynu a plynu z ropnej bridlice v Európe. Ťažba nekonvenčných zdrojov plynu však predstavuje značné environmentálne a sociálne riziko. Ťažba bridlicového plynu sa nesmie uskutočniť bez vypracovania štúdie vplyvu, ktorá predstaví riziká spojené s ťažbou a opatrenia potrebné na ochranu miestnych obyvateľov a vlastníkov z hľadiska environmentálnych rizík.
<P>
Energetická bezpečnosť Európskej únie je založená na diverzifikácii zdrojov a trás dodávok energie. Pán komisár, zníženie závislosti od ruského plynu sa dá dosiahnuť aj zavedením projektov ako plynovod Nabucco, ktorý predstavuje kľúčovú prioritu pre Európsku úniu, spolu s inými menšími projektmi, akými sú transjadranský plynovod, prepojenie Turecko - Grécko - Taliansko alebo prepojenie Azerbajdžan - Gruzínsko - Rumunsko, ktoré zdôrazňujú osobitný význam Čierneho mora pre energetickú bezpečnosť Únie.
<SPEAKER ID="773" NAME="Bogusław Sonik" AFFILIATION="PPE">
(PL) Chcel by som poďakovať pánovi komisárovi Oettingerovi za jeho vyhlásenie pre poľskú tlač, v ktorom povedal, že bridlicový plyn predstavuje príležitosť pre Európsku úniu, a pretože nechceme byť závislí od dovozu, využívanie bridlicového plynu je v záujme Európskej únie.
<P>
Po tom, ako som dnes počúval pána komisára, by som ho však chcel podnietiť, aby prejavil väčšie nadšenie v súvislosti s bridlicovým plynom, ktorý by sa mohol ukázať ako skrytý poklad. Chápem jeho pochybnosti týkajúce sa ochrany životného prostredia, ktoré sú očividne založené na predchádzajúcich skúsenostiach. Chcel by som však vyzvať Komisiu, aby bola aktívnejšia v podporovaní geologického prieskumu a aby využila čas, ktorý ste spomenuli - povedali ste, že prvé výsledky budú možno k dispozícii o päť rokov -, na pomoc tým, ktorí hľadajú bridlicový plyn s cieľom zabezpečiť, aby použité metódy nepoškodili prirodzené životné prostredie. Toto by mala byť v prvom rade úloha Komisie. Chcel by som povzbudiť pána komisára, aby vyvinul väčšie úsilie kvôli bridlicovému plynu, ktorý treba nájsť v Európe.
<SPEAKER ID="774" NAME="João Ferreira" AFFILIATION="GUE/NGL">
(PT) Fosílne palivá v súčasnosti pokrývajú prevažnú väčšinu svetovej spotreby primárnej energie: viac ako 80 % celkovo, z čoho ropa tvorí 34 %, uhlie tvorí 26 % a zemný plyn tvorí 21 %. Ako vieme, tieto zdroje sa využívali oveľa vyššou rýchlosťou, než je ich prirodzená reprodukčná rýchlosť, čo znamená, že sa neúprosne blíži ich vyčerpanie.
<P>
Situácia zemného plynu sa dá porovnať so situáciou ropy okrem skutočnosti, že nie je rozšírený do takej miery a ťažšie sa prepravuje a skladuje. Preto musíme nevyhnutne diverzifikovať naše zdroje energie. Neexistujú žiadne zázračné riešenia a je potrebné, aby sa so stále dostupnými zásobami fosílnych palív zaobchádzalo veľmi opatrne, rozumne a šetrne. Bez ohľadu na to, aké alternatívy sa nájdu pre dodávky energie, je však takmer isté, že celková spotreba energie sa bude musieť znížiť v súvislosti so súčasným stavom, čo nie je nevyhnutne zlá vec. Odteraz sa budeme musieť pripravovať na tento scenár.
<SPEAKER ID="775" NAME="Alejo Vidal-Quadras" AFFILIATION="PPE">
V oblasti energetiky, kde Únia čelí vysokej závislosti od dovozu, sa veľa vykonalo na zníženie neustálych rizík spojených s našou zraniteľnosťou, čoho nedávnym a jasným príkladom bolo prijatie nariadenia o bezpečnosti dodávok plynu.
<P>
V našom programe by sa nemala prehliadať žiadna možnosť potrebná na zníženie našej energetickej závislosti od dovozu. Preto som spolu s ostatnými kolegami predstavil písomné vyhlásenie č. 67 o možnosti využívania alternatívnych zdrojov plynu v Európskej únii. Rád by som sa s vami podelil o tri skutočnosti na túto tému.
<P>
Po prvé, obnoviteľné zdroje predstavujú čoraz väčšiu súčasť nášho energetického mixu, ktorý priradil plynu pozíciu hlavného rezervného paliva. Po druhé, Spojené štáty preukázali existenciu technologických znalostí a hospodárskej životaschopnosti týchto nekonvenčných zdrojov a po tretie, Únia má obrovský potenciál týkajúci sa nekonvenčných zdrojov plynu. Z hľadiska energetickej závislosti si nesmieme dovoliť premeškať žiadnu príležitosť.
<SPEAKER ID="776" NAME="Edit Herczog" AFFILIATION="S&amp;D">
Bolo dobré, že pán komisár sa zúčastnil na otvorení Agentúry pre spoluprácu regulačných orgánov v oblasti energetiky (ACER) v Ľubľane. Myslím si, že sú to dobré správy pre našich kolegov.
<P>
Bridlicový plyn je príležitosť stať sa súčasťou riešenia. Preto ešte predtým, ako ho začneme využívať, by sme ako politici mali urobiť všetko pre to, aby sme nenarušili súhlas verejnosti, ale skôr aby sme ho vyvolali.
<P>
V porovnaní so Spojenými štátmi existuje, samozrejme, jeden rozdiel. Hustota obyvateľstva v Európe je oveľa vyššia ako v Spojených štátoch. Preto si myslím, že musíme požiadať Komisiu, aby vypracovala posúdenie vplyvu. Uvažovali sme o zavedení pilotného projektu a o vyčlenení časti peňazí pod záštitou Výboru pre priemysel, výskum a energetiku, ktorý by to viedol a financoval posúdenie vplyvu z fondov EÚ. Podľa mňa potrebujeme súhlas verejnosti, ak chceme stavať na tejto technológii, ktorá by mohla byť súčasťou riešenia.
<SPEAKER ID="777" NAME="Seán Kelly" AFFILIATION="PPE">
V prvom rade musím povedať, že súhlasím s pánom komisárom a chválim ho za vyváženú prezentáciu. Bezpečnosť dodávok energie musí byť sine qua non európskej energetickej politiky pri našom ďalšom postupe. V ideálnom prípade by sme to, samozrejme, docielili obnoviteľnými zdrojmi a v tejto súvislosti máme svoje politiky, ale inak musíme hľadať riešenie z iných zdrojov. Nemôžeme byť naďalej závislí od Ruska - videli ste, čo spravili pred pár rokmi v Gruzínsku - a od režimov, akým je súčasný Kaddáfího režim, vzhľadom na to, aký to má vplyv na ceny.
<P>
Spoliehame sa na seba, a ak máme alternatívy - ktoré teraz máme vďaka bridlicovému plynu -, musíme ich v plnej miere využívať. Niektorí ľudia majú obavy o životné prostredie, ale postoj Európskej únie k životnému prostrediu je príkladný. Spýtajte sa ktoréhokoľvek poľnohospodára v Európe a povie vám, ako nám záleží na životnom prostredí a aké opatrenia prijímame na jeho ochranu. To isté platí aj v tomto prípade, ale musíme sa zaoberať každým spôsobom získania plynu od alternatívnych dodávateľov a - ak to tak môžem povedať - môžeme z toho mať veľký úžitok.
<SPEAKER ID="778" NAME="Günther Oettinger" LANGUAGE="DE">
Skúsme predpovedať, kam sa uberá trh s plynom. Dnes sme predstavili oznámenie o pláne pre energetickú účinnosť, ktorý je zameraný na úsporu energie, jej účinné využívanie a nie plytvanie, ako aj bezpečnosť dodávok energie.
<P>
Po druhé, v rámci Európskej únie máme tiež rastúci dopyt po energii. Jedným príkladom toho je mobilita. V Nemecku je 520 vozidiel s dieselovým motorom na každých 1000 obyvateľov. V nových členských štátoch sa toto číslo pohybuje pod 200 vozidiel. Tieto čísla sa budú navzájom približovať, ale budú sa pohybovať skôr hore než dole na úroveň Poľska.
<P>
Po tretie, naše vlastné ložiská plynu sa zmenšujú. Za posledné desaťročie ich počet v Spojenom kráľovstve výrazne klesol a to isté sa bude v nasledujúcom desaťročí odohrávať v Holandsku, čo povedie k zvýšeniu závislosti. Okrem toho sa väčšina našich nádejí, samozrejme, vkladá do plynu. Prečo je to tak? Napriek tomu, že ide o fosílne palivo, je oveľa šetrnejšie k životnému prostrediu v súvislosti s emisiami CO2 než uhlie alebo ropa a je oveľa flexibilnejšie než jadrová energia a uhlie. Z tohto dôvodu je plyn nevyhnutný pre zabezpečenie zvýšenej výroby elektrickej energie z obnoviteľných zdrojov. Ak si vezmeme otázku základného zaťaženia, v súčasnosti ide o približne 8000 hodín ročne, zatiaľ čo údaj pre veternú energiu sa podľa situácie pohybuje medzi 2000 až 5000 hodinami a pre slnečnú energiu len medzi 600 až 2000 hodinami. Z toho jasne vyplýva, že plyn potrebujeme. Ak chceme obnoviteľnú energiu, potom je plyn jej logickým partnerom, aj keď je pre mnohých ľudí ťažké prijať to.
<P>
Preto radšej pri práci vychádzam z ročnej spotreby 600 miliárd metrov kubických v Európe než 300 miliárd. To povedie k zvýšeniu úrovne závislosti na 80 %. Z tohto dôvodu musíme najprv diverzifikovať a modernizovať naše dopravné trasy, aby zodpovedali najnovším technickým požiadavkám. Musíme tiež odstrániť energetické ostrovy, rozvinúť skladovacie kapacity a diverzifikovať zdroje. To znamená, že popri Rusku, Nórsku, Alžírsku, Katare a Líbyi by sme mali tiež získavať plyn z regiónu Kaspického mora. Plyn z tejto oblasti sa dá priviesť na európsky trh s plynom prostredníctvom prepojenia Turecko - Grécko - Taliansko (ITGI), transjadranského plynovodu (TAP) a plynovodu Nabucco. V záujme diverzifikácie nevylučujem ani možnosť využitia plynu z horniny v členských štátoch. Tento proces je len začiatok.
<P>
Je tu však otázka, či potrebujeme regulačný zásah z Európy. Prečo by to tak mohlo byť? Predpokladajme, že Poľsko ľubovoľne rozdá licencie a to ohrozí podzemnú vodu alebo pôdu v Poľsku. To by pravdepodobne za hranicami Poľska nemalo žiadny výrazný vplyv. Musíme sa zaoberať nasledujúcou otázkou, ak sa nechceme brať príliš vážne. Nedôverujeme vláde vo Varšave, že zabezpečí čistú vodu a pôdu pre svojich občanov a s cieľom chrániť vlastnícke práva? Verím, že každá demokraticky zvolená vláda v Európe, ktorá sa zodpovedá parlamentu a verejnosti, to spraví. Preto, ak berieme subsidiaritu vážne, musíme zvážiť, prečo by mal Brusel kontrolovať, schvaľovať alebo zamietať vrt v Poľsku namiesto Varšavy. Mám silnú dôveru voči národným vládam. Dôverujem im. Napriek tomu som rád, že diskutujeme o spoločných predpisoch.
<P>
Musíme preskúmať, či je európsky regulačný rámec dosť podrobný a či bude zaručené dodržiavanie právnych predpisov v oblasti životného prostredia, právnych predpisov týkajúcich sa ochrany pôdy, nariadení o podzemnej vode, ochrany zdravia a bezpečnosti pri práci pre príslušných zamestnancov a ľudí v danej oblasti a dodržiavanie vlastníckych práv. Neviem, či je to tak, ale domnievam sa, že moja hovorkyňa má pravdu. V rámci európskych nariadení je priestor na zlepšenie. To platí pre všetky oblasti. Týka sa to kvót pre ženy a týka sa to aj tejto oblasti. Z tohto dôvodu budeme skúmať možnosti zlepšenia. Takisto požiadame členské štáty, aby nám dali spoločný, koordinovaný zoznam požiadaviek na povolenie. Toto všetko sa doteraz odohrávalo bez toho, aby sa vyvodili akékoľvek definitívne závery. Spojené štáty sa v niektorých ohľadoch podobajú Európe, ale nie v ostatných. Majú dosť odlišnú hustotu obyvateľstva, a preto témy týkajúce sa miestneho obyvateľstva, zdravia a bezpečnosti a podzemnej vody zohrávajú úplne inú úlohu ako v husto obývaných oblastiach v strednej Európe, ako napríklad v Poľsku, Nemecku alebo Francúzsku.
<P>
Nariadime vypracovanie znaleckého posudku, ktorý bude zahŕňať prieskum toho, aké sú riziká na základe typických uplatnení pre testovacie vrty v rámci EÚ, a či sú právne nariadenia v členských štátoch primerané, a ak je to tak, kde musíme zaviesť zlepšenia na úrovni EÚ. Radím všetkým, aby do tejto témy nevnášali emócie. V odpovedi váženej francúzskej poslankyni tohto Parlamentu, ktorá povedala, že neboli chránené ich záujmy, by som povedal, že vo Francúzsku je mojím záujmom najvyššia možná úroveň bezpečnosti jadrových elektrární, ktorá je aspoň teraz oveľa dôležitejšia než skúšobné vrty na bridlicový plyn.
<P>
Chcel by som ešte povedať jednu vec, ktorá je mimo záznamu. Som veľmi vďačný, že ste sem dnes prišli tak neskoro a že ste zostali s cieľom zúčastniť sa na rozprave. Mrzí ma, že mnohí poslanci, a to môžem povedať, lebo som bol dlhý čas poslancom tohto Parlamentu, dostali slovo a potom opustili Parlament. Nemyslím si, že inde prebiehajú nejaké dôležité podujatia. Podľa mňa nie je slušné voči mne, ani voči vám, aby sa ujali slova a potom odišli. Takýto druh správania neprospieva dobrej povesti Parlamentu.
<SPEAKER ID="779" NAME="Predsedajúca">
Rozprava sa skončila.
<P>
Písomné vyhlásenia (článok 149)
<SPEAKER ID="780" NAME="András Gyürk" LANGUAGE="HU">
Plyn získaný pomocou netradičných technológií môže v budúcnosti zohrávať špeciálnu úlohu na trhu s energiou v EÚ. Dôvodom je to, že využívanie alternatívnych zdrojov plynu v EÚ by výrazne znížilo rastúce množstvá dovážaného plynu v Európe a riziko dodávok plynu hroziace krajinám strednej a východnej Európy. Navyše nesmieme ignorovať skutočnosť, že rozšírenie nových zdrojov plynu v rámci EÚ by mohlo nákladovo efektívnym spôsobom prispieť k zníženiu emisií skleníkových plynov. V Spojených štátoch už nová technológia za niekoľko posledných rokov spôsobila revolúciu na trhu s plynom. V dôsledku využívania alternatívnych zdrojov plynu, ktoré v súčasnosti tvoria viac ako polovicu americkej produkcie, výrazne klesli ceny plynu a krajina sa už nemusí spoliehať na dovážané zdroje. V Európe ako najväčšom svetovom trhu s plynom je využívanie alternatívnych zdrojov plynu stále v plienkach. Napriek úspechu v Spojených štátoch výsledky európskych pilotných investícií, ktoré boli doteraz realizované, nesplnili očakávania. Okrem rozličných geologických podmienok čelia investori v Európe aj vyšším regulačným a environmentálnym rizikám. Aby sa americký úspech prejavil aj v EÚ, je dôležité, aby Európa mala primeranú stratégiu pre alternatívne zdroje plynu. Bolo by potrebné vypracovať komplexné posúdenie na európskej úrovni s cieľom jasne identifikovať príležitosti, ktoré poskytujú alternatívne zdroje plynu, ako aj príslušné riziká. Dôvodom je, že Európa si nemôže dovoliť luxus v podobe odmietnutia príležitosti na alternatívnu výrobu plynu, ktorý by sa mohol využívať v rámci EÚ v dobe, keď sa vyčerpávajú tradičné zdroje plynu v Severnom mori.
<SPEAKER ID="780" NAME="Marian-Jean Marinescu" LANGUAGE="RO">
Bezpečnosť dodávok plynu bude v budúcnosti závisieť nielen od vzťahov EÚ s výrobcami plynu z tretích krajín, ale aj od vývoja výroby plynu v EÚ. Investície do technologického vývoja v oblasti získavania zemného plynu z alternatívnych zdrojov by mohli v budúcnosti podstatne prispieť k zníženiu závislosti od dovážaného plynu.
<P>
Myslím si, že nesmieme ignorovať možný výskyt a ťažbu bridlicového plynu v Európe, a očakávam, že Komisia vypracuje technickú a hospodársku štúdiu o realizovateľnosti ťažby. V Európe sú k dispozícii rôzne zdroje financovania, ktoré môžu podporiť členské štáty v realizácii potrebných investícií do infraštruktúry, výroby a do opatrení zameraných na dosiahnutie energetickej účinnosti na regionálnej a miestnej úrovni. Medzi ne patria najmä pôžičky a záruky od Európskej investičnej banky alebo financie dostupné prostredníctvom regionálnych, štrukturálnych alebo kohéznych fondov. Na základe týchto nástrojov financovania a v rámci rozpočtového výhľadu na obdobie rokov 2014 - 2020 musí Komisia tiež identifikovať finančné riešenie v súvislosti s využívaním plynu z alternatívnych zdrojov, ktoré by mohlo mať ďalekosiahly vplyv na európsky trh s plynom a energiou.
