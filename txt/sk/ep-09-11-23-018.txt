<CHAPTER ID="018">
Európska sieť na predchádzanie trestnej činnosti (EUCPN) - Pravidlá ochrany dôverného charakteru informácií Europolu - Vykonávacie predpisy upravujúce vzťahy Europolu s jeho partnermi vrátane výmeny osobných údajov a utajovaných informácií - Zoznam tretích štátov a organizácií, s ktorými Europol uzatvára dohody - Vykonávacie predpisy pre analytické pracovné súbory Europolu - Akreditácia činností forenzných laboratórií (rozprava) 
<SPEAKER ID="098" NAME="Predsedajúci">
- Ďalším bodom programu je spoločná rozprava o nasledujúcich správach:
<P>
správa pána Kirkhopa v mene Výboru pre občianske slobody, spravodlivosť a vnútorné veci o návrhu rozhodnutia Rady, ktorým sa prijímajú pravidlá týkajúce sa utajovaných skutočností Europolu (11943/2009 - C7-0105/2009 -;
<P>
správa pani in 't Veldovej v mene Výboru pre občianske slobody, spravodlivosť a vnútorné veci o návrhu rozhodnutia Rady, ktorým sa prijímajú vykonávacie predpisy upravujúce vzťahy Europolu s jeho partnermi vrátane výmeny osobných údajov a utajovaných skutočností (11944/2009 - C7-0106/2009 -;
<P>
správa pána Albrechta v mene Výboru pre občianske slobody, spravodlivosť a vnútorné veci o návrhu rozhodnutia Rady, ktorým sa určuje zoznam tretích štátov a organizácií, s ktorými Europol uzatvára dohody (11946/2009 - C7-0107/2009 -;
<P>
správa pána Diaza de Meru Garciu Consuegru v mene Výboru pre občianske slobody, spravodlivosť a vnútorné veci o návrhu rozhodnutia Rady o prijatí vykonávacích predpisov pre analytické pracovné súbory Europolu (11947/2009 - C7-0108/2009 -;
<P>
správa pani Alfanovej v mene Výboru pre občianske slobody, spravodlivosť a vnútorné veci o iniciatíve Belgického kráľovstva, Českej republiky, Spolkovej republiky Nemecko, Španielskeho kráľovstva, Francúzskej republiky, Maďarskej republiky, Holandského kráľovstva, Slovenskej republiky, Fínskej republiky, Švédskeho kráľovstva a Spojeného kráľovstva Veľkej Británie a Severného Írska s cieľom prijať rozhodnutie Rady vytvoriť Európsku sieť na prevenciu kriminality (EUCPN) a zrušiť rozhodnutie 2001/427/SVV (11421/2009 - C7-0109/2009 - a
<P>
správa pána Kirkhopa v mene Výboru pre občianske slobody, spravodlivosť a vnútorné veci o iniciatíve Švédskeho kráľovstva a Španielskeho kráľovstva v záujme prijatia rámcového rozhodnutia Rady o akreditácii činností forenzných laboratórií (11419/2009 - C7-0100/2009 -.
<SPEAKER ID="099" NAME="James Nicholson">
zastupujúci spravodajcu. - Vážený pán predsedajúci, toto bolo skutočne dobre načasované! Túto príležitosť využijem najprv na to, aby som ospravedlnil nášho kolegu poslanca Timothyho Kirkhopa, ktorý tu teraz nemôže byť. Teraz prečítam jeho múdre slová, ktoré vymyslel a spísal na papier. Prečítam vám jeho názory spravodajcu. Kolega Kirkhope je spravodajcom dvoch správ Výboru pre občianske slobody, spravodlivosť a vnútorné veci.
<P>
Na úvod by som sa rád sústredil na Timothyho správu o návrhu rozhodnutia Rady, ktorým sa prijímajú pravidlá týkajúce sa utajovaných skutočností Europolu. Pravidlá, ktoré sa majú zaviesť, majú uplatňovať bezpečnostné opatrenia na všetky informácie spracúvané Europolom alebo jeho prostredníctvom. Inak povedané, majú uplatňovať spoločný štandard ochrany informácií prúdiacich komunikačnými kanálmi medzi Europolom a národnými jednotkami členských štátov.
<P>
Spoločne s kolegami spravodajcami ostatných správ o Europole zažili frustrujúce obdobie rokovaní o časovom rámci a zákonnosti návrhov rozhodnutí Rady. Podpisom prezidenta Klausa a následnom nadobudnutí platnosti Lisabonskej zmluvy sa výsledky rokovaní s Radou a Komisiou stali zastaranými. Táto správa a správy kolegov spravodajcov vyzývajú na zamietnutie textu Rady.
<P>
Spravodajca by rád zdôraznil, že podporuje cieľ rozhodnutia Rady, pretože sme za lepšiu výmenu informácií a uznávame výhody, ktoré Europol členským štátom prináša v oblasti presadzovania práva a boja proti zločinu.
<P>
Radi by sme udržali kompetencie a záber Europolu v malom a špecifickom rozsahu, aby bola agentúra čo najefektívnejšia a najúčinnejšia. Musíme tiež uznať, že svoju rolu musia zohrávať aj zvrchované štáty, lebo kontrolujú svoje národné policajné zložky a bezpečnostné služby. Bez toho, aby tým bola dotknutá všeobecná podpora Európskemu policajnému úradu, a nadobudnutím platnosti Lisabonskej zmluvy a jej účinkov na policajnú spoluprácu si však spravodajca a jeho kolegovia spravodajcovia vo Výbore pre občianske slobody, spravodlivosť a vnútorné veci myslia, že opatrenia vykonávajúce rozhodnutie o Europole by nemali byť dopĺňané a pozmeňované, kým sa tieto opatrenia nebudú môcť prijať v novom legislatívnom rámci podľa Lisabonskej zmluvy.
<P>
Preto vyzývame Radu, aby stiahla svoj návrh a aby v zmysle správy vyzvala Komisiu alebo Radu, aby počas plenárneho zasadnutia poskytli vyhlásenie o návrhu nového rozhodnutia o Europole, ktoré by malo byť podané do šiestich mesiacov od nadobudnutia platnosti Lisabonskej zmluvy.
<P>
Teraz by som sa chcel venovať druhej správe o iniciatíve Švédskeho kráľovstva a Španielskeho kráľovstva v záujme prijatia rámcového rozhodnutia Rady o akreditácii činností forenzných laboratórií. Ide o iniciatívu Švédska a Španielska v záujme zabezpečenia toho, aby boli laboratórne činnosti akreditované akreditačným orgánom s cieľom bojovať proti zločinu užšou spoluprácou orgánov činných v trestnom konaní jednotlivých členských štátov. V priebehu posledných rokov sa stala výmena informácií medzi súdmi a orgánmi činnými v trestnom konaní významnou prioritou Európskej únie a jej členských štátov z hľadiska jej potenciálu na predchádzanie trestnej činnosti a boj proti nej.
<P>
Cieľom tohto návrhu rámcového rozhodnutia je zabezpečiť, aby sa výsledky laboratórnych činností v jednom členskom štáte uznávali ako rovnocenné s výsledkami laboratórnych činností v inom členskom štáte, čím by sa zaručila právna istota podozrivým a aj zlepšenie spolupráce súdov v prípadoch, keď sa dôkazy z jedného členského štátu využívajú pri súdnom procese v inom členskom štáte.
<P>
Tento cieľ sa dosahuje zabezpečením toho, aby v záujme dodržania medzinárodných noriem akreditoval laboratórne činnosti akreditačný orgán. Toto rámcové rozhodnutie by sa vzťahovalo na laboratórne činnosti týkajúce sa DNA a odtlačkov prstov, pričom by každý členský štát zaručil, aby sa výsledky akreditovaných laboratórnych činností vykonaných v inom členskom štáte uznali ako rovnocenné s výsledkami činností akreditovaného laboratória v domovskom členskom štáte. Posudzovanie všetkých forenzných a iných dôkazov však bude, samozrejme, vždy v kompetencii príslušného súdneho orgánu v zmysle vnútroštátneho práva.
<P>
Chcem opätovne zdôrazniť, že podporujeme ciele rámcového rozhodnutia Rady. Opäť sú tu však problémy s právnym základom tejto iniciatívy v súvislosti s nadobudnutím platnosti Lisabonskej zmluvy. Správa preto vyzýva na zamietnutie iniciatívy Švédskeho kráľovstva a Španielskeho kráľovstva. Vzhľadom na ratifikáciu Lisabonskej zmluvy nie sú správy Výboru pre občianske slobody, spravodlivosť a verejné veci právne jednoznačné. Táto správa bude predložená neskôr a postavená na jasnom právnom základe. Podľa nášho názoru to umožní preskúmať túto dôležitú tému podrobnejšie, keďže poskytnutý časový rámec bol veľmi malý a nedal Parlamentu priestor, ktorý by na takúto závažnú tému potreboval.
<SPEAKER ID="101" NAME="Sophia in 't Veld">
spravodajkyňa. - Vážený pán predsedajúci, budem veľmi stručná, aby som vyrovnala čas, ktorý využil pán Nicholson, a aby sme neskončili neskoro.
<P>
Ak počítam správne, Lisabonská zmluva nadobudne platnosť o sedem dní a päť hodín. Musím povedať, že vzhľadom na túto skutočnosť sa urýchlená snaha Rady o prijatie viacerých rozhodnutí javí trochu trápna. Za trápne považujem aj toto prázdne miesto, na ktorom by som očakávala prítomnosť zástupcu Rady, aby sme si mohli vymeniť názory.
<P>
V zásade súhlasím s návrhmi predchádzajúceho rečníka. Samozrejme, že podporujeme rozvoj Europolu. Chceme silný Europol. Chceme Europol, ktorý bude schopný fungovať a bojovať proti zločinu, chceme však aj Europol podrobovaný demokratickej kontrole. Preto podporujem návrh predchádzajúceho rečníka, aby sme požiadali Radu o stiahnutie návrhov týkajúcich sa Europolu a predloženie nového návrhu v zmysle Lisabonskej zmluvy do šiestich mesiacov alebo aj skôr.
<P>
A pokiaľ ide o tému, ktorej som spravodajkyňou, teda o Europol a výmenu osobných údajov a utajovaných skutočností s tretími osobami, chcela by som sa neprítomnej Rady spýtať, čo si myslí o analýze, ktorú vykonal útvar právnych služieb Európskeho parlamentu a ktorá ukázala, že právny základ zvolený pre tento konkrétny návrh nebol správny. Neviem, kto odpovie za Radu, ale možno sa k tejto téme ešte vráti a pošle niekoho, kto nám poskytne odpoveď.
<SPEAKER ID="102" NAME="Jan Philipp Albrecht">
spravodajca. - (DE) Vážený pán predsedajúci, súhlasím s predchádzajúcimi rečníkmi v tom, že si tiež myslím, že by bolo maximálne rozumné, aby Rada predložila Európskemu parlamentu svoje návrhy týkajúce sa Europolu ešte raz, a to v zmysle Lisabonskej zmluvy.
<P>
Je správne a potrebné, aby sa Parlament zúčastňoval na diskusiách a rozhodovaní o justičnej a policajnej spolupráci v Európe. Iba takto sa môže práca Europolu tešiť dostatočnej legitímnosti. Spoločné a rozhodné zamietnutie ustanovení navrhovaných Radou a týkajúcich sa práce Europolu Európskym parlamentom predstavuje jasný signál, že teraz treba uplatniť zmeny v právnom základe.
<P>
Tento krok je navyše úplne opodstatnený. Vykonávanie európskej vnútornej a bezpečnostnej politiky bolo pridlho výlučnou úlohou výkonných orgánov a dialo sa za zatvorenými dverami. V neposlednom rade bolo v súvislosti s protiteroristickými opatreniami prijatými po útokoch z 11. septembra 2001 schválené množstvo balíkov bezpečnostných predpisov, ktorých potreba, účinnosť a vhodnosť sa v mnohých prípadoch nehodnotila dostatočne a dokonca sa o nich ani nediskutovalo. Politická vzdialenosť tretieho piliera Európskej únie umožnila vládam prijímať mimoriadne kontroverzné obmedzenia základných práv občanov.
<P>
Vyústilo to do veľmi nebezpečnej nerovnováhy najmä v jednej oblasti. Kým v súčasnosti bezpečnostné sily na celom svete užšie spolupracujú, neexistuje medzinárodný konsenzus o minimálnych normách týkajúcich sa základných práv a právnej ochrany. Táto priepasť medzi právomocami štátu a občianskymi právami je čoraz zreteľnejšia najmä v oblasti výmeny osobných údajov medzi EÚ a tretími krajinami. Európske bezpečnostné agentúry ako Europol, Eurojust a Frontex a informačné systémy ako Schengen, Eurodac a colná a vízová databáza sa využívajú na uchovanie narastajúceho objemu osobných údajov, pričom prepájanie a analýza týchto údajov na rôzne účely rýchlo napredujú. Dokonca aj v Európe je čoraz menej jasné, kto môže zhromažďovať, vlastniť, analyzovať alebo odovzdávať aký druh údajov a za akých podmienok. Aj možnosti právnej ochrany často zaostávajú za doteraz platnými zásadami.
<P>
Čo by sa však stalo, ak by sa všetky tieto údaje odovzdávali iba tretím krajinám? Nehovoríme iba o krajinách ako Nórsko alebo Švajčiarsko, ale aj o Spojených štátoch, Rusku alebo dokonca o Maroku či Číne. Pýtam sa, kto by zaručil, že budú tieto údaje chránené pred zneužitím a svojvoľným konaním štátov v rovnakej miere, ako sa to dialo doteraz. Tento Parlament má právo a povinnosť využiť nový právny základ, ktorý mu poskytuje zmluva, na spustenie procesu, ktorý by zaručil rešpektovanie základných práv európskych občanov bez akýchkoľvek obmedzení, a to aj v kontexte medzinárodnej spolupráce v boji proti zločinu a terorizmu. Musíme zaviesť spoločné minimálne normy najmä vo vzťahu k ochrane osobných údajov, prv než my ako Európska únia podpíšeme akékoľvek ďalšie dohody o výmene údajov s tretími krajinami.
<P>
Vzťahuje sa to na informácie získavané Europolom, na bankové údaje SWIFT a na údaje o cestujúcich v leteckej doprave, ktoré sa vymieňajú s úradmi Spojených štátov. Predpokladom akýchkoľvek ďalších opatrení sú jednoznačné normy o ochrane osobných údajov, komplexné hodnotenie proporcionality a účinná právna ochrana občanov.
<P>
Som rád, že sa nám o právnych predpisoch týkajúcich sa Europolu podarilo dosiahnuť túto úroveň konsenzu naprieč celým politickým spektrom. Túto skutočnosť považujem za dobré znamenie nadchádzajúcej diskusie o komplexnej ochrane základných práv v Európe. Presne to od nás občania EÚ teraz očakávajú.
<SPEAKER ID="103" NAME="Agustín Díaz de Mera García Consuegra" LANGUAGE="ES">
Vážený pán predsedajúci, pán podpredseda Komisie, balík o Europole pozostáva zo štyroch návrhov, ktorých cieľom je vykonanie rozhodnutia Rady zo 6. apríla 2009.
<P>
Vážený pán predsedajúci, najprv sa chcem pridať ku kolegom poslancom a požiadať Radu o stiahnutie návrhu. Chceme Parlament, ktorý je oveľa viditeľnejší, a Lisabonskú zmluvu, ktorá prijíma rozhodnutia s ohľadom na balík o Europole. Chceme, aby Parlament a Rada boli rovnocenní a navzájom vyvážení partneri.
<P>
Poviem niekoľko slov o téme mojej správy, keďže chcem, aby ste lepšie pochopili dôvody, pre ktoré som návrh zamietol. Jednou z hlavných úloh, ktorou bol poverený Európsky policajný úrad, je zhromažďovanie, uchovávanie, spracúvanie, analýza a výmena informácií a údajov. Aby Europol mohol plniť túto dôležitú úlohu, musia mu kompetentné orgány členských štátov posielať komplexné, aktuálne a presné informácie. Iba takto bude Europol vedieť plne využiť svoju analytickú kapacitu.
<P>
Rozsah uplatnenia návrhu rozhodnutia Rady je v zmysle článku 2 obmedzený na spracúvanie údajov na účely analýzy v súlade s mandátom udeleným v článku 14 odsek 1 rozhodnutia Rady. Preto má Europol v súčasnosti 19 druhov pracovných súborov na analytické účely. Každý pracovný súbor je zvláštnou databázou a každý sa vzťahuje na konkrétny druh trestnej činnosti. Preto je každá databáza úzko prepojená s konkrétnym typom prevádzkovej podpory, ktorú môže Europol poskytnúť v zmysle udelených kompetencií.
<P>
V súčasnosti predstavujú pracovné súbory jediný právny nástroj na európskej úrovni na uchovávanie, spracúvanie a analýzu informácií z terénu alebo od informačných služieb vrátane osobných údajov.
<P>
Návrh obsahuje aj pravidlá a všeobecné zásady týkajúce sa technických opatrení a aj pravidiel ich používania. Potreba zhromažďovania a spracúvania informácií znamená, že treba vytvoriť právny nástroj, ktorý zaručí plné rešpektovanie základných práv. Chcel by som tiež zdôrazniť, že to znamená plné rešpektovanie základných práv európskych občanov. Takýto nástroj musí tiež zároveň zaručiť, že Europol môže plne vykonávať zverené funkcie. V tejto súvislosti opakujem slová pani in 't Veldovej a pýtam sa, či je právny základ, ktorý sa má využiť, správny.
<P>
Vážený pán predsedajúci, v tejto oblasti je úloha Európskeho parlamentu ako inštitúcie zastupujúcej občanov nescudziteľná. Povinná kontrola zo strany Európskeho parlamentu je nescudziteľná. Preto je vzhľadom na skorý vstup Lisabonskej zmluvy do platnosti dôležité, aby sa Parlament zúčastňoval legislatívneho procesu na rovnakej úrovni ako Rada. Žiadne dôvody pre urýchlený postup nie sú dôležitejšie než ochrana občianskych slobôd a bezpečnosti Európanov.
<P>
Preto nalieham na vážených kolegov poslancov, aby sa pridali k zamietnutiu navrhovaných nástrojov a pritom zachovali podporu Európskemu policajnému úradu, ktorý, samozrejme, podporujeme, a to až dovtedy, kým Rada neumožní Parlamentu zúčastniť sa rozhodovacieho procesu. Navrhujem tiež, aby sme požiadali Komisiu a Radu o stiahnutie návrhu a predloženie nového návrhu, ktorý bude rešpektovať kompetencie stanovené v Lisabonskej zmluve.
<P>
Vážený pán predsedajúci, pri nasledujúcom vystúpení poskytnem presvedčivejšie a jasnejšie vysvetlenie svojho postoja. V tejto chvíli to je všetko.
<SPEAKER ID="104" NAME="Sonia Alfano" LANGUAGE="IT">
Vážený pán predsedajúci, dámy a páni, chcela by som hovoriť o Európskej sieti na prevenciu kriminality.
<P>
Táto sieť bola vytvorená rozhodnutím Rady 2001/427/SVV v roku 2001. Jej cieľom bolo uľahčenie spolupráce, výmeny informácií a skúseností na národnej a európskej úrovni, zhromažďovanie a analýza relevantných informácií zameraných najmä na výmenu osvedčených postupov, organizovanie konferencií, seminárov, stretnutí a iniciatív s cieľom uľahčiť výmenu skúseností a osvedčených postupov a poskytovanie odborných znalostí v oblasti predchádzania kriminalite Rade a Komisii.
<P>
V rozhodnutí sa predpokladalo, že štruktúra siete bude založená na kontaktných miestach určených Komisiou a členskými štátmi. Tieto kontaktné miesta mali zahŕňať aspoň jedného zástupcu vnútroštátnych orgánov, pričom ostatné kontaktné body by predstavovali vedci alebo vysokoškolskí pedagógovia so špecializáciou na oblasť predchádzania trestnej činnosti. Členské štáty boli v každom prípade povinné zapojiť vedcov, vysokoškolských pedagógov, mimovládne organizácie a občiansku spoločnosť. Dokonca aj Europol a Európske monitorovacie centrum pre drogy a drogovú závislosť sa podieľali na prácach ako expertné orgány.
<P>
Sieť prešla prvou reformou vnútornej štruktúry v roku 2005. Predpokladala vytvorenie dvoch stálych výborov - jedného pre pracovný program a jedného pre výskum, kým správa internetových stránok bola presunutá z Európskej komisie na Spojené kráľovstvo, ktoré ešte stále zabezpečuje ich aktualizáciu.
<P>
V roku 2007 sa konala druhá kontrola, ktorá potvrdila konkrétne potrebu posilnenia sekretariátu a zdôraznila potrebu riešenia problému so zdrojmi financovania stálych výborov a zástupcov jednotlivých štátov.
<P>
V marci 2009 bolo uverejnené externé hodnotenie fungovania siete. Sústredilo sa na význam cieľov, ktoré viedli k založeniu siete, ale zároveň, žiaľ, poukázalo na organizačné nedostatky, ktoré zamedzili splneniu dôležitých cieľov, o ktorých sme už pred chvíľou hovorili.
<P>
Takto sa poukázalo na problémy, ktoré zahŕňali nedostatok vhodných zdrojov financovania, neúčinný sekretariát, nedostatok zanietenia zo strany národných zástupcov a veľmi úbohý pracovný program a ktoré mali za následok faktické zrútenie siete.
<P>
V hodnotení sa uvažovalo aj o možnosti zrušenia siete. Sieť teda vytvorila pracovnú skupinu na preskúmanie odporúčaní z marca 2009, ktorá skonštatovala, že bude potrebná určitá úprava zakladajúceho aktu siete. Konkrétne bolo navrhnuté vytvorenie externého sekretariátu financovaného z prostriedkov určených na programy Spoločenstva.
<P>
Niektoré členské štáty síce opäť navrhli rozpustenie siete, iné však navrhli jej reformovanie. Švédske predsedníctvo Európskej rady s týmto návrhom súhlasilo a stanovilo ho ako prioritu svojho šesťmesačného funkčného obdobia. V tomto bode musím zdôrazniť svoje sklamanie z týchto prázdnych miest vzhľadom na skutočnosť, že tieto návrhy prišli zo strany samotného švédskeho predsedníctva.
<P>
V návrhu sa uvádza, že sieť by mala pozostávať zo sekretariátu, kontaktných miest určených členskými štátmi a zo správnej rady. Správnu radu by mali tvoriť národní zástupcovia menovaní členskými štátmi, ktorým by predsedal predseda riadiaci výkonný výbor.
<P>
V tejto súvislosti sa podľa mňa trochu prelínajú kontaktné miesta a národní zástupcovia. Občianska spoločnosť, akademická obec, svet skúseností - a teda aj odborníkov - boli zo siete úplne vynechané. Ide o veľmi vážnu vec. Štruktúrne prepojenia medzi sieťou a inými inštitúciami a orgánmi Spoločenstva, ktoré sa zaoberajú trestnou činnosťou a predchádzaním trestnej činnosti, boli úplne prerušené.
<P>
V rozhodnutí sa nepredpokladá žiadna forma spolupráce s Európskym parlamentom a bola vynechaná aj požiadavka o znalosti cudzích jazykov, ktorá bola obsiahnutá v predchádzajúcom rozhodnutí.
<P>
Ako spravodajkyňa si myslím, že predložený návrh je úplne neúčinný a z niekoľkých dôvodov nie je schopný riešiť prevenciu trestnej činnosti. Po prvé, sieť nebola schopná splniť ciele, ktoré boli dôvodom jej založenia, a po druhé, medzi Komisiou, Radou a členskými štátmi nebola žiadna spolupráca a ja som presvedčená, že toto treba považovať za určitý druh sabotáže samotnej siete.
<P>
Prevenciu kriminality nemožne zredukovať na výmenu osvedčených postupov. Nanešťastie sme boli svedkami takmer až turistiky rôznych úradníkov, ktorí navštívili rozličné krajiny a často sa nevedeli navzájom dohovoriť, lebo neboli prítomní tlmočníci. V dôsledku neschopnosti zapojiť do siete občiansku spoločnosť a mimovládne organizácie alebo vytvoriť materiály o prevencii - napríklad knihy pre školy - je sieť úplne neúčinná. Myslím, že by sme mali posilniť kompetencie siete a začleniť do nej boj proti zločinu a prevenciu organizovaného zločinu, aby začala fungovať.
<P>
Preto navrhujem, aby sme zamietli tento návrh, ktorý mohol byť prijatý, ak by bola Rada predložila skutočne ambiciózny návrh. Nanešťastie sa tak však nestalo.
<SPEAKER ID="105" NAME="Jacques Barrot" LANGUAGE="FR">
Vážený pán predsedajúci, s veľkým záujmom som sledoval prejavy pána Nicholsona, pani in 't Veldovej, pána Albrechta a pani Alfanovej. V tejto rozprave sa spomenuli problémy procesné aj problémy týkajúce sa podstaty.
<P>
Plne chápem postoj Parlamentu k procesným otázkam. Lisabonská zmluva čoskoro nadobudne platnosť. Preto plne schvaľujem otázky, ktoré v Parlamente vzbudzujú niektoré rozhodnutia Rady. Pravdou je aj to, že Komisia trochu ľutuje, že nastala súčasná situácia. Napriek tomu by som Parlamentu rád objasnil tieto tri dokumenty.
<P>
Ako všetci viete, na základe rozhodnutia Rady, ktoré nahradí medzivládny dohovor, bude Europol podriadený novému právnemu rámcu a 1. januára 2010 sa stane európskou agentúrou. Prijatiu tohto rozhodnutia Rady predchádzali dlhé rokovania, pričom práve prebiehajú prípravy na jeho vykonávanie.
<P>
Chápem obavy Parlamentu a taktiež sa teším na budúci inštitučný rámec, ktorý pripraví cestu lepšej demokratickej kontrole nad Európskym policajným úradom. Mali by sme sa poučiť z počiatočného vykonávania platného rozhodnutia Rady, aby sme mali pevný základ, na ktorom budeme zakladať budúce právne predpisy. Preto bude výhodné, aby sa Parlament a ostatné zainteresované strany podieľali na tvorbe budúcich právnych predpisov o Europole, a to najmä z hľadiska podmienok, za ktorých budú mať Európsky parlament a národné vlády kontrolu nad činnosťou Europolu.
<P>
Vážený pán predsedajúci, aj tak ľutujem, že Parlament zamietol návrhy rozhodnutí Rady. Ide totiž o vykonávacie ustanovenia upravujúce významné aspekty práce Europolu, bez ktorých Europol nemôže fungovať.
<P>
Teraz prejdem k otázke forenzných laboratórií. Opäť chápem, že Parlament žiada iný základ pre toto rámcové rozhodnutie o akreditácii činností forenzných laboratórií. Komisia schvaľuje využívanie akreditácie, ktorou sa podporuje zlepšenie kvality práce týchto laboratórií najmä v oblasti chúlostivých postupov týkajúcich sa odtlačkov prstov a vzoriek DNA. Prísnejšia akreditácia forenzných laboratórií bude viesť k zvýšeniu dôvery verejnosti.
<P>
Aj v tomto prípade som si vedomý problémov týkajúcich sa právneho základu. Rovnako ako Parlament, aj Komisia si myslí, že právnym základom rámcového rozhodnutia, aspoň pokiaľ ide o služby v zmysle článku 50 Zmluvy o založení Európskeho spoločenstva, by mal byť článok 50. Komisia vydala vyhlásenie, ktoré je obsiahnuté v zápisnici z rokovania Rady SVV z 23. októbra 2009. Vo vyhlásení si Komisia vyhradzuje právo prijať v budúcnosti opatrenia, ktoré bude považovať za vhodné.
<P>
Chcel by som ešte dodať, že v súlade s ustanoveniami týkajúcimi sa právnych predpisov o financiách je Komisia pripravená poskytnúť finančnú podporu aktivitám členských štátov, ktoré umožnia akreditáciu vedeckých laboratórií polície. Komisia je napokon ochotná vyhodnotiť vykonávanie a uplatňovanie tohto nástroja dňa 1. júla 2018, ako stanovuje článok 7 odsek 4 (nový).
<P>
Pokiaľ ide o akreditáciu, rozumiem síce postoju Parlamentu, ale aj tak si myslím, že sa táto záležitosť uberá správnym smerom a rešpektuje všetky názory, ktoré boli v tomto Parlamente vyslovené.
<P>
Teraz prejdem k sieti Európskej únie na predchádzanie trestnej činnosti. Samozrejme si myslíme, že trestnej činnosti treba predchádzať. Na potlačenie zločinu a organizovaného zločinu nestačia donucovacie opatrenia. Mimoriadne dôležitá je prevencia na lokálnej aj cezhraničnej úrovni. Okrem toho som v návrhoch týkajúcich sa obchodovania s ľuďmi a detskej pornografie, ktoré som nedávno predložil, už naznačil preventívne opatrenia.
<P>
Pani Alfanová, práve ste poukázali na slabé stránky siete. Viem, že nedávne hodnotenie ukázalo veľmi reálnu potrebu európskej spolupráce v boji proti organizovanému zločinu, a tiež viem, že verejné orgány, organizácie a súkromný sektor si želajú multidisciplinárny prístup zameraný na výmenu skúseností, postupov a nástrojov v Európe.
<P>
Sieť Európskej únie na predchádzanie trestnej činnosti skutočne mala strategické, politické a organizačné problémy. Komisia o nich vie. Z krátkodobého hľadiska sme zvýšili finančnú podporu pre sekretariát siete.
<P>
V súlade s Lisabonskou zmluvou sme v Štokholmskom programe kategorizovali policajnú spoluprácu a potrebu schopnosti jej riadenia na úrovni Spoločenstva ako prioritu. Je pravda, že táto sieť môže plniť množstvo úloh, ktoré ste spomenuli, a môže preberať úlohy, ktoré ste spomenuli a ktoré obsahovali niekoľko zaujímavých príkladov.
<P>
Môžeme tiež očakávať, že budeme svedkami spoločných projektov sociálnych a vzdelávacích inštitúcií, ktoré budú zahŕňať školy, ďalšie odborné vzdelávanie a vysokoškolské štúdium. Jednoznačne sme na začiatku celkom novej politiky predchádzania trestnej činnosti.
<P>
Je jasné, že občianska spoločnosť a Parlament by mali zohrávať väčšiu úlohu. Policajná spolupráca sa navyše stáva súčasťou spolurozhodovacieho postupu. Preto si myslím, že v rámci nového právneho základu sme schopní spolupracovať tak úzko, ako sa len dá. Bolo by to v záujme všetkých občanov, ktorých sa v ich každodennom živote dotýkajú bezpečnostné záležitosti.
<P>
Samozrejme, že ma mrzia určité veci z tejto rozpravy, ktorá sa sústredila na postupy, ktoré treba dodržať, a na podstatu. Myslím si však, že odteraz - po nadobudnutí platnosti Lisabonskej zmluvy a v zmysle Štokholmského programu - sa nám bude dariť oveľa lepšie. V tejto novej stratégii zameranej na boj proti organizovanému zločinu a vlastne proti všetkým druhom zločinu bude Parlament schopný plne spĺňať svoju úlohu.
<SPEAKER ID="106" NAME="Wim van de Camp">
v mene skupiny PPE. - (NL) Rád by som poďakoval podpredsedovi Komisie pánovi Barrotovi za poskytnuté odpovede a za jeho názory, ktorými prispel k rôznym témam.
<P>
Súdna spolupráca v Európskej únii je veľmi dôležitá. Keď hovoríme o Európe občanov, hovoríme najmä o súdnej spolupráci. Z tohto hľadiska je boj proti zločinu našou hlavnou prioritou, pretože zločin čoraz viac prekračuje hranice. Rozsiahla trestná činnosť prekračujúca hranice často predstavuje veľký problém, v porovnaní s ktorým vyznieva vnútroštátna trestná činnosť takmer ako malá výtržnosť.
<P>
Z tohto hľadiska sa Poslanecký klub Európskej ľudovej strany výrazne zasadzuje za silnú pozíciu nielen Europolu, ale aj Eurodacu. Teraz mám na mysli náš rámec pre forenzné laboratóriá.
<P>
Dôležitou zložkou boja proti organizovanému zločinu je demokratický dohľad nad tými, ktorí bojujú proti zločinu. V žiadnom prípade nechcem odvádzať pozornosť, ale chcem vás požiadať, aby ste vzali do úvahy pozíciu obete a aby ste ju zohľadňovali aj pri diskusiách o návrhoch v nasledujúcich mesiacoch. Boj proti trestnej činnosti často zahŕňa aj zohľadňovanie práv podozrivých, čo je veľmi správne, pretože súkromie podozrivého a jeho pozícia v trestnom konaní sú veľmi dôležité. Bol by som však rád, keby sme počas nasledujúcich piatich rokov venovali viac pozornosti pozícii obete. Vážený pán predsedajúci, základné práva nie sú absolútne a vždy sa musia uplatňovať v kontexte. Alebo, vyjadrené slovami dánskej ústavy: "každý musí plne dodržiavať právne predpisy". To sa v rovnakej miere vzťahuje na podozrivých a aj na obete.
<P>
Chápem a súhlasím s tým, že teraz musí Parlament povedať: "Počkajte chvíľku!", keď hovoríme o týchto štyroch dokumentoch. Počkajme do 1. decembra, keď budeme mať nové návrhy, a potom ich budeme musieť dôkladne vyhodnotiť, do čoho sa bude musieť plnohodnotne zapojiť aj Parlament.
<SPEAKER ID="107" NAME="Ramón Jáuregui Atondo" LANGUAGE="ES">
Vážený pán predsedajúci, máme problém, pretože celý Parlament žiada Komisiu o revidovanie balíka právnych predpisov o tejto záležitosti, pán Barrot nám však svojím obvyklým šarmantným spôsobom vysvetlil, že veci sa začali už dávno, že sa o nich veľa diskutovalo a že nový Europol začne fungovať 1. januára. Faktom je, že máme problém.
<P>
Chcem vás požiadať, pán Barrot, aby ste svojej nástupkyni povedali - keďže vidím, že vy nám neviete v tejto veci dať odpoveď - že keď sa bude konať vypočutie v Parlamente, spýtame sa jej, či plánuje vytvoriť balík právnych predpisov o tejto veci, pretože ho požaduje celý Parlament a nejde iba o príliš horlivú snahu mať právne predpisy.
<P>
Nie je to tak, že by Parlament hovoril, že sa chce podieľať - Parlament sa totiž musí podieľať. Musí sa podieľať, lebo o niekoľko dní bude plniť legislatívnu funkciu, a tiež preto, lebo toto nie je vecou parlamentnej kontroly, ale ide o to, že chceme predkladať ďalšie návrhy. Napríklad v mnohých smerniciach a rozhodnutiach, ktoré sem prichádzajú, vidím medzery, nedostatky a množstvo právnej neistoty. Radi by sme pozmenili tieto právne predpisy.
<P>
Myslím si, že je dobré, aby s nimi Europol pracoval. Je mi známe, že Europol s nimi už pracuje, a chcem, aby s nimi pracoval aj naďalej, pretože chcem, aby napredoval. Chcem však aj to, aby ste rešpektovali právo Parlamentu vyjadriť svoj názor na tieto právne predpisy, to je totiž jeho legislatívna funkcia, ktorú chceme vykonávať.
<P>
Preto vám teraz hovorím, že keď pred nás predstúpi budúca pani komisárka, spýtame sa jej, či bude chcieť pripravovať legislatívne návrhy o tejto záležitosti, aby Parlament mohol plniť svoju zákonodarnú funkciu. To je všetko.
<SPEAKER ID="108" NAME="Nathalie Griesbeck" LANGUAGE="FR">
Vážený pán predsedajúci, pán komisár, dámy a páni, moje pripomienky budú stručné. Týkajú sa najprv podstaty a potom procesov a zopakujem aj niečo z toho, čo už veľmi dobre vyjadrili všetky politické skupiny.
<P>
Kým vytváranie priestoru bezpečnosti, spravodlivosti a slobody v Európskej únii je pre nás všetkých veľmi dôležité a predstavuje príklad európskeho demokratického modelu, ktorý budujeme, a kým mnohí z nás považujú Europol za nástroj, ktorý možno prispôsobiť, všetci kladieme veľký dôraz na skutočnosť, že spojenie zdrojov - najmä ľudských, ale aj technických zdrojov na boj proti organizovanému zločinu a všetkým druhom nelegálneho obchodovania - by malo byť prísne kontrolované s maximálnou zárukou právnej istoty, pretože sa dotýkame jadra našej moci: práv a slobôd európskych občanov.
<P>
Už to síce bolo povedané, ale pokiaľ ide o procesy, chcela by som pána komisára v mene Skupiny Aliancie liberálov a demokratov za Európu ubezpečiť, že všetka tá vykonaná práca nebola márna. Naši občania by však veci pochopili a interpretovali úplne nesprávne, ak by sme po takom dlhom čakaní na sprevádzkovanie inštitúcií založených na Lisabonskej zmluve nevedeli počkať ešte niekoľko hodín alebo dokonca dní, aby sme mohli vykonávať spoločnú zákonodarnú moc, ktorú si tak veľmi ctíme.
<P>
Pretože napokon je dôležité, aby sme v Európe počkali ešte zopár týždňov na text, ktorý bude rešpektovať náš procesný rámec, a rovnako ako pani in 't Veldová ľutujem, že tu s nami nie sú zástupcovia Rady, pretože táto záležitosť sa týka najmä Rady. V mene nášho výboru som teda presvedčená, že by sme mali mať nový legislatívny návrh.
<SPEAKER ID="109" NAME="Raül Romeva i Rueda" LANGUAGE="FR">
Vážený pán predsedajúci, aby som pokračoval v začatej myšlienke, chcem prehovoriť ako koordinátor Skupiny zelených/Európskej slobodnej aliancie k téme týkajúcej sa slobody, ktorá je stredobodom môjho záujmu.
<P>
Bolo by nepochopiteľné, ak by sme s Európskym parlamentom neboli schopní vykonať túto spoločnú zákonodarnú úlohu, keď sme na to už dostali príležitosť. V tomto bode sa preto všetci zhodneme. V každom prípade však budeme musieť počkať a zistiť, ako sa veci vyvinú, bolo by to však jednoznačne problém, ak by sme sa na procese nemohli podieľať tak, ako právom požadujeme.
<P>
Stručne by som chcel spomenúť aj jednu vec týkajúcu sa správy o forenzných laboratóriách, pretože som sledoval túto záležitosť, a povedať čo najzrozumiteľnejšie, že keď diskutujeme o potrebe koordinácie, musíme veľmi pozorne preskúmať aj otázku decentralizácie. Nezabúdajme, že v určitých členských štátoch nemajú jedno centrum pre forenzné štúdiá, ale viaceré, ktoré zohľadňujú rozdelenie území a existujúce policajné a právne systémy, ako to je aj v Španielsku. Je dôležité, aby sme si boli tohto vedomí, pretože ak máme úspešne koordinovať, musíme myslieť na to, že nekoordinujeme iba členské štáty, ale aj regióny s rôznymi vlastnosťami, ktoré nemožno uplatniť na celoštátnej úrovni.
<SPEAKER ID="110" NAME="Marie-Christine Vergiat">
v mene skupiny GUE/NGL. - (FR) Vážený pán predsedajúci, dámy a páni, zopakujem, čo už predo mnou povedali viacerí kolegovia poslanci.
<P>
Pred vstupom Lisabonskej zmluvy do platnosti bol Európsky parlament v rámci naliehavého postupu požiadaný o preskúmanie štyroch dokumentov o Europole a o preskúmanie ochrany utajovaných skutočností odovzdávaných Europolom aj do tretích krajín. Parlament jednomyseľne odsudzuje spôsob, akým bol požiadaný o preskúmanie dokumentov, pretože sa týkajú záležitostí, ktoré sa po vstupe Lisabonskej zmluvy do platnosti určite stanú súčasťou spolurozhodovacieho postupu.
<P>
Mnohí z nás si myslia, že naši občania majú právo na bezpečnosť a že boj proti terorizmu je našou prioritou. Musíme urobiť všetko, čo je v našich silách, aby naši občania nemuseli žiť v neprestajnom strachu, že sa stanú obeťami teroristického útoku. Preto je dôležité, aby sme urobili všetko pre posilnenie policajnej spolupráce, nemožno to však spraviť za každú cenu a ani na úkor základného práva občanov na súkromie, voľný pohyb a slobodu prejavu.
<P>
Chcela by som ešte dodať, že prevencia trestnej činnosti by nemala znamenať viac - a iba viac - donucovacích prostriedkov. Výsadou našich demokracií je vždy ochraňovať našu slobodu a narušiť ju iba v absolútne nevyhnutnom prípade. Policajná spolupráca by preto mala prebiehať v konkrétnom právnom rámci, ktorý zaručí dôvernosť odovzdávaných informácií a správnu rovnováhu medzi informáciami a spomenutými bezpečnostnými cieľmi.
<P>
Spolu s ostatnými skupinami preto vyzýva skupina GUE/NGL Radu a Komisiu, aby tieto návrhy stiahli. A taktiež ľutujem, že tu dnes nie sú zástupcovia Rady.
<SPEAKER ID="111" NAME="Gerard Batten">
v mene skupiny EFD. - Vážený pán predsedajúci, tieto návrhy stanovujú pravidlá, podľa ktorých môže Europol zhromažďovať a vymieňať informácie medzi členskými štátmi EÚ a dokonca aj s tretími krajinami, pričom ide o najosobnejšie údaje občanov EÚ.
<P>
Mnohoznačne hovoria o tom, aby neoprávnené sprístupnenie takýchto informácií neznevýhodnilo, nepoškodilo alebo negatívne neovplyvnilo základné záujmy Europolu. Nespomínajú však ochranu záujmov úbohých nevinných občanov, ktorí by mohli uviaznuť v nočnej more vyšetrovania Europolom.
<P>
Možno zhromažďovať najosobnejšie informácie vrátane informácií o sexuálnej orientácii a údajov o bankových účtoch. A môžu sa dostať dokonca aj k tretím krajinám - a to aj ku krajinám s takými úžasnými demokratickými referenciami ako Albánsko, Peru a Ruská federácia.
<P>
Z akéhokoľvek objektívneho pohľadu je Europol úplne nepotrebný, subjektívny uhol pohľadu EÚ je však taký, že je veľmi potrebné, aby mala ďalší z atribútov politického štátu - vlastné policajné zložky.
<P>
Koľkí z váhajúcich občanov EÚ vedia, že úradníci Europolu požívajú imunitu proti stíhaniu za niečo, čo urobia alebo povedia v rámci plnenia svojich povinností? Toto možno nie je veľmi dôležité pre tých z vás, ktorí ste ešte nedávno žili v policajných štátoch, ale takáto imunita pracovníkov orgánov činných v trestnom konaní je anglickému právu cudzia.
<P>
Keď si EÚ tvorí vlastný súdny systém s takými nástrojmi, ako sú európsky zatykač, súdne konanie v neprítomnosti a teraz aj vlastné policajné zložky, v Británii to považujeme za likvidáciu našich základných a ctených slobôd, ktoré nás kedysi chránili.
<P>
Všetci spravodajcovia boli aspoň natoľko slušní, aby povedali, že by sa tieto návrhy mali zamietnuť, kým Lisabonská zmluva nevstúpi do platnosti. Ak by mala EÚ trochu slušnosti, konali by sa o Lisabonskej zmluve referendá a nikdy by platnosť nenadobudla.
<SPEAKER ID="112" NAME="Andreas Mölzer" AFFILIATION="NI">
(DE) Vážený pán predsedajúci, je chvályhodné, že konanie Europolu v nedávnej minulosti zase raz viedlo k rozbitiu skupín obchodujúcich s ľuďmi, ktoré pašovali do EÚ nelegálnych migrantov. Rovnako chvályhodné by bolo, ak by sa Europol v budúcnosti podieľal na riešení rôznych druhov závažnej medzinárodnej trestnej činnosti. Samozrejme, že spolupráca rôznych úradov bojujúcich pri trestnej činnosti je v zásade dobrá vec.
<P>
Záležitosť týkajúca sa ochrany osobných údajov však nebola vyriešená s ohľadom na plány, podľa ktorých sa všetkým úradom poskytne neobmedzený prístup k osobným údajom. Odbíjajú nás prísľubmi o európskom dozornom úradníkovi pre ochranu údajov, pričom nie je jasné ani len to, aké dozorné právomoci vlastne má. Národní úradníci pre ochranu osobných údajov rýchlo narážajú na obmedzenia rozsahu svojej činnosti, nemajú takmer žiadnu právomoc zasiahnuť a malý skutočný význam. Pravdepodobne to rovnako dopadne aj na úrovni EÚ.
<P>
Počas posledných desiatich rokov sa občianske slobody v mene boja proti terorizmu čoraz viac okliešťovali. Ak najmä teraz - pred tým, ako Lisabonská zmluva zaručí Európskemu parlamentu tieto práva na spolurozhodovanie - ministri spravodlivosti a vnútra chcú rýchlo presadiť dohodu o finančných transakciách, je to iba preto, že vedia, že sa s nimi spájajú závažné veci týkajúce sa ochrany osobných údajov a že by v prípade prijatia dohody SWIFT neskončili bez ujmy. Prečo by mali Europol a prostredníctvom zadných dvierok EÚ najmä Spojené štáty mať takéto neobmedzené práva, keď národným orgánom činným v trestnom konaní ich ústavy takéto práva neposkytujú? Podľa mňa by sme mali takýto útok na ochranu osobných údajov zastaviť.
<SPEAKER ID="113" NAME="Simon Busuttil" AFFILIATION="PPE">
(FR) Vážený pán predsedajúci, dovoľte mi najprv vyjadriť blahoželanie a poďakovať podpredsedovi Komisie za všetko, čo vykonal ako komisár zodpovedný za túto oblasť.
<P>
Dúfam, že komisári - nie jeden, ale dvaja komisári, ktorí prídu po vás, budú čerpať inšpiráciu z vašej politickej vízie, vášho zanietenia a vašej práce. Vďaka, pán podpredseda.
<P>
(MT) Dovoľte mi, aby som teraz prešiel k veci, ktorou je nedávna úžasná príležitosť, keď som mohol v našej krajine navštíviť úrad zodpovedný za Europol, vzťahy s ním a so schengenským priestorom. V tomto úrade pracuje množstvo policajtov, ktorí v tejto oblasti vykonávajú vynikajúcu prácu na poli spolupráce s policajtmi v iných členských štátoch. Cením si ich úsilie a rád by som doplnil, že táto návšteva mi umožnila oceniť obrovský význam agentúry Europol. Mal som príležitosť vidieť zblízka prácu agentúry a jej význam v boji s kriminalitou najmä teraz, keď žijeme v priestore slobody a voľného pohybu osôb v rámci Európskej únie a mnohých členských štátov Európskej únie.
<P>
Dôvod, prečo by sme mali hlasovať proti predloženým návrhom, nie je, že by sme mali niečo proti Europolu, samozrejme, ale že my ako Európsky parlament chceme prispieť k posilneniu tohto úradu, ktorý sa od budúceho roka stane agentúrou, aby mohol skutočne plniť svoju úlohu v boji proti trestnej činnosti, a to skutočne účinným spôsobom.
<SPEAKER ID="115" NAME="Rosario Crocetta" AFFILIATION="S&amp;D">
(IT) Vážený pán predsedajúci, dámy a páni, pokiaľ ide o žiadosť Rady, aby sme schválili návrh na výmenu informácií medzi Europolom a jeho partnermi vrátane tretích krajín, je jasné, k čomu by to viedlo. Ak by bol tento návrh schválený, vytvoril by absurdnú situáciu, keď by okrem iného upravoval výmenu informácií medzi Europolom a tretími krajinami, pričom by Parlament zoznam takýchto tretích krajín ešte ani neschválil.
<P>
Tento návrh a jeho predstava o zaobchádzaní s osobnými údajmi akoby pripravovali cestu k vytvoreniu skutočne neobmedzenej databázy, ktorú by bolo možné sprístupniť tretím krajinám, ktoré Parlament ešte ani neurčil.
<P>
Článok 15 odsek 2 návrhu Rady stanovuje, že v absolútne nevyhnutných prípadoch, dokonca aj vtedy, ak nie je podozrenie, že bol spáchaný trestný čin, možno poskytnúť údaje o rase človeka, jeho etnickom pôvode, politickom postoji, náboženskom a filozofickom presvedčení, členstve v odborovom zväze a tak ďalej, pričom sa bližšie neuvádza, čo sa myslí "absolútne nevyhnutným prípadom", a ešte horšie je, že sa podporuje myšlienka existencie niečoho ako rasová skupina.
<P>
Bolo by zaujímavé si vypočuť objasnenie Rady o tom, čo vlastne rasová skupina je a aké rasové skupiny existujú. Pretože pokiaľ ide o mňa, myslím si, že existuje iba jediná rasa - ľudská.
<P>
Myslím si, že z uvedených dôvodov, ale aj v záujme zachovania nezávislosti Parlamentu, ktorý musí pracovať v rámci potrebného časového rámca, musí byť návrh Rady v jeho súčasnej podobe zamietnutý do požadovaného termínu, ktorým je 30. november.
<SPEAKER ID="116" NAME="Alexander Alvaro" AFFILIATION="ALDE">
(DE) Vážený pán predsedajúci, rovnako ako pán Busuttil by som chcel poďakovať podpredsedovi Komisie pánovi Barrotovi za vykonanú prácu. Tento legislatívny balík, ktorý vzal na svoje plecia, nie je jednoduchý a pán Barrot musel často zápasiť s vetrom a dažďom, ale verte mi, pán podpredseda Komisie, že v Skupine Aliancie liberálov a demokratov za Európu ste mali výborný dáždnik, ktorý ste v takýchto situáciách mohli využiť. Tak či onak sa veľa povedalo o Europole, takže si myslím, že nemusím opakovať, čo už povedali kolegovia poslanci, konkrétne, že je prekvapujúce, že sa očakáva schválenie týchto návrhov v Parlamente do 30. novembra, teda pred vstupom Lisabonskej zmluvy do platnosti. Z tohto hľadiska je zamietnutie týchto návrhov prirodzenou reakciou Parlamentu.
<P>
Je hanba, že nás Rada dnes nemôže poctiť svojou prítomnosťou, aby si vypočula tieto pripomienky. Som si istý, že ich vezme na vedomie. Chcel som najmä vyjadriť niekoľko pripomienok k správe pána Kirkhopa o forenzných laboratóriách a normách a povedať, že často musíme zvažovať, či začneme detailmi veci, teda druhom prenášaných údajov a spôsobom ich prenosu, a či sú tieto údaje skutočne porovnateľné - najmä v prípade forenzných laboratórií. V prípade, ak sa odoberú a prenesú údaje o DNA a nie je možná zhoda, príslušnej osobe to viac uškodí než pomôže. Tieto veci by sme asi mali mať na pamäti.
<SPEAKER ID="117" NAME="Ernst Strasser" AFFILIATION="PPE">
(DE) Vážený pán predsedajúci, pán podpredseda Barrot, ďakujem vám, že rozumiete jasnému postoju Parlamentu k procesným otázkam. Nezamietame návrhy Rady a Komisie, skôr sa chceme podieľať na rozhodovacom procese. Z hľadiska nášho hlasovania je to zásadný bod.
<P>
Je dosť jasné, že Europol je jedným z úspechov Európskej únie. Najmä v oblasti boja proti drogovej kriminalite, obchodovania s ľuďmi, financovania terorizmu a falšovania peňazí zohráva Europol zásadnú úlohu pri výmene informácií a je stredobodom existujúcich sietí policajnej spolupráce. Rozvíjanie jeho funkcií je mimoriadne dôležité. Preto by sme mali uvítať aj skutočnosť, že agentúra bude mať nový základ. Presne tam budeme potrebovať výmenu údajov a vnútorné prepojenie policajných zložiek v Európskej únii. Potrebujeme ich v záujme úspešného boja proti terorizmu a trestnej činnosti. A rovnako treba zdôrazniť, že ich potrebujeme aj na presadenie práv európskych občanov.
<P>
To je postoj Európy a jej jasné hodnoty, ktoré boli potvrdené aj v polovici septembra v Parlamente, ktorý prevažnou väčšinou schválil rozhodnutie o kódoch SWIFT. Od Rady a Komisie musíme požadovať, aby presadzovali túto základnú zásadu a tieto usmernenia aj pri rokovaniach so Spojenými štátmi. Musíme to urobiť v záujme zaistenia bezpečnosti európskych občanov.
<SPEAKER ID="118" NAME="Kinga Göncz" AFFILIATION="S&amp;D">
(HU) Aj ja sa teším z toho, že sa Rada zaviazala ďalej rozvíjať a reformovať Európsku sieť na predchádzanie trestnej činnosti. Ako už spomenuli viacerí rečníci, z tohto hľadiska je naozaj škoda, že zástupcovia Rady už nie sú prítomní na tejto rozprave.
<P>
Ja by som tiež chcela oddeliť moje pripomienky k procesu od skutočného obsahu. Rozhodnutie o potrebe tejto siete bolo prijaté pred desiatimi rokmi. Súčasné hodnotenie ukázalo, že sieť nevyužila naplno všetky príležitosti, ktoré jej boli poskytnuté. Ukázalo sa však aj to, že takúto sieť potrebujeme a že ju musíme ďalej rozvíjať, zapojiť občanov a vedcov a spolupracovať s orgánmi činnými v trestnom konaní. Aj ja by som chcela povedať, že Skupina progresívnej aliancie socialistov a demokratov v Európskom parlamente považuje prácu a ďalší rozvoj siete za dôležité. Dôvodom, prečo Európsky parlament teraz zamieta túto iniciatívu, je práve skutočnosť, že po vstupe Lisabonskej zmluvy do platnosti bude mať toto opatrenie ešte väčšiu váhu a budeme sa na ňom môcť aktívnejšie podieľať.
<SPEAKER ID="119" NAME="Cecilia Wikström" AFFILIATION="ALDE">
(SV) Vážený pán predsedajúci, najväčšie zlyhanie Európy v súčasnosti spočíva v tom, že sa nám ešte stále nepodarilo zastaviť obchodovanie s ľuďmi, ktoré sa nám odohráva priamo pred očami. V našich členských štátoch sa ženy a deti predávajú ako tovar pri pulte. Podľa hrubého odhadu Europolu sa v roku 2009 do Európy privezie a následne predá asi pol milióna žien. Musíme o tom otvorene hovoriť a musíme vypracovať stratégie na odstránenie tohto stavu.
<P>
V EÚ máme inštitúcie, ktorých cieľom je boj proti obchodovaniu s ľuďmi a organizovanému zločinu, v súčasnej dobe sa však prejavujú mnohé ich nedostatky. Spolupráca členských štátov a Komisie, Rady a Parlamentu sa musí rýchlo zlepšiť, aby sme mali aspoň nejakú šancu na odstránenie závažnej trestnej činnosti raz a navždy. Týka sa to organizovaného zločinu, činnosti mafie a aj obchodovania s ľuďmi.
<P>
Lisabonská zmluva čoskoro plne nadobudne platnosť. Myslím si, že potom sa nám bude trochu ľahšie dýchať, pretože konečne budeme mať nádej na kvalitnejšiu spoluprácu, ktorá našim občanom zaručí bezpečnosť vo všetkých členských štátoch. Onedlho bude Europol silnejší a bude efektívne spolupracovať s Eurojustom. Potom konečne začneme bojovať proti organizovanému zločinu v Európe vrátane obchodovania s ľuďmi a zločineckých syndikátov podobných mafii. Povedzme v roku 2009 raz a navždy, že obchodovanie s ľuďmi je v tejto dobe nedôstojné súčasnej Európy.
<SPEAKER ID="120" NAME="Birgit Sippel" AFFILIATION="S&amp;D">
(DE) Vážený pán predsedajúci, dámy a páni, o dnešnej rozprave a najmä o rozhodnutiach nasledujúcich po diskusii by sme nemali hovoriť z formálneho, ale skôr z politického hľadiska.
<P>
Jednotné normy laboratórnej práce sú, samozrejme, tiež dôležité pre spoluprácu polície a súdnictva, ktorá je založená na dôvere. Táto záležitosť má však mnohé aspekty, o ktorých nemôžeme z časových dôvodov diskutovať. V zásade však znie kľúčová otázka úplne inak, konkrétne: ako vážne berú politickí aktéri Lisabonskú zmluvu, práva Parlamentu a občanov a dôveryhodnú spoluprácu Rady a Parlamentu?
<P>
Chcela by som uviesť tri príklady: Lisabonská zmluva sa o vysokom predstaviteľovi vyjadruje ako o silnom hlase Európy a je skutočne zahanbujúce, že členské štáty v tomto prípade tiež uplatnili rôzne kritériá. Dohoda o kódoch SWIFT, ktorá je z mnohých hľadísk kontroverzná, by mohla byť na budúci pondelok opäť podrobená podrobnej kontrole Európskeho parlamentu. Namiesto toho sa má niekoľko hodín predtým rýchlo odškrtnúť zo zoznamu a podpísať so Spojenými štátmi.
<P>
V rovnakej situácii sme aj v prípade tém, ktorými sa teraz zaoberáme. Pár dní pred nadobudnutím platnosti Lisabonskej zmluvy nás žiadajú o rýchle prijatie rozhodnutí obsahujúcich ustanovenia do budúcnosti, ktorými by sa zúžil rozsah našej rozhodovacej právomoci alebo by sa aspoň výrazne obmedzil. Musíme sa pýtať, prečo je to tak, veď predsa určite bolo možné predložiť nové návrhy o iných veciach.
<P>
Rada a Komisia zmarili svojím postojom príležitosť vyslať obyvateľom Európy jasný signál, znamenie odhodlania vykonávať zmluvu, znamenie demokratickej Európy občanov. Ako Európsky parlament máme iba jednu možnosť: musíme tieto návrhy zamietnuť, pretože chceme širokú verejnú rozpravu a chceme využiť svoje posilnené práva na podporu našich občanov teraz, a nie v blízkej alebo ďalekej budúcnosti.
<SPEAKER ID="121" NAME="Luigi de Magistris" AFFILIATION="ALDE">
(IT) Vážený pán predsedajúci, dámy a páni, táto mimoriadne zaujímavá rozprava dnes večer nám pomohla pochopiť niekoľko veľmi dôležitých bodov týkajúcich sa najmä Európskej siete na prevenciu trestnej činnosti.
<P>
Po prvé, teraz, keď už máme Lisabonskú zmluvu, musí sa úloha Parlamentu v rámci spolurozhodovacieho postupu čoraz viac podporovať, a to dvoma spôsobmi. Po prvé, prostredníctvom kultúry - organizovaný zločin a organizácie mafie možno eliminovať najmä informovanosťou a zvyšovaním povedomia. Známy taliansky sudca Giovanni Falcone, ktorého zavraždila mafia, zvykol hovoriť, že mafia je fenomén, ktorý má svoj začiatok aj koniec. Jej koniec sa musí zakladať na obrovskej mobilizácii v kultúrnom význame a musí začať v Európe a v Parlamente.
<P>
Druhou oblasťou je, že proti organizovanému zločinu treba bojovať účinnejšie, a to najmä vytvorením služby európskej prokuratúry a podľa mňa aj začlenením niektorých veľmi závažných trestných činov, čo by sa však týkalo iba niektorých členských štátov. Mám na mysli napríklad zločiny mafie.
<P>
Musíme pochopiť, že kríza spojená s mafiou sa týka celej Európy, pretože jej organizácie sa vedia dostať priamo do inštitúcií. Ako zdôraznili nedávne správy, existuje veľmi úzky vzťah medzi organizáciami mafie a korupciou a dokonca aj podvodmi v Európskej únii, ako sme sa nedávno dozvedeli aj od Európskeho dvora audítorov.
<SPEAKER ID="122" NAME="Debora Serracchiani" AFFILIATION="S&amp;D">
- (IT) Vážený pán predsedajúci, dámy a páni, ako tieňová spravodajkyňa jedného z dokumentov o Europole môžem iba zopakovať, čo už povedali kolegovia poslanci predo mnou.
<P>
Vďaka úlohe, ktorú Europol zohráva pri zhromažďovaní, analýze a výmene informácií, uľahčuje vyšetrovanie v členských štátoch a tým sa stal významným nástrojom v boji proti trestnej činnosti.
<P>
V boji proti trestnej činnosti musíme byť účinnejší, ale zároveň musíme rozhodne zdôrazniť autoritu tohto Parlamentu.
<P>
Rada rozhodla, že 30. novembra v každom prípade prijme dokumenty balíka o Europole a nebude čakať, kým Parlament po vstupe Lisabonskej zmluvy do platnosti dňa 1. decembra získa spolurozhodovacie právo v tejto veci.
<P>
Zamietnutie návrhov nemá za cieľ prekaziť Europolu prevzatie novej roly ako európskeho orgánu, ale rozšíriť právomoci tohto Parlamentu - Európskeho parlamentu - najmä v dôležitých veciach týkajúcich sa slobody, bezpečnosti a spravodlivosti.
<P>
Na záver chcem povedať, že si myslím, že je správne prideliť Parlamentu väčšie právomoci v oblasti kontroly činností Europolu, aby sa zabezpečilo, že sa zaobchádzaním Europolu s osobnými údajmi občanov nebudú podkopávať práva európskych občanov.
<SPEAKER ID="123" NAME="Monika Flašíková Beňová" AFFILIATION="S&amp;D">
(SK) Oblasť forenznej medicíny získava v poslednom období na význame hlavne z dôvodu stále sa zvyšujúcej dôležitosti v oblasti boja proti kriminalite a trestnej činnosti.
<P>
Vysoká miera spolupráce naprieč národmi môže v tomto momente napomôcť k väčšej efektivite pri boji so zločinnosťou. Z praxe je zrejmé, že takáto spolupráca nie je dostatočná sama osebe a je nevyhnutné vytvoriť spoločný právny rámec, ktorý bude stanovovať štandardy činnosti forenzných laboratórií, a rovnako aj sieť takýchto vysokokvalifikovaných laboratórií naprieč celou Európskou úniou.
<P>
Skutočnosť, že neexistuje dohoda, prostredníctvom ktorej by sa na analýzu vedeckých dôkazov uplatňovali spoločné akreditačné normy, je vážnym nedostatkom, ktorý by sa mal napraviť. Aj z tohto dôvodu dúfam, že sa Rada čo najskôr chytí iniciatívy a pripraví sa čo najskôr nový dokument, kde bude výrazne zapojený už aj Európsky parlament.
<P>
A na záver ešte, pán predsedajúci, napriek tomu, že som chcela viac hovoriť o forenznych laboratóriách, chcem povedať, že mojou ambíciou rozhodne nie je zvyšovať dôležitosť Európskeho parlamentu, ale považujem za absolútne bezprecedentné, že zástupca Rady si nenašiel čas a neprišiel sem, aby si vypočul naše názory.
<SPEAKER ID="124" NAME="Artur Zasada" AFFILIATION="PPE">
(PL) Vážený pán predsedajúci, ako absolvent práva a bývalý policajt chcem zdôrazniť význam rámcového rozhodnutia Rady, ktorého cieľom je zabezpečiť, aby všetky forenzné laboratóriá dodávajúce výsledky genetických testov a testov odtlačkov prstov dodržiavali medzinárodnú normu ISO 17025. Cieľom tohto mimoriadne významného rozhodnutia je posilniť dôveryhodnosť a spoľahlivosť procesu dokazovania a tým zvýšiť dôveru spoločnosti k orgánom činným v trestnom konaní a systémom súdnictva.
<SPEAKER ID="125" NAME="Janusz Władysław Zemke" AFFILIATION="S&amp;D">
(PL) Vážený pán predsedajúci, možno sa k tejto téme vrátime o šesť mesiacov, keď budeme mať pred sebou rovnaké problémy. Na jednej strane bude pre nás dôležité, aby polícia a Europol pracovali maximálne účinne. Na druhej strane však nesmieme zabúdať na to, že ide o záležitosti ľudských práv a veľmi často o chúlostivé osobné údaje.
<P>
Bude nás čakať rovnaká práca a v tejto súvislosti by som chcel upozorniť najmä na článok 15 rozhodnutia Rady, ktorým sa prijímajú vykonávacie predpisy upravujúce vzťahy Europolu s jeho partnermi vrátane výmeny osobných údajov a utajovaných informácií. Chcel by som totiž upozorniť na to, že ide o veľmi chúlostivé osobné údaje, a hovoríme, že prenos takýchto údajov má byť povolený iba v absolútne nevyhnutných prípadoch. Musíme si premyslieť, kto rozhodne, čo je absolútne nevyhnutné, lebo toto je mimoriadne závažná otázka.
<SPEAKER ID="126" NAME="Jacques Barrot" LANGUAGE="FR">
Vážený pán predsedajúci, vzhľadom na neprítomnosť zástupcu Rady je moja úloha neľahká. Aj tak by som však chcel spomenúť niektoré dôvody, ktoré napriek všetkému viedli vašu Komisiu k schváleniu predloženia týchto návrhov.
<P>
Najprv pokiaľ ide o Europol - bude ťažké zabrániť, aby sa Europol stal agentúrou. Budeme mať ďalšie texty o Europole a Parlament bude, samozrejme, spoločný zákonodarca. Prerušiť prácu Europolu by bolo veľmi ťažké. Chcel by som tiež povedať, že súčasným riaditeľom Europolu je vynikajúci britský odborník. Akosi by bolo hanebné prerušiť prácu Europolu.
<P>
Pokiaľ ide o ďalšie dva dokumenty, je dôležité si uvedomiť, že sú výsledkom iniciatívy Rady a členských štátov. Ale pokrok predstavuje už aj skutočnosť, že členské štáty prijali myšlienku akreditácie laboratórií s cieľom získať spoľahlivé údaje. Je to pozitívny výsledok a krok vpred.
<P>
Čo sa týka siete na prevenciu trestnej činnosti, pri ktorej sú pripomienky Parlamentu najviac oprávnené, v budúcnosti ju skutočne bude treba posilniť a poveriť inými úlohami. Dokonale vám rozumiem a ďakujem pánom Busuttilovi a Strasserovi - predtým tu bol aj predseda Výboru pre občianske slobody, spravodlivosť a vnútorné veci -, že to pochopili. Tiež som úplne presvedčený o tom, že by Parlament mal byť vo veľkej miere zapojený. Všetko, čo som za posledných päť rokov dosiahol, sa mi podarilo vďaka podpore Parlamentu. Ako viete, preto si skutočne želám zapojenie Parlamentu.
<P>
Chcel by som ešte dodať, že Komisia si myslí, že potrebujeme hĺbkovú analýzu jednotlivých prípadov, aby sme zistili, či máme zmeniť tretí pilier acquis. Je dôležité pochopiť, že v súčasnosti prechádzame od medzivládneho prístupu k prístupu Spoločenstva, čo ma spolu s Výborom pre spravodlivosť a vnútorné veci veľmi teší.
<P>
Uvedomujem si aj skutočnosť, že sa všetci chcete podieľať na určitej forme policajnej spolupráce, ktorá bude rešpektovať ľudské práva a ctiť hodnoty Európskej únie. Samozrejme! Myslím si, že účasť Parlamentu bude mať pozitívny vplyv na všetky budúce texty, ktoré nám umožnia urobiť pokrok v oblasti policajnej spolupráce - opäť v súlade s hodnotami a právami našich občanov.
<P>
Teraz sa však nachádzame v prechodnom období a plne chápem vaše želanie podieľať sa na príprave týchto dokumentov. Opäť však opakujem, že Komisia si myslí, že by sme mali preskúmať dokumenty tretieho piliera acquis, a to vykonaním úplnej analýzy jednotlivých prípadov. Ak budú súčasné nástroje zastarané alebo ak budú potrebovať doplnenie či aktualizáciu, potom budeme vedieť predkladať návrhy. Moji nástupcovia predložia návrhy, ktoré Parlamentu umožnia vylepšiť dokumenty, pretože napokon bude spoločným zákonodarcom.
<P>
Vážený pán predsedajúci, teraz by som chcel zopakovať, že na konci svojho funkčného obdobia starostlivo zvážim všetky návrhy, ktoré mi Európsky parlament predniesol. Chcel by som však zdôrazniť, že všetci dobre vieme, že mnohé dokumenty potrebné pre policajnú a justičnú spoluprácu budú musieť byť postavené na novom základe, čo Parlamentu umožní vykonávať úlohu spoločného zákonodarcu.
<P>
Dúfam, že rozumiete, prečo som sa pokúsil vysvetliť naše dôvody, prečo chceme, aby sa Europol stal od 1. januára agentúrou a pokračoval vo svojej práci, všimli sme si dobrovoľný pokrok členských štátov v oblasti akreditácie laboratórií a siete na predchádzanie trestnej činnosti.
<P>
Opakujem, že rozumiem postoju Parlamentu, a môžem vás ubezpečiť, že počas nasledujúcich týždňov budem v maximálnej miere obhajovať tento úžasný priestor slobody a bezpečnosti, ktorý budú členské štáty odteraz budovať s aktívnou podporou Parlamentu.
<SPEAKER ID="127" NAME="James Nicholson">
zastupujúci spravodajcu. - Vážený pán predsedajúci, dnes večer máme veľmi dobrú rozpravu. Myslím si, že dnes večer je predsedníctvo obvinené z neprítomnosti. Nezúčastnilo sa rozpravy a myslím si, že je to hanba.
<P>
Mám niekoľko pripomienok. Plne súhlasím s pani Sophiou in 't Veldovou. Samozrejme, že z dlhodobého hľadiska chceme silný Europol a dokonca lepší a viac spolupracujúci Europol tam, kde to je potrebné. Stačí, ak sa pozrieme na množstvo problémov na našich hraniciach - napríklad drogy, obchodovanie s ľuďmi, medzinárodný zločin a terorizmus - a pochopíme, prečo to je potrebné.
<P>
Myslím, že to bol hovorca PPE, ktorý sa dotkol témy, ktorá oslovuje aj mňa. Hovoril o právach obetí v porovnaní s právami páchateľov. Myslím si, že by sme sa nad tým mali veľmi vážne zamyslieť.
<P>
Je veľmi smutné, že máme často viac sympatií a podpory pre tých, ktorý spáchali trestný čin, než pre obeť, ktorá utrpela tým, čo sa stalo. Možno to dokázať na mnohých príkladoch. Toto je v každom prípade neprijateľné. Myslím si, že musíme obetiam poskytnúť viac podpory, čo potom jednoznačne ukáže, kto je vlastne obeť. Je neprípustné, aby sa s páchateľmi trestnej činnosti zaobchádzalo rovnako ako s obeťami.
<P>
Kto si myslí, že v dnešnej spoločnosti môžeme prežiť bez spolupráce, žije v nereálnom svete. Toto je skutočnosť z môjho pohľadu. Uvediem veľmi jasný príklad z predchádzajúcich týždňov zo Severného Írska, z ktorého pochádzam. Vďaka spolupráci polície Severného Írska a írskou políciou Garda Síochána na juhu sa podarilo zadržať, vrátiť a zabrániť vstupu na trh mnohým miliónom cigariet. Myslíte, že by sa to bolo podarilo, ak by nielen nespolupracovali policajné zložky, ale ak by neexistovala spolupráca až po Ďaleký východ?
<P>
Áno, milí priatelia, potrebujeme silný Europol, áno, musíme sa oň snažiť, a áno, musíme sa snažiť o spoluprácu tam, kde to je v záujme všetkých.
<SPEAKER ID="128" NAME="Sophia in 't Veld">
spravodajkyňa. - Vážený pán predsedajúci, ešte než vyjadrím svoje pripomienky, chcela by som pánovi komisárovi Barrotovi vyjadriť svoju vďačnosť. Musím povedať, že svojmu nástupcovi nasadil latku veľmi vysoko.
<P>
Nebudem hovoriť o podstate, pretože o tom by sme mali mať rozpravu neskôr, ale stručne sa vrátim k procesom, pretože chcem objasniť jednu vec.
<P>
Nepriamo, akoby od tejto prázdnej stoličky, som začula, že Rada veľmi dobre vie, prečo sa ponáhľa: preto, lebo nechceme, aby Europol prestal pracovať. Do 1. januára sa musí stať agentúrou.
<P>
Ale ak by Radu skutočne zaujímali názory Európskeho parlamentu, mohla tu byť. Mohla celý proces spustiť oveľa skôr než na konci júla. Mohla dokonca aj prijať ponuku Európskeho parlamentu, že bude pracovať veľmi rýchlo, lebo Parlament si vždy plní svoje úlohy, a vieme pracovať veľmi rýchlo, ak musíme.
<P>
Rade sme to ponúkli prostredníctvom procesu, ktorý by aspoň bol v duchu Lisabonskej zmluvy. Požiadali sme o posunutie termínu o jeden mesiac, ale Rada nám ho jednoducho nechcela poskytnúť, a skutočnosť, že tu dnes Rada nie je prítomná a že nemá záujem o rozhovor s Európskym parlamentom, je iba prejavom toho, že nechce zapojiť Európsky parlament, a tiež prejavom neúprimnosti Rady.
<P>
Je mi to ľúto, lebo odteraz o sedem dní, tri hodiny a štyridsať minút budeme musieť pracovať spolu. Rada by som zdôraznila, ako už veľmi správne povedal niektorý z našich kolegov poslancov, že toto nie je o našom egu. Nie je to o odstrkovaní Európskeho parlamentu. Nie je to dokonca ani o zatláčaní národných parlamentov do úzadia. Je to o zodpovednosti voči občanom, pretože ide o veľmi dôležité rozhodnutia.
<P>
Hovoríme o prenose osobných údajov a dôverných dokumentov tretím osobám, o osobných údajoch a dôverných informáciách o našich občanoch - ľuďoch, ktorých zastupujeme. Im sa má Rada zodpovedať viac než nám.
<P>
Na záver chcem povedať, že som síce počula, čo povedal pán komisár, ale aj tak by som rada videla vyhlásenie Európskej rady, v ktorom sľúbi - ak sa jej podarí presadiť celý tento balík - že stiahne alebo preskúma toto rozhodnutie veľmi rýchlo, najneskôr do šiestich mesiacov, a potom plne zapojí Európsky parlament do úplného spolurozhodovacieho postupu a bude sa zodpovedať občanom.
<SPEAKER ID="129" NAME="Jan Philipp Albrecht">
spravodajca. - (DE) Vážený pán predsedajúci, v prvom rade chcem poďakovať Komisii za prácu, ktorú vykonala v súvislosti s Europolom, a chcem ešte raz konštatovať, že nejde o to, že by sme chceli brániť procesu premeny Europolu na agentúru EÚ.
<P>
Avšak otázka udelenia právomocí v súvislosti so vzťahom medzi štátom a občanmi je, samozrejme, zásadná a zároveň aj chúlostivá a mala by sa prediskutovať v Parlamente. V demokratickom systéme sa takéto rozhodnutie prijíma v parlamente a musí sa do hĺbky prediskutovať, aby bol výsledok dostatočne legitímny.
<P>
Ako povedala pani in 't Veldová, považujem za znepokojujúce, že Rada ani len nie je prítomná, aby si mohla vypočuť túto kritiku, pretože si myslím, ž toto je základnou súčasťou každej demokracie. Dúfam, že si vláda napokon vezme k srdcu kritiku Parlamentu týkajúcu sa práce vykonanej doteraz v oblasti bezpečnostnej politiky.
<P>
Rozpravu o právach občanov a rozpravu o účinnosti našej bezpečnostnej politiky treba viesť na parlamentnej úrovni v celej Európe. Európsky parlament a národné parlamenty musia v oboch rozpravách zohrávať oveľa významnejšiu úlohu.
<P>
Rád by som poďakoval spravodajcom za signál, ktorý sme dnes spoločne vyslali, a dúfam, že bol celkom jednoznačný a že naň Rada zareaguje.
<SPEAKER ID="130" NAME="Agustín Díaz de Mera García Consuegra" LANGUAGE="ES">
Vážený pán predsedajúci, chcel by som vyjadriť hlboký rešpekt Európskemu policajnému úradu, ktorý jednoznačne podporujem. Dúfam, že úrad bude mať v zmysle Lisabonskej zmluvy čo najskôr k dispozícii všetky právne, ľudské a materiálne zdroje, ktoré potrebuje na dosahovanie svojich cieľov a využitie celého svojho potenciálu.
<P>
Chcem iba veľmi stručne zhrnúť, čo vlastne je Európsky policajný úrad - nový úrad.
<P>
Už to nie je medzivládny orgán - teraz je to orgán Spoločenstva financovaný Spoločenstvom a podliehajúci kontrole Európskeho parlamentu. Mali by sme však uvažovať o tom, čo je definované najmenej. Mali by sme si položiť otázku, čo je najmenej isté.
<P>
Najmenej jasnou časťou rozhodnutia je kontrola zo strany Európskeho parlamentu. Preto, vážený pán predsedajúci, nemôžeme pochopiť alebo prijať náhlivosť, ktorú nik nedokáže spoľahlivo zdôvodniť, a ktorá, v skratke, obmedzuje kontrolnú úlohu Parlamentu. V tomto spočíva celý problém, vážený pán predsedajúci. Nemôžeme akceptovať skutočnosť, že si Rada umýva ruky nad touto záležitosťou. Pri zajtrajšom hlasovaní si od Rady vyžiadame stanovisko v tom zmysle, o ktorom sme už hovorili. V tomto stanovisku by sa Rada mala zaviazať, že do šiestich mesiacov predloží nový legislatívny balík v zmysle Lisabonskej zmluvy.
<P>
Vážený pán predsedajúci, na záver poviem, že nie je rozumné a pre nás ani prijateľné, aby sme pomáhali podporovať niečo, čo vlastne kritizujeme. Napríklad: o šiestich správach o takýchto dôležitých témach nemožno diskutovať iba čosi vyše hodiny a pol v jediné popoludnie. Po prvé, hovoríme o sieti na prevenciu trestnej činnosti, po druhé o forenzných laboratóriách a tiež o štyroch správach týkajúcich sa Europolu. To skutočne nie je rozumné.
<P>
Videli sme, aká dôležitá je táto rozprava, ale nevedeli sme ísť do väčšej hĺbky, pretože nám v tom zabránil samotný Parlament a jeho služby, keďže sa máme naraz zaoberať až šiestimi správami.
<P>
Vážený pán predsedajúci, preto dúfam, že sa v budúcnosti bude venovať väčšia pozornosť konaniu rozpráv, ktoré sa nás týkajú a ktorým venujeme toľkú pozornosť.
<SPEAKER ID="131" NAME="Sonia Alfano">
spravodajkyňa. - (IT) Vážený pán predsedajúci, dámy a páni, chcela by som poďakovať všetkým poslancom, ktorí v tejto rozprave vystúpili. Predovšetkým by som chcela poďakovať pánovi Barrotovi za to, že si naše obavy vzal k srdcu.
<P>
Náš navrhovaný zamietavý postoj nie je neoprávnený - nebude to iba jednoduché "nie" vyslovené Rade. Práve naopak, my by sme sa radi podieľali, vzhľadom na to, že Lisabonská zmluva o pár dní nadobudne platnosť. A myslím si tiež, že úloha Parlamentu ako spoločného zákonodarcu má zásadný význam.
<P>
Ja osobne som formálne požiadala Radu o predloženie ambicióznejšieho návrhu o Európskej sieti na prevenciu trestnej činnosti, a to okamžite po vstupe Lisabonskej zmluvy do platnosti. Takýto návrh nebol predložený. Preto je skutočne potrebné, aby sme návrh zamietli, a myslím si, že Parlament má právo pracovať formou úplného spolurozhodovania najmä v prípade takýchto závažných vecí.
<P>
Ďakujem pánovi Nicholsonovi za jeho slová o úlohách obetí a páchateľov, ktoré sa často zamieňajú. Za tých niekoľko mesiacov v Parlamente som si všimla, že Parlament a Európska únia pripisujú mimoriadnu dôležitosť boju proti terorizmu, zatiaľ čo vôľa na riešenie trestnej činnosti, ale aj organizovaného zločinu, ktoré sú základom terorizmu, je príliš malá.
<P>
Je nemožné predstaviť si boj proti trestnej činnosti alebo predchádzanie trestnej činnosti bez zváženia možnosti komplexnejšej operácie na potlačenie a predchádzanie trestnej činnosti a mafii, ako povedal pán De Magistris, keď citoval výnimočné slová sudcu Falconeho, zavraždeného mafiou.
<P>
Na základe tohto by som teraz rada uviedla jednu poznámku ako človek, ktorý má s týmito záležitosťami, nanešťastie, skúsenosti z prvej ruky. Nielenže sa často zamieňajú úlohy obetí a páchateľov, ale dokonca aj vlády - žiaľ, ani talianska vláda nevenuje tejto záležitosti dostatočnú pozornosť - rôznym spôsobom zaobchádzajú s obeťami rovnakého druhu trestnej činnosti. S obeťami terorizmu sa zaobchádza inak než s obeťami mafie.
<P>
Podľa môjho názoru nesmú takéto rozdiely a formy diskriminácie naďalej existovať, pretože v Európe, ktorá plánuje postaviť svoju politiku na inováciách, nemajú takéto rozdiely vôbec žiadne miesto.
<SPEAKER ID="132" NAME="Predsedajúci">
Dovoľte mi, prosím, aby som sa pridal k tým z vás, ktorí blahoželali pánovi Jacquesovi Barrotovi k jeho zodpovednej a vynikajúcej práci. Rád by som tiež poďakoval spravodajcom za ich prácu.
<P>
Spoločná rozprava sa skončila. Hlasovanie sa uskutoční v utorok 24. novembra 2009.
<P>
Písomné vyhlásenia (článok 149)
<SPEAKER ID="133" NAME="Raffaele Baldassarre  " LANGUAGE="IT">
Lisabonská zmluva zásadným spôsobom mení inštitučnú rovnováhu, pôvodne stanovenú Maastrichtskou zmluvou, v oblasti policajnej a justičnej spolupráce v trestných veciach, a to začlenením - aj keď so značnými výnimkami - riadneho legislatívneho postupu týkajúceho sa priestoru slobody, bezpečnosti a spravodlivosti.
<P>
Preto je potrebné, aby sa každá zmena opatrení vykonávajúcich rozhodnutie o Europole prijala v novom legislatívnom rámci v zmysle Lisabonskej zmluvy. Europol nemožno posilniť, kým sa Parlament nebude vedieť riadne vyjadriť k právnym predpisom týkajúcim sa opatrení, ktoré nie sú čisto technické, ale politické, ako napríklad prenos osobných údajov.
<P>
Dovoľte mi pridať myšlienku o postoji Európskej únie, ktorá sa čoraz viac pozerá smerom von, a o narastajúcej synergii medzi vnútornou bezpečnosťou a obranou. Aj keď nebude mať zmluva okamžitý účinok na rozvoj trhov bezpečnosti a obrany, pripraví cestu rozvoju integrovanejšieho a konzistentnejšieho trhu bezpečnosti, ktorý vyžaduje koordinované a teda medziinštitucionálne legislatívne konanie. O to menej konzistentné, ak nie dokonca škodlivé, by preto bolo prijať "politické" modifikácie opatrení vykonávajúcich rozhodnutie o Europole, ktoré nezodpovedajú legislatívnemu postupu stanovenému v Lisabonskej zmluve.
