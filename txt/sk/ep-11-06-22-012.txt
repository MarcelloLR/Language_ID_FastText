<CHAPTER ID="012">
Príprava zasadnutia Európskej rady (24. júna 2011) (rozprava) 
<SPEAKER ID="024" NAME="Predsedajúci">
Ďalším bodom programu sú vyhlásenia Rady a Komisie o prípravách zasadnutia Európskej rady 23. a 24. júna 2011.
<SPEAKER ID="025" NAME="Enikő Győri" LANGUAGE="HU">
Toto je posledná príležitosť, keď sa môžem v rámci rozpravy v pléne obrátiť na Parlament v mene Rady.
<P>
V januári sme sľúbili, že naše predsedníctvo bude mať s Parlamentom dobré vzťahy. Vzhľadom na dôsledky Lisabonskej zmluvy sme si uvedomili, že úzka spolupráca s Európskym parlamentom a jeho poslancami je nevyhnutnosťou pre úspech všetkých predsedníctiev v budúcnosti. Európsku verejnosť zaujímajú výsledky EÚ, pričom sa veľmi nezaoberá rozlišovaním medzi Parlamentom, Komisiou a Radou. A má pravdu. Nesieme spoločnú zodpovednosť a naše úspechy alebo zlyhania sú preto tiež spoločné.
<P>
Nadchádzajúca Európska rada znamená koniec maďarského predsedníctva. Táto rozprava je preto vhodnou príležitosťou zamyslieť sa nad tým, čo sme dosiahli v mnohých dokumentáciách v úzkej spolupráci s týmto Parlamentom.
<P>
Dovoľte mi začať hospodárskou politikou. Európska rada uzavrie prvý európsky semester. V jednom politickom cykle spája dva prvky hospodárskej obnovy: finančnú stabilitu založenú na fiškálnej konsolidácii, ktorá sa odráža v programoch stability a konvergencie, a štrukturálne reformy pre inteligentný, udržateľný a sociálne inkluzívny rast, ktorý zahŕňa tvorbu pracovných miest. Vďaka vynikajúcej spolupráci medzi Komisiou, Radou a členskými štátmi pri presadzovaní národných reformných programov a odporúčaní trval prvý európsky semester jeden semester a ani o deň dlhšie.
<P>
Európska rada bude vyzvaná, aby podporila konkrétne odporúčania pre jednotlivé krajiny, ktoré schválila Rada a ktoré by všetky členské štáty mali vziať do úvahy pri prijímaní svojich národných rozhodnutí v súvislosti s vypracúvaním svojich rozpočtov a vykonávaním štrukturálnych reforiem. Dokonca aj v trojstranných rokovaniach sme odkazovali na európsky semester, aby Parlament mohol byť náležite informovaný o vývoji v tejto oblasti.
<P>
Pokiaľ ide o Pakt Euro Plus, väčšina zúčastnených členských štátov predstavila záväzky v celkovom množstve viac ako sto osobitných opatrení. Tieto záväzky sú dobrým krokom na dosiahnutie cieľov paktu, ktorý v súčasnosti musíme presadiť na vnútroštátnej úrovni.
<P>
Miera ambícií a precíznosti týchto počiatočných záväzkov však nie je rovnaká. Členské štáty pri príprave svojich nasledujúcich záväzkov zabezpečia širší rozsah, konkrétnejší prístup a vyššiu mieru ambícií.
<P>
Dovoľte mi teraz vrátiť sa k šiestim legislatívnym návrhom o hospodárskom riadení, nazývaným naším spoločným žargónom "šesť návrhov balíka". Nebudem zachádzať do detailov, pretože ako také sú na programe plenárneho zasadnutia. Dovoľte mi len pripomenúť, že maďarské predsedníctvo dostalo od Európskej rady mandát dospieť s Parlamentom do konca júna k politickej dohode. Potom, ako Rada v marci prijala všeobecný prístup, sme okamžite začali konať, a to začatím intenzívnych trojstranných rokovaní s Parlamentom a Komisiou.
<P>
Všetky tri inštitúcie vykonali veľa práce. Počiatočné stanovisko Parlamentu viedlo k predloženiu približne 2 000 pozmeňujúcich a doplňujúcich návrhov. Doteraz sa nám podarilo znížiť počet nedoriešených otázok na jeden hlavný problém a niekoľko formálnych aspektov. Som presvedčená, že text, ktorý je pred nami, je presvedčivejší a vhodnejší na predchádzanie budúcim krízam. V súlade s tým budeme informovať predsedu Európskej rady, čím vlastne predložíme správu orgánu, ktorý nás poveril touto misiou.
<P>
Osobne som sa zúčastnila na fascinujúcich rozhovoroch s mnohými poslancami tohto Parlamentu. Pri tejto príležitosti vám chcem všetkým úprimne poďakovať za túto skúsenosť. Ako predsedníctvo s dobrým vzťahom s Parlamentom dúfame, že výsledky, na základe ktorých sme takmer dospeli k dohode, neboli dosiahnuté zbytočne. Finančné trhy, európske podniky - a čo je najdôležitejšie - naši európski občania očakávajú, že prejavíme zodpovednosť a budeme rozhodovať a konať tak, aby sme zabránili ďalšiemu zadlžovaniu, ktoré je kameňom úrazu nášho hospodárstva. Takisto vieme, že na programe Európskej rady bude aj otázka Grécka.
<P>
Dovoľte mi, aby som prešla k spravodlivosti a vnútorným veciam. Európska rada sa bude zaoberať strategickými otázkami, ktoré sa týkajú azylu, migrácie a Schengenu a ktoré vychádzajú zo záverov prijatých Radou pre spravodlivosť a vnútorné veci 9. júna 2011.
<P>
Vzhľadom na nedávny vývoj Európska rada prediskutuje niektoré myšlienky a zabezpečí viac politických usmernení a spoluprácu v schengenskej oblasti. Takisto prediskutuje myšlienky týkajúce sa možných ochranných mechanizmov. Dovoľte mi však zdôrazniť, že pre správne fungovanie Schengenu je potrebné, aby členské štáty v plnej miere vykonávali predpisy a zvýšili tak vzájomnú dôveru. Takisto si to vyžaduje účinné a aktualizované systémy monitorovania a hodnotenia.
<P>
Chcela by som sa zmieniť aj o voľnom pohybe osôb. Táto problematika patrí do inej kapitoly acquis comunautaire ako Schengen, sú však neoddeliteľne prepojené. Obe patria k najzjavnejším a najpopulárnejším úspechom európskej integrácie. Členské štáty sú si toho vedomé a v plnej miere sa ich snažia zachovať. Logika Schengenu zostáva rovnaká: ešte účinnejšie riadenie vonkajších hraníc je predpokladom cestovania bez hraničných kontrol v rámci schengenského priestoru.
<P>
Ako viete, o zmene a doplnení nariadenia týkajúceho sa agentúry Frontex sa viedli intenzívne rokovania. Agentúra Frontex je európsky nástroj par excellence, ktorý je nevyhnutný na kontrolu našich vonkajších hraníc. Predsedníctvo víta pozitívny výsledok nedávneho trojstranného stretnutia. Členské štáty budú o týchto výsledkoch rokovať dnes popoludní a veríme, že do zasadnutia Európskej rady bude možné včas dosiahnuť dohodu.
<P>
Pokiaľ ide o európsku azylovú politiku: na základe nedávneho vývoja sa dostala pod veľký tlak. Bezpečné a účinné azylové konania sú nevyhnutné pre ľudí, ktorí potrebujú ochranu. Z tohto dôvodu je nevyhnutné, aby sa do roku 2012 dokončil spoločný európsky azylový systém - systém, ktorý je založený na vysokých normách ochrany spolu so spravodlivými a účinnými konaniami, ktoré zabránia zneužívaniu a umožnia rýchlo preskúmať žiadosti o udelenie azylu s cieľom zabezpečiť jeho udržateľnosť.
<P>
Európska rada zároveň preskúma pokrok pri príprave plánov rozvoja kapacít na riadenie migračných tokov a tokov utečencov. Cieľom musí byť riešenie hlavných príčin nezákonnej migrácie. Na tento účel sa vytvoria partnerstvá s južnými susednými krajinami. V prvom rade je s týmito krajinami potrebné nadviazať rozsiahly štruktúrovaný dialóg o prisťahovalectve, mobilite a bezpečnosti s cieľom získať hmatateľné výhody pre tieto krajiny aj pre EÚ.
<P>
Dovoľte mi teraz povedať niekoľko slov o Chorvátsku. Ukončenie prístupových rokovaní s Chorvátskom bolo jednou z hlavných priorít nášho predsedníctva. Ako výsledok obrovského úsilia Chorvátska, Komisie a predsedníctva s nevyhnutnou podporou tohto Parlamentu - za ktorú si zaslúži mimoriadne uznanie - Európska rada do konca júna 2011 vyzve na ukončenie prístupových rokovaní s Chorvátskom. Podpísanie zmluvy o pristúpení sa plánuje do konca roka.
<P>
Tento vývoj prináša nový impulz pre európsku perspektívu západného Balkánu. Európska rada sa k tejto záležitosti vráti na svojej schôdzi v decembri 2011. V tejto súvislosti sa očakáva, že privítame zatknutie generála Mladiča a jeho prevoz do Haagu. Srbsko vykonalo obrovský krok na ceste k pristúpeniu k EÚ.
<P>
Čo sa týka južných susedských krajín: očakáva sa, že Európska rada podporí nový prístup v oblasti vzťahov s krajinami susediacimi s EÚ, ktorý bol schválený na pondelkovom zasadnutí Rady pre zahraničné veci. Vzhľadom na dôležitý rozvoj v niektorých južných susedných krajinách Únie sa očakáva, že Európska rada prijme vyhlásenie o nedávnych udalostiach v tomto regióne.
<P>
Dovoľte mi, aby som vás okrem iného informovala, že Európska rada pravdepodobne za nasledujúceho guvernéra Európskej centrálnej banky vymenuje Maria Draghiho, o ktorom bude tento Parlament hlasovať.
<P>
Európska rada v neposlednom rade pravdepodobne podporí stratégiu EÚ pre podunajskú oblasť a rámec EÚ týkajúci sa národných stratégií pre integráciu Rómov, čím sa uskutočnia ďalšie dve priority maďarského predsedníctva.
<P>
Stratégia pre podunajskú oblasť je zameraná na podporu príležitostí pre celý región, ktorý zahŕňa rôzne členské štáty a tretie krajiny západného Balkánu - národy, obyvateľov aj komunity. Rámcom EÚ týkajúcim sa národných stratégií integrácie Rómov budeme po prvýkrát riešiť vážnu situáciu Rómov na európskej úrovni, ktorá sa tak pre nás všetkých môže stať príležitosťou.
<P>
Osobitne chcem poďakovať tomuto Parlamentu za vypracovanie takej vynikajúcej správy - správy pani Járókovej - a za rozhodnutie, ktoré bolo vynikajúcim základom pre našu prácu s Radou. Ako povedal premiér Orbán, Európa tak dokáže, že "má srdce a nie iba mozog".
<P>
Vážený pán predsedajúci, pán predseda Komisie, vážené poslankyne, vážení poslanci, mottom maďarského predsedníctva je "Silná Európa". Dovoľte mi vyjadriť nádej, že budete súhlasiť so slovami pána predsedu Buzeka, ktorý nedávno povedal, že "po skončení maďarského predsedníctva bude Európa silnejšia a lepšia".
<P>
Ešte raz vám zo srdca ďakujem za spoluprácu za posledných šesť mesiacov.
<SPEAKER ID="026" NAME="José Manuel Barroso">
predseda Komisie. - Tento týždeň má Európska rada veľmi dôležitý program. Pani ministerka Győriová predstavila program vo všeobecnosti v mene maďarského predsedníctva Rady. Chcel by som jej v tejto chvíli poďakovať za odhodlanie, ktoré prejavila počas týchto šiestich mesiacov.
<P>
Dovoľte mi, aby som sa sústredil na niekoľko konkrétnych bodov: napísal som členom Európskej rady list, v ktorom som načrtol pozície Komisie k tým bodom programu, ktoré považujem za najdôležitejšie, a o tieto pozície by som sa chcel s vami podeliť. Nakoniec by som chcel povedať niekoľko pripomienok týkajúcich sa Grécka.
<P>
Táto Európska rada prijme veľmi dôležité opatrenia, aby zabezpečila, že tvorba hospodárskych politík Európskej únie bude komplexnejšia a účinnejšia.
<P>
Po prvé, máme balík hospodárskeho riadenia. Chcel by som tomuto Parlamentu úprimne poďakovať za nesmierne náročnú prácu a odhodlanie, ktoré preukázal s cieľom zachovať vysokú úroveň ambície v rámci tejto problematiky. Dnes popoludní pán komisár Rehn podrobne vyjadrí v mene Komisie naše stanovisko k týmto veľmi dôležitým záležitostiam. Teraz očakávam, že Parlament a členské štáty dospejú k dohode, pretože prijatie balíka hospodárskeho riadenia je základom pre našu komplexnú reakciu na túto krízu.
<P>
Dohoda o tomto balíku je veľmi dôležitá. Bude mimoriadne ťažké vysvetliť našim občanom, prečo nemôžeme schváliť základné piliere reakcie na krízu, keď sa snažíme reagovať na výzvy takéhoto rozsahu. Domnievam sa, že dohoda o tomto balíku prispeje k posilneniu mechanizmov hospodárskeho dohľadu na európskej úrovni. Európska únia tak bude môcť oveľa lepšie predchádzať rozvoju neudržateľného verejného zadlženia a deficitov, ako aj riziku škodlivej makroekonomickej nerovnováhy. Aj keď je prevencia lepšia ako následné opatrenia, budeme oveľa lepšie pripravení na riešenie takýchto situácií v prípade, že nastanú.
<P>
Po druhé, očakávam, že hlavy štátov a predsedovia vlád podporia odporúčania pre jednotlivé krajiny, ktoré Komisia predložila 7. júna. Ako viete, je to po prvýkrát, čo na európskej úrovni vykonávame tento druh kolektívneho presadzovania.
<P>
Tieto odporúčania sú založené na rozsiahlej analýze plánov členských štátov pre udržateľný rast a vytváranie pracovných miest na základe stabilných verejných financií, ktorú vypracovala Komisia. Sú cielené, merateľné a zamerané na najnaliehavejšie problémy jednotlivých krajín. Rokovania o týchto odporúčaniach medzi Komisiou a členskými štátmi niekedy boli, samozrejme, veľmi intenzívne, ale som rád, že celkový výsledok zachoval túto vysokú úroveň ambícií.
<P>
Na jednej strane nemôžeme využívať výhody jednotného trhu a na strane druhej ignorovať bezohľadnú tvorbu hospodárskej politiky. Neexistuje žiadny dôvod zrušiť tento úplne nový balík hospodárskeho riadenia, ak v ten istý týždeň členské štáty spochybnia metodiku a vykonávanie nezávislých odporúčaní Komisie v jednotlivých krajinách. Tento nový spôsob tvorby politiky je zároveň dôraznou výzvou na kolektívnu zodpovednosť, pretože hospodársky priestor Európskej únie je oveľa väčší ako súčet našich rôznych ekonomík.
<P>
Po tretie, Európska rada má schváliť zmenu zmluvy potrebnú na zriadenie európskeho mechanizmu stability v roku 2013, vďaka ktorému bude možné pomôcť členským štátom eurozóny, ktoré sa nachádzajú vo finančných ťažkostiach, a to na základe prísnych podmienok.
<P>
Európsky mechanizmus stability spolu s nárastom účinnej úverovej kapacity európskeho nástroja finančnej stability je jasným dôkazom nášho záväzku zabezpečiť stabilitu eurozóny na základe zdravých a udržateľných verejných financií.
<P>
Možno si pamätáte, že v januári, keď Komisia predložila ročný prieskum rastu, bola veľmi dôležitou témou potreba posilniť účinnú úverovú kapacitu európskeho nástroja finančnej stability. V tom čase sme boli veľmi kritizovaní, ale teraz sa európske vlády jednomyseľne rozhodli zvýšiť túto účinnú úverovú kapacitu. Zaujímalo by ma, či to nebolo možné schváliť už pred niekoľkými mesiacmi.
<P>
Balík hospodárskeho riadenia, odporúčania pre jednotlivé krajiny a mechanizmy stability: týmto spôsobom by sa mala Európa poučiť z krízy a podľa toho konať. Komisia urobí, čo bude v jej silách, aby udržala túto úroveň vytrvalého riešenia vo všetkých otázkach, ktoré je potrebné prerokovať.
<P>
V reakcii na hospodársku krízu musí prispieť každé odvetvie, predovšetkým finančný sektor. Parlamentu som prisľúbil, že Komisia predloží formálny legislatívny návrh na finančnú daň.
<P>
Tento návrh bude mať tri ciele. Po prvé, zabrániť fragmentácii vnútorného trhu s finančnými službami, pretože neustále rastie počet nekoordinovaných vnútroštátnych daňových opatrení, ktoré sa zavádzajú. Po druhé, cieľom tejto finančnej dane je stanoviť primeraný postih pre nadmerne rizikové alebo čisto špekulatívne transakcie. Po tretie, zabezpečiť, aby finančné inštitúcie spravodlivo a výraznou mierou prispeli k splateniu nákladov vyplývajúcich z nedávnej krízy a riešili výhrady súvisiace s nadmernými ziskami.
<P>
Veľmi vysoké prémie, ktoré sa ešte stále vyplácajú bankárom - bankárom, ktorí boli niekedy zachránení vďaka obrovskému množstvu peňazí daňových poplatníkov -, poukazujú na to, že v bankovom sektore existujú nadmerné zisky a že bankový sektor by mal takisto prispieť k spoločnému verejnému blahu.
<P>
(potlesk)
<P>
Druhou dôležitou otázkou pre Európsku radu je migrácia. Otázka migrácie sa v posledných mesiacoch dostala do popredia, a to najmä v dôsledku nedávnych udalostí, ktoré sa odohrali v južnom Stredozemí.
<P>
V máji som v Parlamente hovoril o balíku Komisie týkajúcom sa migrácie, v ktorom sú stanovené nedávne aj budúce politické iniciatívy v rámci, ktorý EÚ a jej členským štátom umožňuje riadiť azyl, migráciu a mobilitu štátnych príslušníkov tretích krajín v bezpečnom prostredí.
<P>
Migrácia, povedzme si to otvorene, je veľmi emocionálna záležitosť. Dovoľte mi však jasne povedať, že Komisia nebude akceptovať žiadne snahy o narušenie schengenských zásad. Domnievam sa, že posilnením európskeho prístupu k migrácii a voľnému pohybu dosiahneme presný opak.
<P>
Komisia navrhla posilniť riadenie schengenského priestoru a tým posilniť dôveru členských štátov v účinné riadenie našich vonkajších hraníc.
<P>
Stane sa tak prostredníctvom posilnenia pohraničnej agentúry Frontex a hodnotiacich mechanizmov, pričom národné pohraničné agentúry budú spolupracovať na vyhodnocovaní hrozieb. Takisto skúmame realizovateľnosť systému zabezpečenia, ktorý umožní prijímať rozhodnutia na európskej úrovni s cieľom čeliť prípadným zložitým situáciám, v rámci ktorých budú naše spoločné vonkajšie hranice vystavené mimoriadnemu tlaku alebo v prípade, že členské štáty nesplnia svoje povinnosti v oblasti kontroly svojich hraníc. Rozhodnutia o tom, ako najlepšie riešiť takéto situácie, by sa mali prijímať na úrovni Európskej únie, čím sa predíde jednostranným opatreniam členských štátov. Ako mechanizmus poslednej možnosti a v prípade, že je to odôvodnené kritickou situáciou, tieto rozhodnutia umožňujú dočasné opätovné zavedenie kontrol na vnútorných hraniciach, ale vždy v rámci Spoločenstva.
<P>
Neznamená to odvolať zrušenie vnútorných hraníc. Je to spôsob, ako posilniť európsky rozmer tohto systému tak, aby jednotlivé členské štáty nezískali pocit, že je nutné, aby konali jednostranne. Budem sa snažiť získať v Európskej rade jednoznačnú podporu tohto prístupu, aby bolo možné dokončiť detailné návrhy Komisie a získať tak možnosť uspieť.
<P>
Balík týkajúci sa migrácie je doplnený o návrh spoločného, účinného a ochranného azylového systému, ktorý žiadateľom o azyl zaručí rovnaké zaobchádzanie v celej Európskej únii. Som presvedčený, že Parlament a Rada podporia návrhy stanovené v revidovaných návrhoch Komisie o minimálnych normách pre prijímanie žiadateľov o azyl a štatút utečenca. Vyzvem Európsku radu, aby čo najskôr podporila dokončenie celého azylového balíka v rámci stanovenej lehoty.
<P>
Európska rada takisto rokovala o situácii v susedných krajinách, najmä o realizácii partnerstva pre demokraciu a spoločnú prosperitu s južným Stredozemím. Toto partnerstvo je mimoriadne dôležité pre našich arabských partnerov, ktorí od Európskej únie očakávajú podporu demokratizačných zmien v krajinách južného Stredozemia. Nesmieme ich sklamať.
<P>
Ďalším bodom v nadchádzajúcom programe Európskej rady je odporúčanie Komisie, aby sa Chorvátsko stalo 28. členským štátom Európskej únie, a to - ako dúfam - od 1. júla 2013. Ešte stále máme pred sebou veľa práce, ale dúfam, že koncom mesiaca podpíšeme zvyšné kapitoly na prístupovej konferencii.
<P>
Nakoniec spomeniem aj Grécko, pretože dúfam, že členské štáty budú mať príležitosť prerokovať aj túto situáciu na najvyššej úrovni, ktorá je dôležitá nielen pre členské štáty našej Únie, ale domnievam sa, že aj pre stabilitu eurozóny a stabilitu Európskej únie ako celku. Problematika Grécka prináša veľmi dôležité otázky, a to nielen pokiaľ ide o finančnú stabilitu, ale aj pokiaľ ide o sociálne záväzky a politické odhodlania Európskej únie.
<P>
Hlasovanie gréckeho parlamentu zo včerajšieho večera umožňuje vláde dosiahnuť konsenzus na podporu balíka reforiem, schváleného Európskou úniou a Medzinárodným menovým fondom (MMF), fiškálnych opatrení, privatizácie a reforiem, ktoré sú potrebné na to, aby Grécko mohlo opäť dosiahnuť rast. Pretože, a to si musíme zreteľne uvedomiť, tento plán nemá žiadnu inú alternatívu. Preto v súlade s ním musíme konať.
<P>
Viem, že mnoho ľudí v Grécku prechádza obdobím obrovského utrpenia a neistoty. Môj odkaz obyvateľom Grécka je ten, že ak bude vláda konať, Európa jej podá pomocnú ruku. Ak Grécko preukáže, že je skutočne odhodlané vykonávať balík reforiem schválený spolu s Európskou úniou a MMF, budeme ho sprevádzať pri jeho návrate k rastu. Z celkového hľadiska je potrebná fiškálna konsolidácia, cieľom je však rast.
<P>
Nikdy by sme nemali zabúdať na to, že jedno euro vynaložené na úrokové sadzby určené na zaplatenie dlhu je euro, ktoré sa nedostane ku gréckemu obyvateľstvu, preto je veľmi dôležité znížiť dlh a kontrolovať deficit tak, aby sme mohli obnoviť dôveru v grécku ekonomiku v záujme podpory rastu.
<P>
Zároveň je mimoriadne dôležité, aby Gréci pochopili, že vzhľadom na túto zložitú situáciu je potrebný národný konsenzus: národný konsenzus a nie krátkozraká stranícka politika. Potrebujeme v Grécku národný konsenzus, aby si Grécko mohlo znovu získať dôveru partnerov a trhov, pokiaľ ide o veľmi dôležité a potrebné reformy.
<P>
(potlesk)
<P>
V pondelok večer som sa stretol s premiérom Papandreom a hovorili sme aj o strategickejšom využívaní európskych štrukturálnych fondov. Grécko má potenciál získať veľké množstvo prostriedkov z európskych fondov v rámci politiky súdržnosti. Som presvedčený, že by sme mali zvýšiť mieru ich čerpania a urýchliť ju s cieľom dosiahnuť významný vplyv na zvýšenie konkurencieschopnosti a zamestnanosti.
<P>
Možno tak urobiť v rámci existujúcich fondov. Pôjde o komplexný program technickej pomoci zameraný na rast a zamestnanosť, ale s núdzovým charakterom, pretože ako opakujem, Grécko sa nachádza v núdzovej situácii.
<P>
O týchto otázkach budem rokovať s Európskou radou: konkrétne o tom, čo môžeme spolu s Gréckom urobiť. Komisia to môže uviesť do praxe, a to spolu s vládou, no domnievam sa, že toto úsilie musia vynaložiť všetci, ktorí môžu prispieť, konkrétne pokiaľ ide o technickú pomoc z rôznych členských štátov.
<P>
Grécka vláda je ochotná rokovať s nami o tomto prístupe. Domnievam sa, že by sme mali byť pripravení reagovať veľmi pozitívnym spôsobom, a to vždy na základe prísnych podmienok, pokiaľ ide o reformy, ktoré sú pre túto krajinu nevyhnutné.
<P>
Vykonávanie gréckych plánov reforiem si vyžaduje mimoriadne úsilie gréckeho obyvateľstva. Komisia v súčasnosti navrhuje mimoriadnu reakciu ako znamenie gréckemu obyvateľstvu, že existuje nádej. Títo obyvatelia prinášajú obeť a my vieme, že túto obeť prinášajú, ale na konci tejto cesty je nádej a riešenia máme na dosah. Robia niekoľko dôležitých škrtov, ale tieto škrty sú nevyhnutné pre rast. Odpoveďou je rast, a preto budeme spolu s gréckymi orgánmi a gréckym obyvateľstvom spolupracovať na dosiahnutí tohto cieľa.
<SPEAKER ID="027" NAME="Joseph Daul" LANGUAGE="FR">
Pani ministerka Győriová, v prvom rade by som vám chcel povedať pár slov uznania za všetku prácu, ktorú ste vykonali, a najmä za použitý metodický prístup a hodiny, ktoré ste venovali tejto práci konkrétne spolu s Parlamentom. Myslím si, že by som to mal spomenúť, a preto vám ešte raz ďakujem.
<P>
(potlesk)
<P>
Tlieskate jej, ale inak to ani nemohlo byť: v našom poslaneckom klube dostala dobré školenie. Preto vie, čo prináša práca v Parlamente.
<P>
Schôdza Európskej rady sa len zriedkakedy konala za takých zložitých a napätých okolností. Len zriedkakedy boli očakávania medzi ľuďmi v rôznych krajinách také vysoké, očakávania odvážnych a jednotných rozhodnutí ich vedúcich predstaviteľov, týkajúce sa pálčivej problematiky eura a dlhovej krízy, ako aj hospodárskeho riadenia. V niekoľkých krajinách, najmä v Grécku, sú naši spoluobčania zmätení, plní obáv a hlboko znepokojení svojou budúcnosťou a budúcnosťou svojich detí. Rád by som využil túto príležitosť a povedal našim gréckym priateľom tri veci.
<P>
Po prvé, Európa je s nimi solidárna a my Európania urobíme všetko, čo je v našich silách, aby sme im pomohli dostať sa z tejto mimoriadne zložitej situácie v duchu solidarity a zodpovednosti, pričom chcem zdôrazniť slovo zodpovednosť.
<P>
Po druhé, situácia, ktorej spolu s mnohými ďalšími krajinami v Európe čelia, je výsledkom toho, že po mnoho rokov žili nad svoje pomery. Toto je potrebné zdôrazniť, a preto všetkých Európanov vyzývam, aby čelili realite.
<P>
Môj tretí odkaz je výsledkom prvých dvoch: Európa môže Grécku alebo nejakej inej krajine v ťažkostiach pomôcť len vtedy, ak táto krajina urobí všetko pre to, aby skonsolidovala svoju hospodársku a finančnú situáciu v dlhodobom horizonte. Patrí sem prinášanie obetí, ktoré však krajine nakoniec prinesú pozitívne zmeny. Aj toto je potrebné zdôrazniť, pričom v tejto súvislosti musím spomenúť príklad Lotyšska: pred niekoľkými rokmi bolo na pokraji bankrotu a vďaka ambicióznej politike obnovy, ktorú presadzoval dvakrát zvolený premiér tejto krajiny Valdis Dombrovskis, dokázalo nastoliť vyvážený stav.
<P>
Vzhľadom na súčasnú situáciu možno prijať dva odlišné postoje: buď sa ľudia vyberú do ulíc a začnú štrajkovať - čo je súčasťou odborového hnutia (ja sám som bol odborár) -, alebo potom, ako vyjadria svoje obavy, sa zamerajú na nápravu situácie na základe spravodlivej politiky.
<P>
Náš poslanecký klub, dámy a páni, žiada o nápravu. Žiada všetky naše krajiny, aby si uvedomili skutočnosť, že zmena je potrebná a prospešná. Krízu neprekonáme tak, že budeme hľadať obetného baránka (Európu, Medzinárodný menový fond a ďalších), ale tak, že si vyhrnieme rukávy - a keď hovorím "my", hovorím, samozrejme, o politickej triede, ale aj o všetkých 500 miliónoch európskych občanov.
<P>
To ma privádza späť k Európskej rade, od ktorej očakávam potvrdenie európskej solidarity. Nad rámec súčasnej krízy a na dosiahnutie trvalo udržateľného oživenia očakávame aj ďalekosiahle reformy v oblasti hospodárskeho riadenia, pretože sme síce dokončili menovú otázku hospodárskej a menovej únie zavedením eura, no ekonomická stránka je neprimeraná, za čo dnes platíme vysokú cenu. Poslanecký klub Európskej ľudovej strany (kresťanských demokratov) žiada, aby sa pri rokovaní o legislatívnom balíku použila metóda Spoločenstva, a to len preto, aby sa našim členským štátom zabránilo zbaviť sa príliš ľahko povinností, ako to bolo v minulosti. Keď Rada spolu s Parlamentom rozhodnú o tom, že 27 členských štátov musí dodržiavať hospodárske nariadenia, nesmie sa stať, že sa tomu pri prvej príležitosti vyhnú. Chceme sa len uistiť, že sa tieto nariadenia budú dodržiavať. Ak sa zo súčasnej krízy máme niečomu priučiť, potom je potrebné, aby sme sa poučili z minulosti. Preto všetkých v Parlamente žiadam, aby to uznali.
<P>
Svoje vystúpenie uzavriem v pozitívnom duchu, a to privítaním očakávaného rozhodnutia Rady o nadchádzajúcom pristúpení Chorvátska, ktoré sa o niekoľko mesiacov stane 28. členským štátom Európskej únie. Týmto rozhodnutím bude ocenené veľké úsilie chorvátskeho ľudu a jeho vlády, pričom by som chcel oceniť jeho odvahu a zmysel pre verejné blaho. Toto pristúpenie je dôležitým a pozitívnym signálom pre Európanov, ktorí v súčasnosti o sebe pochybujú. Hodnoty, ktoré Európa stelesňuje - solidarita, tolerancia, otvorenosť voči druhým, rešpektovanie menšín, rešpektovanie ľudských práv a ľudskej dôstojnosti - si však nikdy nezaslúžili takú podporu ako v dnešnej dobe globalizácie, keď má rovnováha moci príliš často prednosť pred čímkoľvek iným. Som si istý, že ak si to Európania budú želať a ak Únia prekoná nejednotnosť a populizmus, vyjdeme z týchto zložitých čias, ktorými práve prechádzame, oveľa silnejší. Dúfam, že hlavy štátov a predsedovia vlád podporia túto víziu pred akýmkoľvek iným názorom.
<SPEAKER ID="028" NAME="Martin Schulz" LANGUAGE="DE">
Len zriedka sa Európsky parlament pripravoval na zasadnutie Európskej rady počas horšej krízy. Som toho názoru, že by sme si nemali robiť žiadne ilúzie. Toto zasadnutie Európskej rady bude historické, pretože na ňom rozhodneme o budúcnosti tejto Únie.
<P>
Tento týždeň som v nemeckých novinách čítal zaujímavú vetu. Trhy - píše sa v nemeckých novinách - Európskej únii nedôverujú, pretože už dávno neveria tomu, že dokáže nájsť riešenie problémov. Obyvatelia Európy, občania, vraj Európskej únii nedôverujú, pretože neveria ani tomu, že vlády dokážu nájsť riešenie ich problémov. Čelíme vážnej kríze. Nachádzame sa v kríze dôvery v európsky projekt. Ocitli sme sa v kríze, ktorú si zaslúžime. Naše problémy sme si uvedomovali už dávno. Otázkou je, či sa ich pokúsime odvážne vyriešiť alebo či prepadneme skľúčenosti, či na to máme odvahu alebo či nás zbabelosť zrazí na kolená.
<P>
Dovoľte mi povedať jednu vec, ktorá je pravdepodobne jednou z najmenej populárnych správ, ktoré by Európa práve teraz chcela počuť. Napriek tomu to poviem, pretože som pevne presvedčený, že je to správne. Nepotrebujeme menej Európy, ale viacej. Potrebujeme viac odvahy na to, aby sme túto krízu prekonali prostredníctvom európskych zdrojov.
<P>
(potlesk)
<P>
Prečo potrebujeme viac Európy? Rada sa na tomto zasadnutí zaoberá prevažne dvomi vecami. Po prvé, hlavy štátov a predsedovia vlád sa musia znovu chopiť riadenia, pretože nerozhodujú len hlavy štátov alebo predsedovia vlád. Vo svete, v ktorom žijeme, existuje 43 spoločností, ktorých súvaha je vyššia ako štátny rozpočet stredne veľkého členského štátu EÚ, ako je Poľsko. To znamená, že existuje 43 riaditeľov spoločností, ktorí sú minimálne takí mocní, ako je poľský premiér. Aj títo ľudia rozhodujú o osude ľudí tohto kontinentu. Hovorilo sa už vlastne o tom - a toto je ďalšia otázka -, že vždy tesne pred zasadnutím rady Ecofin, tesne pre zasadnutím Európskej rady jedna, dve alebo tri ratingové agentúry vyhodnotia ako nevhodné to, čo sa predloží ako riešenie problémov? Kto sú títo ľudia, ktorí na seba berú skutočnú moc nad hospodárskym rozvojom v Európe? Kto za nimi stojí?
<P>
Kto vlastne ratingovým agentúram platí za ich ratingy? Určite nepracujú len za vatikánsku menu. Za svoje návrhy dostávajú odmenu od zainteresovaných strán. Hlavy štátov a predsedovia vlád musia nabrať odvahu a znovu získať suverenitu nad svojimi štátnymi a demokratickými kompetenciami. Jediný spôsob, ako to môžu urobiť, je zjednotenie.
<P>
(potlesk)
<P>
A nebudú tak môcť urobiť, ak sa rozdelia na jednotlivé časti. EÚ v rámci svojich 27 členských štátov v súčasnosti predstavuje 7,8 % svetovej populácie. Zo štatistík týkajúcich sa obyvateľstva vyplýva, že v roku 2050 tu budú žiť len 4 % svetovej populácie. Zvyšných 96 % svetovej populácie sa nebude orientovať podľa Európy. Nové mocnosti a rozvíjajúce sa hospodárstva tohto sveta nečakajú, že sa Európa rozdelí na menšie časti, teda od veľkých mocností, ako je Nemecko, až po malé štáty, ako je Malta, v presvedčení, že každý jednotlivý štát bude schopný prežiť sám, čo je renacionalizačná rétorika, s ktorou mnohí politici predstupujú pred občanov. V medzikontinentálnej súťaži - v environmentálnej, hospodárskej a finančnej súťaži - prežijeme len vtedy, ak sa zjednotíme. Ak budeme spoločne chcieť vybudovať najsilnejšie hospodárstvo na svete - pretože to bude Európa v prípade, že bude držať spolu -, stane sa tak, keď budeme vzájomne solidárni. Solidarita znamená deliť sa. Pevné ramená dokážu viac ako slabé ramená. Pre nás to, mimochodom, neznamená finančnú daň; znamená to daň z finančných transakcií. Keď pôjdem do obchodu a kúpim si škatuľu mlieka, zaplatím daň z pridanej hodnoty. Keď predám finančný produkt, neplatím žiadnu daň. To nie je správne. Preto potrebujeme túto daň z finančných transakcií.
<P>
(potlesk)
<P>
Všetky tieto veci tu už boli vysvetlené. Máme ich pred sebou. Buď sa nám spoločne podarí spojiť Európu v jednote a nestavať jeden národ proti druhému alebo pocity jedných proti pocitom druhých, alebo je európsky integračný projekt skutočne ohrozený. Ak však Európska únia ako nadnárodný projekt stroskotá, pokiaľ ide o zabezpečenie mieru a blahobytu, a rozpadne sa, potom sa rozpadne viac než len politická únia. Démoni 20. storočia, ktorí tento kontinent uvrhli do chudoby, sa potom znovu rýchlo objavia. Obrana Európy je viac než len európsky samit, je to obrana veľkej myšlienky.
<P>
(potlesk)
