<CHAPTER ID="006-01">
1. Rozpočet na rok 2008, zmenený a doplnený Radou (hlasovanie)
<P>
- Návrh rozpočtu na rok 2008
<P>
- Pred hlasovaním:
<SPEAKER ID="068" NAME="Kyösti Virrankoski  " AFFILIATION="ALDE">
spravodajca. - Vážený pán predsedajúci, 23. novembra 2007 prebehlo druhé čítanie zmierovacieho konania o rozpočte medzi obidvomi zložkami rozpočtového orgánu. Parlament sa dohodol o rozpočte zameranom na výsledky týkajúce sa jeho hlavných zámerov: financovanie navigačného systému Galileo (2,4 miliardy EUR) cez úpravu viacročného finančného rámca na obdobie 2007 - 2013 a využitie nástroja flexibility (200 miliónov EUR); významné ďalšie využívanie nástroja flexibility (70 miliónov EUR) na financovanie rastúcich výdavkov na spoločnú zahraničnú a bezpečnostnú politiku.
<P>
Dňa 27. novembra 2007 Výbor pre rozpočet v druhom čítaní schválil zmeny a doplnenia výsledku zmierovacieho konania. Po technickej kontrole súm bolo potrebné vykonať menší počet technických úprav, aby bol plne rešpektovaný výsledok zmierovacieho konania zo dňa 23. novembra, pokiaľ ide o upravené stropy finančného rámca a celkovú výšku platieb.
<P>
Schválené úpravy sú nasledovné:
<P>
Po prvé, vo výdavkovej kapitole 1a sú viazané rozpočtové prostriedky upravené nasledujúcim spôsobom:
<P>
Pozmeňujúci a doplňujúci návrh č. 335:
<P>
06 02 09 01 (Dozorný úrad pre projekt Galileo) na 7 460 000 EUR
<P>
06 02 09 02 (Dozorný úrad pre projekt Galileo) na 3 100 000 EUR
<P>
08 07 01 (Výskumná spolupráca- Doprava) na 348 922 000 EUR
<P>
Pozmeňujúci a doplňujúci návrh č. 331:
<P>
02 02 01 (Konkurencieschopnosť a inovácie) na 126 300 000 EUR
<P>
Pozmeňujúci a doplňujúci návrh č. 69:
<P>
06 03 03 (TEN-T) na 955 852 600 EUR
<P>
Po druhé, vo výdavkovej kapitole 1b sú viazané rozpočtové prostriedky s cieľom splniť celkovú výšku platieb dohodnutú v zmierovacom konaní upravené takto:
<P>
Pozmeňujúci a doplňujúci návrh č. 27:
<P>
04 02 17 (ESF) na 3 823 198 181 EUR
<P>
Pozmeňujúci a doplňujúci návrh č. 140:
<P>
13 03 16 (EFRR konvergencia) na 10 606 637 496 EUR
<P>
Pozmeňujúci a doplňujúci návrh č. 141:
<P>
13 03 18 (EFRR konkurencieschopnosť na 2 540 832 078 EUR
<P>
Všetky tieto technické úpravy boli v pondelok 10. decembra jednomyseľne schválené Výborom pre rozpočet.
<P>
Po tretie, bude vykonaných niekoľko technických a nomenklatúrnych zmien, ktoré sa týkajú najmä pilotných projektov a predbežných opatrení. Tieto zmeny boli predstavené predsedovi Parlamentu. Tieto úpravy nemenia žiadne sumy ani klasifikácie viacročného finančného rámca.
<P>
(Technické úpravy boli prijaté)
<P>
- Po hlasovaní:
<SPEAKER ID="070" NAME="Emanuel Santos" LANGUAGE="PT">
Vážený pán predsedajúci, dovoľte mi, aby som ešte skôr, než prejdem ku schválenému rozpočtu Európskej únie na rok 2008, zdôraznil, že dnešok je pre mňa nielen ako pre Európana, ale tiež ako občana Portugalska výnimočne šťastným dňom. Samozrejme mám na mysli onú historickú udalosť, podpis lisabonskej zmluvy, ktorý má už za hodinu prebehnúť v hlavnom meste mojej krajiny. Po rozšírení Únie na 27 členských štátov je to ďalší rozhodujúci krok v európskej integrácii, ktorý spraví Európu demokratickejšou, viac zastupiteľskou, flexibilnejšou a efektívnejšou v jej fungovaní.
<P>
Ak by som si mohol dovoliť krátke a rýchle zhrnutie úspechov portugalského predsedníctva, poukázal by som na tri úspechy dosiahnuté v záujme budúcnosti Európskej únie. Patrí k nim dohoda, vďaka ktorej môže byť dnes podpísaná reformná zmluva EÚ, čiže Lisabonská zmluva, usporiadanie samitu EÚ - Afrika a samitu EÚ - Brazília. K týmto by sme teraz mohli pridať tiež významnú dohodu o financovaní strategického programu Galileo, ktorú sa nám podarilo dosiahnuť.
<P>
Dámy a páni, dnes máme druhé čítanie rozpočtu na rok 2008, poslednú fázu dlhého procesu rokovania, ktorý nakoniec skončil veľmi úspešne. Som potešený, že vás môžem informovať o dohode, ktorú 23. novembra dosiahli naše dve inštitúcie na harmonizačnom stretnutí, ktoré sa podrobne zaoberalo všetkými rozpočtovými návrhmi na rok 2008, na ktorých sme sa dovtedy dohodli.
<P>
V súlade s postupmi musím upozorniť, že Rada bude môcť prijať maximálnu mieru zvýšenia, ktorá je výsledkom vášho druhého čítania. Upozorňujem však, že sú napriek tomu ešte potrebné niektoré malé úpravy týkajúce sa klasifikácie výdavkov, na ktoré si Rada vyhradzuje právo.
<P>
Na záver by som, pán predsedajúci, rád využil túto príležitosť a ešte raz vyjadril svoju vďačnosť predsedovi Výboru pre rozpočet pánovi Bögeovi a obidvom spravodajcom pánovi Virrankoskimu a pánovi Itäläovi, svojim kolegom v Rade, pani komisárke Grybauskaitéovej a všetkým, ktorí pomohli priviesť tento veľmi náročný rozpočtový proces k úspešnému záveru, ktorý vyvrcholil schválením Parlamentom.
<SPEAKER ID="071" NAME="Predsedajúci">
Vážený pán minister, okrem iného ste vyslovili vetu, na ktorú som čakal. Preto upozorňujem, že rozpočtový proces bol ukončený v súlade s ustanoveniami Zmluvy a medziinštitucionálnou dohodou zo 17. mája 2006. Taktiež podotýkam, že v súlade s článkom 13 medziiinštitucionálnej dohody Rada a Parlament súhlasia s prijatím maximálnej miery zvýšenia nepovinných výdavkov, ktorá je výsledkom druhého čítania v Parlamente. Preto môže byť rozpočtový proces vyhlásený za ukončený a rozpočet za definitívne prijatý.
<P>
(potlesk)
<P>
Ako viete, pán predseda je teraz v Lisabone, kde sa koná malý podpisový obrad. Moje právomoci ako podpredsedu týmto končia. Rozpočet na finančný rok 2008 bude oficiálne podpísaný v utorok 18. decembra na plenárnom zasadnutí v Bruseli.
