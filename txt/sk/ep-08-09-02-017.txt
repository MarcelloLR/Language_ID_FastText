<CHAPTER ID="017">
Klonovanie zvierat na zabezpečenie výživy (rozprava) 
<SPEAKER ID="764" NAME="Predsedajúci">
Ďalším bodom rokovania je rozprava o otázke - na ústne zodpovedanie, ktorú položil Rade pán Neil Parish v mene Výboru pre poľnohospodárstvo a rozvoj vidieka, o klonovaní zvierat na zabezpečenie výživy.
<SPEAKER ID="518" NAME="Neil Parish">
autor. - Vážený pán predsedajúci, chcel by som tu dnes večer veľmi privítať pani komisárku Vassiliovú, ktorá si napriek tejto neskorej nočnej hodine prišla vypočuť našu otázku na ústne zodpovedanie.
<P>
V Európe sme presvedčení, že klonovanie nie je iba vecou bezpečnosti potravín, ale v rámci spoločnej poľnohospodárskej politiky vyrábame potraviny na veľmi vysokej úrovni a pri veľmi vysokej úrovni životných podmienok zvierat. Problémy s klonovaním sa týkajú nielen dobrých životných podmienok zvierat, ale aj dôvery spotrebiteľov potravinám, ktoré môžu pochádzať z klonovaných zvierat.
<P>
Ak chcete vidieť, ako sa dá zabrániť, aby sa klonované zvieratá dostali do potravinového reťazca, stačí keď sa pozriete na druhú stranu Atlantického oceánu do Spojených štátov amerických. Ak sa má napríklad klonovaný býk, ktorý má hodnotu 1 000 EUR dostať na konci života do potravinového reťazca, potom ľudia, ktorí ho chovali, musia zložiť záruku, ktorá môže mať hodnotu 3 000 EUR, a keď toto zviera zlikvidujú a zabezpečia, aby sa nedostalo do potravinového reťazca, dostanú túto záruku naspäť. Je to celkom jednoduchý spôsob, ako zabrániť, aby sa klonované zvieratá dostali do potravinového reťazca.
<P>
Myslím, že túto záležitosť musíme brať veľmi vážne a naliehavo žiadam pani komisárku, aby ju znovu preskúmala.
<P>
Prejdem niekoľko problémov súvisiacich s klonovaním, najmä z hľadiska dobrých životných podmienok. Klonovanie so sebou prináša vážne problémy súvisiace so zdravotným stavom a dobrými životnými podmienkami klonov a ich náhradných matiek, problémy súvisiace so zdravotným stavom zvierat vyplývajú z invazívnych techník potrebných na vytvorenie klonu spôsobujúcich utrpenie náhradných matiek, ktoré nosia klonované embryá a vysoký výskyt zlého zdravotného stavu a úmrtnosti klonovaných zvierat v ranom veku.
<P>
Vedecké a technické preskúmanie Svetovej organizácie pre zdravie zvierat (OIE) určilo, že zdravé, dlhodobo prežívajúce klony vznikli iba zo 6 % klonovaných embryí.
<P>
Správa Európskeho úradu pre bezpečnosť potravín (EFSA) tiež poukazuje na zvýšený podiel strát a porúch gravidity náhradných matiek klonovaných embrií. Tieto poruchy a nadmerná veľkosť klonov spôsobujú častejšiu potrebu cisárskych rezov dobytka, ktorý vynosí klony než pri obyčajnej gravidite. Môžu byť nepriaznivo ovplyvnené životné podmienky náhradnej matky aj klonu a úmrtnosť a chorobnosť klonov je vyššia než v prípade pohlavne rozmnožovaných zvierat.
<P>
Európska skupina pre etiku má pochybnosti o tom, či je klonovanie zvierat na zabezpečenie výživy oprávnené z etického hľadiska. Takisto nevidí presvedčivé argumenty na zdôvodnenie výroby potravín z klonov a ich potomstva.
<P>
Ak si pozriete čísla o klonovaní zvierat, zistíte, že klonované teľatá sú často o 25 % ťažšie ako normálne, čo vedie k bolestivému pôrodu a v prípade 25 % kráv gravidných s klonmi sa 120 deň gravidity vyvinula vodnatieľka maternice (hydroalantois). Správy z roku 2003 ukazujú, že iba z 13 % embryí implantovaných do náhradných matiek sa teľatá narodili v normálnom termíne a že prežilo iba 5 % všetkých klonovaných embryí prenesených do kráv príjemkýň. V stanovisku Európskeho úradu pre bezpečnosť potravín sa cituje štúdia, kde z 2 170 kusov dobytka, ktorý prijal embryá sa živo narodilo iba 106 teliat, t.j. 4,9 % a iba 82 teliat prežilo viac ako dva dni.
<P>
Z chovateľského hľadiska musíme tiež zobrať do úvahy problémy, ktoré vznikajú nielen zo strany dobrých životných podmienok zvierat, ale aj v genofonde zvierat. Vezmite si holštajnsko-frízske plemeno; predpokladá sa, že existuje okolo 50 kmeňov holštajnsko-frízskeho plemena. Ak začneme klonovať býkov a jalovica z klonovaného býka sa potom dá späť na potomstvo, takže sa využije ten istý otec, potom vytvoríme ešte užší genofond. Potom sú tu problémy spojené s chorobami a genetikou, ktoré sa prenášajú na toto potomstvo. Preto musíme zabezpečiť heterózu.
<P>
Samotný priemysel nedokáže vysvetliť, prečo klonované zviera má bunku rodiča, staršiu bunku. Preto je tu opäť riziko, že vznikne zviera, ktoré nie je silné ani zdravé.
<P>
Preto vyzývam Komisiu, aby predložila návrhy zakazujúce klonovanie zvierat na zabezpečenie výživy a uvádzanie na trh mäsových a mliečnych výrobkoch z klonovaných zvierat.
<SPEAKER ID="520" NAME="Androulla Vassiliou">
členka Komisie. - Vážený pán predsedajúci, chcem poďakovať pánovi Parishovi za nastolenie tejto otázky, pretože tejto otázke Komisia venuje veľkú pozornosť, považuje ju za dôležitú a ktorá skutočne vzbudzuje náš záujem. Ako povedal pán Parish, Európska komisia požiadala EFSA o stanovisko k dôsledkom klonovania zvierat na bezpečnosť potravín, životné podmienky zvierat a životné prostredie.
<P>
Konečné stanovisko bolo prijaté 15. júla tohto roku a Komisia teraz vyhodnocuje, aké kroky je potrebné vykonať. Toto stanovisko sa týka neistôt hodnotenia rizík, ktoré vyplývajú z obmedzeného počtu dostupných štúdií. Vzťahuje sa tiež na skutočnosť, že zdravotný stav a dobré životné podmienky významnej časti klonov sú negatívne ovplyvnené, často vážne a so smrteľnými následkami.
<P>
Komisia si uvedomuje, že aj keď sa v posledných rokoch zlepšila efektívnosť klonovania zvierat, dnes sa ešte stále vyskytujú negatívne zdravotné účinky na zdravotný stav a dobré životné podmienky zvierat. Podľa existujúcich údajov je miera úmrtnosti a chorobnosti klonov po narodení vyššia, ako v prípade pohlavne rozmnožovaných zvierat. Podľa výsledkov psychologických meraní, behaviorálnych a klinických skúšok je však väčšina prežívajúcich klonov normálna a zdravá.
<P>
Komisia pozorne sleduje vedecký výskum v tejto oblasti. Komisia tiež financovala v roku 2004 celoeurópsky výskumný projekt s názvom O klonovaní verejne, ktorý rieši etické, právne a iné spoločenské aspekty klonovania hospodárskych zvierat. Projekt koordinovalo dánske Centrum pre bioetiku a hodnotenie rizík a zameriaval sa na podporenie verejnej diskusie o otázke biotechnológie.
<P>
Pokiaľ ide o zapojenie verejnosti, na jeseň roku 2007 Komisia začala verejné konzultácie o etike klonovania zvierat na zabezpečenie výživy a v septembri 2007 zorganizovala otvorený okrúhly stôl o tej istej téme so zástupcami akadémie, priemyslu, mimovládnych organizácií, občianskej spoločnosti, medzinárodných organizácií, priemyslu atď. Aby sa zvýšila účasť verejnosti, okrúhly stôl sa vysielal tiež na internete a jeho priebeh bol uverejnený.
<P>
V neposlednom rade Komisia pred nedávnom uskutočnila prieskum Eurobarometra o postojoch spotrebiteľov ku klonovaniu na účely výroby potravín. Jeho účelom je zistiť stanovisko verejnosti a jej informovanosť o klonovaní a potravinách získaných z potomkov klonovaných zvierat. Čoskoro budú k dispozícii výsledky.
<P>
Pri riešení citlivých otázok ako je klonovanie Komisia berie plne do úvahy etické hľadiská. Komisia venuje pozornosť etike klonovania zvierat od roku 1997, keď skupina poradcov Európskej komisie o etických dôsledkoch biotechnológie vydala stanovisko k etike klonovania. Toto stanovisko vzhľadom na stav technológie v tom čase nerieši využívanie klonovania na účely výroby potravín. Z tohto dôvodu Komisia požiadala Európsku skupinu pre etiku vo vede a nových technológiách, nezávislý poradný orgán Komisie v tejto oblasti, o zaujatie stanoviska k etickým aspektom klonovania zvierat na zabezpečenie výživy. Jej stanovisko bolo uverejnené v januári tohto roku. Európska skupina pre etiku vzhľadom na súčasnú úroveň utrpenia a zdravotných problémov náhradných matiek a zvieracích klonov vyjadrila pochybnosti o tom, či je klonovanie zvierat na zabezpečenie výživy oprávnené z etického hľadiska. Skupina zaujala stanovisko, že v súčasnosti neexistujú presvedčivé argumenty na zdôvodnenie výroby potravín z klonov a ich potomstva. Tieto obavy vyjadrené skupinou v súčasnosti skúma Komisia.
<P>
Podľa medzinárodných predpisov sa obmedzenia dovozu výrobkov musia zakladať na oprávnených obavách, nesmú byť diskriminačné a musia byť úmerné sledovanému cieľu. Podľa pravidiel celosvetového obchodu sa dovozy potravinárskych výrobkov z tretích krajín môžu pozastaviť, ak predstavujú vážne ohrozenie zdravia zvierat alebo verejnosti. Komisia zváži na základe uskutočnených štúdií a stanoviska EFSA, či je potrebné uložiť obmedzenia. Som si istý, že to čoskoro urobí.
<SPEAKER ID="522" NAME="Agnes Schierhuber">
v mene skupiny PPE-DE. - (DE) Vážený pán predsedajúci, dnešná rozprava je úplne nevyhnutná, ako prostriedok na upozornenie na nebezpečenstvá, ktoré predstavuje klonovanie. Som veľmi vďačná pánovi Neilovi Parishovi, že Komisii položil túto otázku na ústne zodpovedanie. Jedna vec je celkom jasná, totiž, že zdravotný stav zvierat zodpovedá bezpečnosti potravín.
<P>
Ako vieme, existujú rôzne druhy postupov klonovania: terapeutické klonovanie, reprodukčné klonovanie a klonovanie DNA. Dnes diskutujeme o reprodukčnom klonovaní. Reprodukčné klonovanie znamená vytvorenie geneticky identickej kópie niečoho: rastliny, zvieraťa možno jedného dňa, ak pocítime potrebu prekročiť všetky hranice, dokonca ľudskej bytosti.
<P>
Keď sa však klonovanie využíva pri rozmnožovaní zvierat na výrobu potravín, vznikajú problémy. Prvým z nich, na ktorý by som chcel upozorniť, je vysoká miera strát. Od Američanov vieme, že prežíva iba veľmi málo klonov. Klonovanie na zabezpečenie výroby potravín preto nie je rentabilné. Klon má od samého začiatku genetický vek originálu. Ak je teda originálom šesťročná krava, klonom bude teľa, ktorého gény majú šesť rokov. Klonovaný genóm sa pri klonovaní nevyhnutne poškodí. To spôsobuje náchylnosť klonu na choroby a parazitov.
<P>
Pani komisárka, keď sa klonovanie uskutoční počas niekoľkých generácií, dôjde ku kumulatívnemu zníženiu genetickej rôznorodosti, od ktorej závisí prežitie druhov, pretože im umožňuje prispôsobovať sa zmenám v ich prirodzenom prostredí.
<P>
Aj keď sa to bude robiť s najlepšími úmyslami vzniká napokon otázka, či si ľudstvo môže dovoliť zasahovať do najprirodzenejších biologických procesov. Zdá sa mi, že niečo, čo fungovalo milióny rokov nie je potrebné meniť. Ľudský život je v každom prípade príliš krátky na to, aby ľudia získali skúsenosť s dlhodobými účinkami svojich činností. Dúfam, že nebudeme stáť pred rovnakou dilemou, ako Goetheho Čarodejníkov učeň, ktorý sa nemohol zbaviť duchov, ktorých vyvolal.
<SPEAKER ID="524" NAME="Csaba Sándor Tabajdi">
v mene skupiny PSE. - (HU) Vážený pán predsedajúci, úplne súhlasím s návrhom pána Parisha: potrebné sú tu dva druhy nulovej tolerancie. Po prvé, všetci súhlasíme s tým, že klonované zvieratá by nemali žiadnym spôsobom vstupovať do potravinového reťazca. Úplne súhlasíme tiež s tým, že klonované zvieratá z Argentíny, Brazílie ani odinakiaľ zvonku Únie by sa nemali žiadnym spôsobom dostávať do Európskej únie a chceli by sme požiadať Komisiu, aby to zabezpečila. Domnievam sa, že táto dvojnásobná nulová tolerancia je podstatou návrhu pána Parisha. Pani Schierhuberová aj pán Parish povedali, že tu je ešte obrovské riziko, že neexistujú žiadne reálne, primerané kontroly, ani monitorovanie a že nie sú vyhovujúce kontrolné vzorky a skúšky a žiadne skúšky sa netýkajú iba ošípaných alebo dobytka a preto tu existuje obrovské riziko. V podstate by sa to dalo zhrnúť slovami, že klonované zvieratá by sa nemali dostať do potravinového reťazca a že by bolo samozrejme absurdné a hlúpe brániť genetickému inžinierstvu a bioinžinierskemu výskumu. Výskum je jedna vec, potravinový reťazec je však druhá vec a po tretie, potrebné sú dlhodobé, spoľahlivé kontroly nezávislé od organizácií v tomto odvetví, ako aj nezávislé monitorovanie počas viacerých a dlhších období. Ďakujem vám za pozornosť.
<SPEAKER ID="526" NAME="Mojca Drčar Murko">
v mene skupiny ALDE. - Vážený pán predsedajúci, zo skúsenosti s inými otázkami, ktoré sa zaoberajú bezpečnosťou potravín, ako aj nastolením primeraných otázok súvisiacich so vzťahmi medzi ľuďmi, ako dominantným druhom a zvieratami vieme, že vnímanie verejnosti veľmi závisí od konkrétnych poznatkov o tejto záležitosti. Spotrebitelia sú v súvislosti s utrpením a poraneniami hospodárskych zvierat čoraz citlivejší. Preto musia byť riadne informovaní o rizikách, ktoré klonovanie zvierat predstavuje. Potrebná je vzdelávacia kampaň, vysvetľovanie, akým neskutočne nehospodárnym procesom klonovanie doteraz je.
<P>
EFSA konštatovala, že obavy o bezpečnosť v súvislosti s potravinárskymi výrobkami z klonov hospodárskych zvierat v porovnaní s tradične rozmnožovanými zvieratami sú nepravdepodobné. EFSA však tiež vo svojej nedávnej správe zdôraznila, že tento postup má závažné následky na zdravotný stav a životné podmienky zvierat.
<P>
Táto otázka nastoľuje sociálne problémy, ktoré nám dôrazne odporúčajú zakázať klonovanie zvierat na potravinové účely, ako aj dovoz klonovaných zvierat a ich potomstva.
<SPEAKER ID="528" NAME="Janusz Wojciechowski">
v mene skupiny UEN. - (PL) Vážený pán predsedajúci, naša civilizácia žije z využívania zvierat a určite v tom bude dlho pokračovať. Zabíjame zvieratá na uspokojenie mnohých potrieb, ale stanovujeme tiež určité normy. Prinajmenšom my, Európania, ukladáme obmedzenia na utrpenie zvierat a podporujeme ich dobré životné podmienky. Naša právne predpisy stanovujú, že zviera nie je vec.
<P>
Klonovanie zvierat je rozporuplný vedecký úspech. Na druhej strane, klonovanie zvierat na hospodárske účely je etické zneužívanie. Nie je to chov, ale výroba zvierat. Vychádza z princípu výrobnej linky, ale aj z princípu kopírovacieho zariadenia. Mali by sme ho zamietnuť z morálnych dôvodov v mene rešpektovania zvierat, ale tiež v mene našej vlastnej ľudskosti. Od zaobchádzania so zvieratami ako s vecami je už len krok k zaobchádzaniu s ľudskými bytosťami ako s vecami. Od klonovania zvierat je už len malý krok ku klonovaniu ľudí. Toto uznesenie podporujem v mene Únie za Európu národov.
<SPEAKER ID="530" NAME="David Hammerstein">
v mene skupiny Verts/ALE. - (ES) Vážený pán predsedajúci, zaujímalo by ma, čo zamýšľame dosiahnuť moratóriom na klonovanie zvierat na zabezpečenie výživy? Čo očakávame, že dosiahneme uplatňovaním zásady prevencie a zabránením dovozu klonovaných zvierať? Čo očakávame, že dosiahneme tým, že prestaneme zaobchádzať so zvieratami iba ako s vecami a vystavovať ich zbytočnému utrpeniu?
<P>
Ovca Dolly zomrela chorá a znetvorená. Experiment s ovcou Dolly bol chybou. Zdá sa však, že sme sa z toho nepoučili.
<P>
Klonovanie zmenšuje genetickú rôznorodosť, môže spôsobovať väčšiu náchylnosť zvierat na choroby, z čoho môže vzniknúť situácia, keď cítiace bytosti, naši zvierací príbuzní, ktorí cítia a zakúšajú bolesť budú podstupovať väčšie utrpenie.
<SPEAKER ID="532" NAME="Kartika Tamara Liotard">
v mene skupiny GUE/NGL. - (NL) Vážený pán predsedajúci, chcem čo najúprimnejšie poďakovať pánovi Parishovi a v plnej miere podporiť jeho pripomienky. Dokázalo sa, že klonovanie spôsobuje zvieratám utrpenie a k tomu istému záveru dospel Európsky úrad pre bezpečnosť potravín (EFSA). Ak pripustíme klonovanie zvierat na zabezpečenie výroby potravín, okrem utrpenia zvierat a etických námietok budeme čeliť nasledujúcim problémom: je veľmi otázne, či vôbec spotrebitelia chcú jesť klonované mäso, nie je isté, aké to bude bezpečné a napokon verejná diskusia o klonovaných potravinách sa v skutočnosti ešte ani nezačala.
<P>
Preto vážne protestujem proti skutočnosti, že Komisia sa ešte odvažuje navrhnúť, aby sa klonovanie uvádzalo v definícii v novom nariadení o potravinách. Komisia tým nepriamo naznačuje, že by mohla podporiť klonovanie zvierat na zabezpečenie výroby potravín. Preto aj v tejto správe naliehavo žiadam Komisiu, aby prehodnotila svoje stanovisko. Komisiu tiež vyzývam, aby so zreteľom na všetky námietky bezodkladne predložila návrhy na úplný zákaz klonovania zvierat.
<SPEAKER ID="534" NAME="Jim Allister" AFFILIATION="NI">
Vážený pán predsedajúci, chcieť zlepšiť kvalitu dobytka šľachtením z našich najlepších zvierat je správne a prirodzené. Zabezpečuje sa to umelým oplodnením a prenosom embryí. Klonovanie je však niečo celkom iné: ako poukázala Agentúra Spojeného kráľovstva pre potravinové normy, je to veľký skok ďaleko za hranice podania pomocnej ruky matke prírode.
<P>
Okrem etických otázok a nebezpečenstva klonovania v humánnej oblasti, vzbudzujú skutočné obavy životné podmienky zvierat. Tieto problémy so životnými podmienkami dobre pripomína predčasné starnutie a zdravotné problémy pozorované v prípadoch klonovania, ktoré sa dostali na prvé stránky novín a boli sledované verejnosťou, ako napríklad ovca Dolly. Lepšie ako experimentovanie s prírodou by nám poslúžilo, keby sme venovali viac peňazí na riešenie chorôb zvierat.
<P>
Z hľadiska spotrebiteľa je tu tiež otázka kvality potravín, pretože klonované stáda by mali všetky rovnakú náchylnosť na tie isté kmene choroby, zatiaľ čo genetická rozmanitosť je jednou z najlepších ochrán proti nekontrolovateľným vypuknutiam choroby. Nech sa na tento problém pozerám akokoľvek, naozaj nenachádzam nič, čo by ma presvedčilo, že klonovanie zvierat je správne, nevyhnutné alebo vo verejnom záujme.
<SPEAKER ID="536" NAME="Czesław Adam Siekierski" AFFILIATION="PPE-DE">
(PL) Vážený pán predsedajúci, ak je ochrana biologickej rozmanitosti prioritou Európskej komisie, potom by sa tu nemalo hovoriť o klonovaní. Rád by som počul argumenty v prospech klonovania zvierat na zabezpečenie výživy. Máme sa riadiť iba hospodárskymi úvahami? A čo etické, spoločenské otázky a otázky zdravia?
<P>
Predtým, než sa rozhodneme dovoliť predaj takýchto potravín na trhu EÚ, musíme mať na takýto krok povolenie od našich občanov. Ja osobne si nie som istý, či by som dokázal prehltnúť bravčový rezeň z klonovanej ošípanej alebo mlieko z klonovanej kravy.
<P>
Namiesto geneticky modifikovaných potravín a potravín z klonovaných zvierat by sme mali viac premýšľať o opatreniach na podporenie návratu k prírodným potravinám, ktoré sú ekologické, zdravé a neobsahujú žiadne chemikálie. Nechajme klonovanie v oblasti výskumu. Podľa môjho názoru je cesta z laboratória po nôž a vidličku európskeho spotrebiteľa ešte dlhá, pretože tu ešte stále visí veľmi veľa otáznikov. A pretože tu je ešte toľko nezodpovedaných otázok, som presvedčený, že v tejto záležitosti by sme nemali konať unáhlene.
<P>
Komisia by nemala konať ani proti názoru európskych občanov. Som presvedčený, že aj v prípade, ak by bolo povolené uvádzanie potravinárskych výrobkov získaných z klonovaných zvierat na trh EÚ a ak by tieto výrobky boli jasne označené a ľudia by sa museli vedome rozhodnúť o ich kúpe, medzi spotrebiteľmi v EÚ by si príliš veľa odberateľov nenašli.
<P>
Ak zavedieme výrobky získané z klonovaných oviec, hydiny, kôz alebo dobytka, zničíme obraz európskeho poľnohospodárskeho modelu, ktorý pripisuje taký veľký význam ochrane životného prostredia a dobrým životným podmienkam zvierat.
<SPEAKER ID="538" NAME="Andrzej Tomasz Zapałowski" AFFILIATION="UEN">
(PL) Vážený pán predsedajúci, tiež plne podporujem návrh pána Neila Parisha na zákaz používania klonovaných zvierat na výrobu potravín. Už pomerne dlhý čas však sledujem úsilie Komisie zaviesť v členských štátoch právne podmienky, ktoré budú viesť k hromadnej distribúcii geneticky modifikovaných potravín a v budúcnosti možno aj mäsa z klonovaných zvierat.
<P>
V mnohých krajinách vrátane Poľska miestne orgány schválili uznesenia požadujúce, aby sa vytvorili celé oblasti a dokonca celá krajina bez GMO. Komisia pod tlakom priemyselných loby tieto uznesenia ignoruje a presadzuje uvedenie geneticky modifikovaných potravín na trh. Členské štáty EÚ dlhujú verejnosti jasnú odpoveď: sú za zdravé, prírodné potraviny alebo za geneticky modifikované a klonované potraviny? V tomto nesmieme byť pokryteckí.
<P>
Pani komisárky by som sa chcel tiež opýtať, ako chce v budúcnosti chrániť verejnosť pred nevedomým nákupom potravín, ktoré by mohli pochádzať z klonovaných zvierat? Tieto potraviny nebudú špeciálne označené, pretože dovozcovia sa budú pokúšať prepašovať ich na európsky trh.
<SPEAKER ID="540" NAME="John Purvis" AFFILIATION="PPE-DE">
Vážený pán predsedajúci, môj hlas v tejto diskusii bude iný, pretože človek, aby uspokojil svoje potreby, manipuluje s rozmnožovaním zvierat a zvyšuje ich produktivitu už celé veky. Existuje tu zreteľná kontinuita: od prirodzeného po umelé oplodnenie, prenos embrya, rozdelenie embrya, oplodnenie in vitro, prenos bunkových jadier blastomér, prenos bunkových jadier zárodkov a teraz prenos jadra somatickej bunky.
<P>
Na každý nový vývoj sa pozeralo, že zachádza príliš ďaleko a vždy, keď sa zlepšila a zdokonalila technika, dosiahli sa úspechy a predpokladané problémy sa vytratili.
<P>
Zväzy poľnohospodárov teraz začínajú predvídať úžitok, ktorý by využívanie klonovania mohlo priniesť pre zdravotný stav a dobré životné podmienky zvierat. Agentúra pre bezpečnosť potravín hovorí: "Neexistujú žiadne údaje, ktoré by svedčili o rozdieloch medzi potravinárskymi výrobkami zo zdravého klonovaného dobytka a ošípaných a i ch potomkov v porovnaní s potravinárskymi výrobkami zo zdravých, tradične rozmnožovaných zvierat." Agentúra nevidí ani žiadne environmentálne riziká a existujú tu prínosy: ochrana vysokohodnotných zvierat a ich genetiky, zachovanie a dokonca opätovné zavedenie ohrozených plemien, odstránenie nebezpečných patogénov a ich medzinárodného prenášania, zvýšenie produktivity a konkurencieschopnosti a podporenie výskumu a vývoja v Európe.
<P>
Tak prečo my Európania opakovane padáme do bezmyšlienkovitej pasce nedôvery každému novému vývoju a ponáhľame so zakazovaním nových vecí? Pozrime sa, čo sa stalo s GMO. Preto diskutujme a debatujme a svoje argumenty zakladajme na vede a na faktoch. Naliehavo žiadam Komisiu, aby starostlivo sledovala vývoj, podporovala výskum, objasňovala vedu, bránila fakty, ale nezakazovala. Zanechajme toto nepresné, nelogické a pomýlené uznesenie.
<SPEAKER ID="542" NAME="Mairead McGuinness" AFFILIATION=" PPE-DE">
Vážený pán predsedajúci, aby si pán Purvis nemyslel, že je sám, pokúsim sa ísť strednou cestou. Táto diskusia je veľmi významná a je to hanba, že sa koná v takúto neskorú hodinu. Prvú časť rozpravy Európskeho parlamentu som počúvala vo svojej kancelárii, čo môže byť neobvyklé, ale je to praktické.
<P>
Chcela by som spomenúť niekoľko bodov: Teraz ma v rozprave znepokojuje spájanie geneticky modifikovaných potravín a klonovania zvierat. Nepatrím medzi tých, ktorí požadujú zákaz GMO, pretože v Írsku používame veľké množstvo geneticky modifikovaných prísad do krmív pre zvieratá a musíme ich používať aj naďalej. Znepokojenie v súvislosti s klonovaním, ktoré dobre vyjadril predseda Výboru pre poľnohospodárstvo, pán Parish, sa týka životných podmienok a je tu zrejmá obava, že zvieratá trpia. Na tento problém je potrebné sa pozrieť bližšie.
<P>
Vyzývanie na zákaz využívania klonovaných zvierat na výrobu potravín nemusí tento problém riešiť vo výskumnej etape tohto procesu. Preto, aj keď mojou bezprostrednou reakciou ako členky Výboru pre poľnohospodárstvo bolo podporiť toto uznesenie, som rada, že sme nastolili túto otázku a blahoželám výboru a jeho predsedovi za to, že to urobili, môj dobrý inštinkt mi teraz hovorí, že pán Purvis je možno na správnej ceste a že úplný zákaz by mohol byť krokom až príliš ďaleko. Očakávam veľmi uvážené stanovisko Komisie.
<SPEAKER ID="544" NAME="James Nicholson" AFFILIATION="PPE-DE">
Vážený pán predsedajúci, predovšetkým mi dovoľte privítať príležitosť, že máme túto rozpravu. Myslím, že je veľmi aktuálna.
<P>
Tento predmet vzbudzuje veľké obavy. Nepáči sa mi, že v Európe nemáme dostatočnú kontrolu, ktorá by zabezpečila, aby klonované zvieratá nevstupovali, ani sa nedostávali do potravinového reťazca. Chápem potrebu umožniť chov a rozvoj zvierat a plne chápem to, čo hovorí pán Purvis a nechcem brániť rozvoju vedy, ale som pevne presvedčený, že musíme stanoviť jasné kritériá a kontroly. V súvislosti so životnými podmienkami zvierat mám tie isté obavy, ako pán Parish. Naozaj mám veľké obavy o dobré životné podmienky zvierat, pretože veľmi veľké percento klonovaných zvierat trpí vo veľmi ranom veku.
<P>
Dovoľte mi to zopakovať: Nie som proti, ani si neželám stáť v ceste futuristickému vývoju. V minulosti sme urobili veľa chýb. Neurobme to v prípade tejto delikátnej témy. Ochráňme potravinový reťazec pred klonovanými zvieratami. Som proti klonovaným zvieratám v potravinovom reťazci.
<SPEAKER ID="546" NAME="Androulla Vassiliou">
členka Komisie. - Vážený pán predsedajúci, stanovisko Európskeho parlamentu k tejto novej technológii a jej dôsledkom je pre mňa samozrejme veľmi dôležité a vítam názory vážených pánov poslancov. Chcem predovšetkým povedať, že stanovisko EFSA nám poskytuje nové podnety na zamyslenie a že musíme brať do úvahy veľký počet faktorov. Súhlasím, že nová smernica o potravinách nie je tým správnym nástrojom na riešenie otázky potravín z klonovaných zvierat a že o tom môžeme diskutovať počas rokovaní o návrhu novej smernice o potravinách.
<P>
Pretože som však viacerých rečníkov počula hovoriť o klonovaní a genetickej modifikácii, ako by to bola jedna a tá istá vec, chcem to jasne vysvetliť. Nie: genetická modifikácia a klonovanie sú dve rôzne techniky. Odborné stanovisko uvádza, že klonovanie nemení genetický materiál a klony sú iba genetické kópie zvierat.
<P>
Na záver svojich poznámok vás chcem uistiť, že pri akýchkoľvek ďalších krokoch Komisia starostlivo preskúma všetky rozhodujúce faktory.
<SPEAKER ID="547" NAME="Predsedajúci">
Rozprava sa skončila.
<P>
Dostal som návrh uznesenia , ktorý predložil Výbor pre poľnohospodárstvo a rozvoj vidieka.
<P>
Rozprava sa skončila.
<P>
Hlasovanie sa uskutoční v stredu, 3. septembra o 11.30 hod.
<P>
Písomné vyhlásenia (článok 142)
<SPEAKER ID="763" NAME="Magor Imre Csibi  " AFFILIATION="ALDE">
písomne. - Pre mnohých ľudí je klonovanie zvierat na zabezpečenie výživy riskantný a morálne neprijateľný postup aj keď sa budú rešpektovať prísne podmienky a EFSA dospeje k názoru, že klonované mäso a obyčajné mäso sú rovnocenné. Tento názor posilňuje súčasná úroveň utrpenia a zdravotných problémov klonovaných zvierat. Prečo by sme mali podporovať techniku, ktorá spôsobuje utrpenie a smrť toľkým zvieratám, keď fungujú tradičné metódy? Táto technika nezlepšuje chov zvierat a bezpečnosť potravín ani bezpečnosť poskytovania. Spotrebiteľovi neposkytuje žiadny viditeľný úžitok.
<P>
Okrem toho európski spotrebitelia pri viacerých príležitostiach vyjadrili želanie, že nechcú mať na stoloch potravinárske výrobky z klonov, ani z ich potomstva. Je tu legitímna výzva a posiela jasný signál, tak prečo v prvom rade uvažujeme o klonovaní na zabezpečenie výživy? Ľudia chcú mať kontrolu nad tým, čo jedia a obávajú sa, že napokon im bude klonovanie vnútené. Som presvedčený, že ak nechceme ďalej strácať podporu verejnosti pre európsky projekt musíme lepšie načúvať prianiam verejnosti a presadzovať ich. Preto žiadam, aby sa neklonovali zvieratá na zabezpečenie výživy.
<SPEAKER ID="762" NAME="Anna Záborská  " AFFILIATION="PPE-DE">
písomne. - Pri čítaní textu tohto uznesenia som bola prekvapená. Chcem v prvom rade povedať, že ju pri hlasovaní podporím, ale mám niekoľko poznámok:
<P>
paragraf B. keďže postupy klonovania vykazujú nízku mieru prežitia prenesených embryí a klonovaných zvierat,...veľa klonovaných zvierat zahynie v ranných štádiách života....
<P>
Aká by bola budúcnosť ľudstva, keby človek požíval rovnakú obdivuhodnú pozornosť a keby sme prestali zmrazovať ľudské embryá?
<P>
paragraf C. .....miera úmrtnosti a chorobnosti klonovaných zvierat je vyššia než v prípade pohlavne rozmnožovaných zvierat...straty a poruchy vo vysokom štádiu gravidity pravdepodobne ovplyvnia životné podmienky náhradných matiek,...
<P>
Aká by bola budúcnosť ľudstva, keby ak by celá spoločnosť zobrala vážne podporu matkám rodín, tak ako chránime náhradné matky u zvierat?
<P>
paragraf D. ...vzhľadom na súčasnú mieru utrpenia a zdravotných problémov náhradných matiek a živočíšnych klonov vyjadrila Európska komisia pre etiku pochybnosti o tom, či je klonovanie zvierat...oprávnené z etického hľadiska...
<P>
Aká by bola budúcnosť ľudstva keby táto komisia zobrala do úvahy utrpenie žien, ktoré sa stanú náhradnými matkami aby si zlepšili finančnú situáciu, stres žien po opakovane neúspešnom umelom oplodnení alebo dôsledne zakázala používanie ľudských embryí na výskumné účely, lebo je to morálne neprípustné.
<P>
Šťastné to zvieratá, lebo aj táto rezolúcia ukázala, že sú v istých prípadoch lepšie chránené ako človek.
