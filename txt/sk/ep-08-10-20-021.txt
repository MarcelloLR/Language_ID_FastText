<CHAPTER ID="021">
Riadenie a partnerstvo na národnej a regionálnej úrovni a o základe pre projekty v oblasti regionálnej politiky (krátke prednesenie)
<SPEAKER ID="240" NAME="Predsedajúci">
Ďalším bodom programu je krátke prednesenie správy pána Beaupuyho v mene Výboru pre regionálny rozvoj o správe vecí verejných a partnerstve na vnútroštátnej a na regionálnej úrovni a o základe pre projekty v oblasti regionálnej politiky.
<SPEAKER ID="241" NAME="Jean Marie Beaupuy" LANGUAGE="FR">
Vážený pán predsedajúci, pán komisár, dámy a páni, musím vám povedať, že som s veľkým potešením uplatňoval zásady správy vecí verejných počas prípravy tejto správy s rôznymi zainteresovanými stranami.
<P>
Táto pracovná metóda okrem toho demonštrovala svoju hodnotu pri príprave správy, pretože mi umožnila zohľadniť takmer všetky návrhy, ktoré predložili moji kolegovia, a 9. septembra sa to prejavilo v jednomyseľnom hlasovaní v rámci Výboru pre regionálny rozvoj.
<P>
Tento konsenzus by bol však bezcenný, ak by sa nepremenil na konkrétny text, ktorý je špecifický a ucelený, čo vám o chvíľu dokážem. Chcel by som sa preto veľmi srdečne poďakovať všetkým kolegom, ktorí sa zapojili do vypracovania tejto správy, najmä však tieňovým spravodajcom, ktorí si tu dnes večer veľmi želali byť prítomní, aby prejavili svoju angažovanosť.
<P>
Pán komisár, srdečne ďakujem, samozrejme, aj všetkým útvarom Komisie a bol by som vám vďačný, keby ste im mohli odovzdať moje poďakovanie, pretože táto spolupráca bola konštruktívna a príjemná.
<P>
Ďakujem aj Európskemu hospodárskemu a sociálnemu výboru a jeho spravodajcovi pánovi van Ierselovi, Výboru regiónov, pánovi Kisyovovi a mnohým ďalším orgánom, ktoré zohrali svoju úlohu.
<P>
O čo teda ide pri správe vecí verejných a partnerstve? Musíme vypracovať správu z vlastnej iniciatívy na túto tému, pretože správa vecí verejných a partnerstvo sú pojmy používané každodenne. Stačí, ak si zoberiete noviny alebo správy a vždy narazíte na tieto slová.
<P>
Pán komisár, sú momenty, keď sú potrebné slová, a sú momenty, keď sú potrebné činy. Sú momenty, keď je potrebné stanoviť ciele, a potom momenty pridelenia prostriedkov na ich dosiahnutie. Už niekoľko rokov počúvame neustály refrén, že je potrebné zlepšiť správu vecí verejných. Táto téma je zahrnutá do našich nariadení, diskutujeme o nej v rozpravách, ale nedosiahli sme veľký pokrok. Čo sa v skutočnosti deje, ak vidíme, že integrovaný prístup sa uplatňuje v mnohých správach predložených Komisiou a Parlamentom?
<P>
Zohľadňujú sa navzájom v skutočnosti naše európske politiky v oblasti dopravy, životného prostredia a regionálneho rozvoja? Kde je integrovaný prístup, ktorý chceme vidieť? Každá politika má vlastný rozpočet, vlastného ministra, vlastného komisára a vlastný harmonogram. Vidíme tiež, že čo sa týka štrukturálnych fondov, ERDF, ESF a EAFRD, v praxi sa uplatňujú každý osobitne.
<P>
Pán komisár, viete, že všetci považujeme dosiahnutie lisabonských cieľov pri výkone vašich povinností spolu s vašimi kolegami za veľmi dôležité. Ak však budeme pokračovať takto, takýmto roztriešteným postupom v praxi, myslíte si, že to bude možné? Myslíte si, že organizácia, bez ohľadu na to, aká mocná a odhodlaná je, môže uspieť, ak umožní, aby sa v praxi uplatňoval takýto prístup "každý za seba"?
<P>
Dnes dozrel čas na to, aby rôzni súkromní a verejní aktéri sústredili schopnosti a aby sa naše rozpočty a harmonogramy skoordinovali, ak vyvíjame činnosť v rovnakej oblasti a v rovnakom zemepisnom regióne. Moja správa predkladá 37 konkrétnych opatrení, ktorých zámerom je dosiahnuť tento cieľ, ale nebudem ich všetky uvádzať. Naznačím len tri kľúčové body.
<P>
Prvý kľúčový bod je poskytnúť rôznym aktérom, bez ohľadu na to, či sú to súkromní, alebo verejní aktéri, jednotlivci alebo organizácie, prostriedky na uplatňovanie tejto správy vecí verejných. Prvý bod, a zdôraznil som to vašej kolegyni pani Danute Hübnerovej, je vypracovať praktický návod k správe vecí verejných. Už nehovoríme o abstraktných posolstvách, musí to byť praktický návod.
<P>
Druhý bod je zaškolenie vybraných zástupcov v rámci programu Erasmus. Naši volení miestni a regionálni zástupcovia by mali byť skutočným motorom zmien pri tejto novej správe vecí verejných v daných územiach. Okrem toho, a toto je druhý kľúčový bod, musia európske a národné inštitúcie ísť príkladom. Preto vo svojej správe vyzývam na uskutočnenie každoročného stretnutia ministrov zodpovedných za kohéznu politiku v rámci Rady. Pán komisár, ako viete, aj medzi jednotlivými komisármi a rôznymi generálnymi riaditeľstvami sú rozdiely. Potrebujeme účinnejšiu spoluprácu jednotlivých oddelení. Výbor regiónov očakával moju žiadosť, pretože pred dvoma týždňami odpovedal na naše návrhy.
<P>
Po tretie, pán komisár, bude, samozrejme, potrebné zaviesť záväzné postupy. Keďže môj čas uplynul, nebudem môcť uviesť viac podrobností, ale zoberte, prosím, na vedomie, že od Komisie očakávame, že bude teraz konať ako priekopníčka tejto revolúcie v súčasnej praxi. Musíme prejsť od slov k činom. Ja a moji kolegovia, ktorí pracovali na týchto textoch, očakávame, že Komisia prijme rozhodnutia, ktoré budú rýchle a účinné.
<SPEAKER ID="242" NAME="Joe Borg">
člen Komisie. - Vážený pán predsedajúci, chcel by som sa v mene Komisie poďakovať pánovi Beaupuymu za jeho správu o správe vecí verejných a partnerstve v oblasti regionálnej politiky, keďže partnerstvo a správa vecí verejných sú skutočne kľúčovými zásadami kohéznej politiky.
<P>
Správa pána Beaupuyho predkladá množstvo odporúčaní a obhajuje najmä potrebu posilniť integrovaný prístup, potrebu väčšej decentralizácie kohéznej politiky a potrebu plného uznania a zapojenia rôznych partnerov do programov regionálnej politiky, najmä miestnych a mestských orgánov.
<P>
Správa navrhuje aj vypracovanie nástrojov na posilnenie partnerstva a novej správy vecí verejných. Môžem pána Beaupuyho uistiť, že hlavné posolstvá jeho správy sú v súlade s tým, čo obhajuje a presadzuje Komisia. Prax ukázala, že schopnosť vytvoriť skutočné partnerstvo je často podmienkou úspechu a účinnosti programov podporovaných štrukturálnymi a kohéznymi fondmi.
<P>
Preto sa tento princíp zachovával a posilňoval v každom programovacom období prostredníctvom rozšírenia zloženia tohto partnerstva a rozšírenia jeho rozsahu.
<P>
Vďaka spoločnému úsiliu Komisie a Parlamentu a tlaku občianskej spoločnosti išli nariadenia z roku 2006 pre súčasné obdobie o krok ďalej a výslovne a po prvýkrát zahrnuli nových partnerov z občianskej spoločnosti.
<P>
Počas rokovaní o každom národnom strategickom referenčnom rámci a operačnom programe na obdobie rokov 2007 - 2013 sa prediskutovali mechanizmy plnenia a Komisia sa ich pokúsila zlepšiť s cieľom menej ich inštitucionalizovať. Medzi členskými štátmi a regiónmi naďalej existujú dôležité rozdiely, ale vo všeobecnosti sa pri uplatňovaní zásady partnerstva dosiahlo skutočné zlepšenie. Napríklad v Poľsku zaznamenal dialóg s občianskou spoločnosťou a najmä s mimovládnymi organizáciami pokrok vďaka požiadavkám kohéznej politiky.
<P>
Kohézna politika sa postupne vyvinula na dôležitý multilaterálny systém správy vecí verejných zapájajúci veľké množstvo partnerov na vertikálnej a horizontálnej úrovni. Keďže neexistuje univerzálny recept platný pre všetkých, pre úspech politiky je nevyhnutné zapojenie regionálnych a miestnych orgánov, ako aj všetkých príslušných zainteresovaných subjektov do vypracovania, realizácie a vyhodnotenia zásahov podľa schémy prispôsobenej danej skupine a, samozrejme, danému regiónu. Treba však uznať, že ešte stále je potrebné veľa vykonať, aby sme dosiahli skutočné a aktívne partnerstvo a správu vecí verejných, a to nielen v procese príprav a rokovaní, ale aj v ostatných fázach života operačných programov, to znamená pri realizácii, monitorovaní a vyhodnocovaní. Môžem pána Beaupuyho informovať, že rezort komisárky Hübnerovej momentálne pracuje na štúdii o regionálnej správe vecí verejných v súvislosti s globalizáciou, aby získal jasnejší pohľad na súčasnú situáciu a prax. Mala by nám poskytnúť podstatné informácie o tom, či by bol v tejto súvislosti nápomocný návod, ktorý žiadal pán Beaupuy vo svojej správe.
<P>
Komisia je tiež presvedčená o tom, že kohézna politika sa musí zjednodušiť, musí znamenať prínos pre regionálny rozvoj a súčasne sa musí ešte viac priblížiť k európskym občanom. Komisia súhlasí s tým, že na dosiahnutie lepších výsledkov je potrebné poskytnúť integrovaný prístup rôznych odvetvových politík na príslušnom území. Mali by sme prehĺbiť úvahy o spôsobe, akým sa v súčasnosti realizujú a koordinujú kohézne fondy na jednej strane, a o spôsobe, ako by sa mohli uplatňovať v nasledujúcom programovom období po roku 2013 na strane druhej, aby sa na regionálnej úrovni zachoval skutočný koherentný strategický rozvoj. Toto je v skutočnosti hlavným bodom mnohých príspevkov, ktoré sme dostali v rámci našich verejných konzultácií o budúcnosti politiky.
<P>
Medzi nástrojmi uvedenými v správe na zlepšenie novej správy vecí verejných je návrh vytvoriť miestnych predstaviteľov projekt Erasmus. Komisia urobí všetko, čo bude v jej silách, aby zrealizovala túto zaujímavú myšlienku, hoci to môže byť ťažké, ak to rozpočtový orgán schváli ako pilotný projekt.
<P>
Okrem hlavného zámeru kohéznej politiky, ktorá je a mala by zostať hlavným pilierom pri dosahovaní cieľov nového trvalo udržateľného rozvoja a nástrojom pomoci regiónom, ktoré čelia postupujúcim globálnym problémom, ktoré budú mať čoraz väčší vplyv na ich rozvoj, si Komisia myslí, že všetci by sme mali ďalej posilňovať mechanizmy plnenia kohéznej politiky založenej na zásadách integrovaného prístupu, partnerstva a multilaterálnej správy vecí verejných.
<P>
Komisia je presvedčená, že správa pána Beaupuyho a podpora Parlamentu výrazne pomôžu zlepšiť túto situáciu.
<SPEAKER ID="243" NAME="Predsedajúci">
Týmto uzatváram rozpravu.
<P>
Hlasovanie sa uskutoční v utorok.
<P>
Písomné vyhlásenia (článok 142)
<SPEAKER ID="244" NAME="Bairbre de Brún  " LANGUAGE="GA">
Srdečne vítam túto vynikajúcu správu pána Beaupuyho o správe vecí verejných a partnerstve.
<P>
Je poľutovaniahodné, že pri využívaní štrukturálnych fondov sa nie vždy dodržiava zásada partnerstva. Napriek tomu sme boli v Severnom Írsku svedkami veľmi dobrých príkladov toho, ako by malo partnerstvo fungovať, a videla som výhody partnerstva, ak sa realizuje správne.
<P>
Vítam tiež výzvu v tejto správe na užšiu spoluprácu a kontakty miestnych a regionálnych orgánov a iných úrovní správy vecí verejných, najmä s Európskou komisiou. Zhromaždenie Severného Írska musí stavať na vzťahoch, ktoré už vytvorila Európska komisia. To platí predovšetkým pre pracovnú skupinu, ktorú vytvoril predseda Európskej komisie pán Barroso.
<P>
Zhromaždenie Severného Írska a naše miestne komunity sú pripravené zohrávať výraznejšiu úlohu pri realizácii programov EÚ na miestnej úrovni. Táto správa stanovuje, ako to môžu dosiahnuť.
<SPEAKER ID="993" NAME="Rumiana Jeleva  " LANGUAGE="BG">
Predovšetkým mi dovoľte zablahoželať pánu Beaupuyovi k jeho vynikajúcej správe. Ako tieňová spravodajkyňa za skupinu PPE-DE som hlasovala za túto správu, aby som podporila dobrú správu vecí verejných a partnerstvo v regionálnej politike.
<P>
Chcela by som využiť túto príležitosť a pripomenúť vám, že v júli, po kritickej správe Komisie o Bulharsku, bolo zastavené financovanie v rámci troch predvstupových programov PHARE, ISPA a SAPARD. Zároveň sa začali postupy, aby sa umožnil začiatok operačných programov na využitie prostriedkov zo štrukturálnych a kohéznych fondov. To moju krajinu dostalo do veľmi ťažkej situácie. Chcela by som využiť prijatie tejto správy a vyjadriť nádej, že zmrazené finančné prostriedky pre Bulharsko sa uvoľnia a bulharskí občania budú môcť v plnej miere využiť výhody členstva svojej krajiny v EÚ.
<P>
V súlade s výzvou, s ktorou sa správa obracia na členské štáty, by som chcela vyzvať na posilnenie procesu decentralizácie na účely realizácie regionálnej politiky v Bulharsku, aby sa zabezpečilo to, že systém viacúrovňovej správy vecí verejných bude fungovať najúčinnejším spôsobom na základe zásad partnerstva a subsidiarity.
<P>
Ďakujem za vašu pozornosť.
<SPEAKER ID="245" NAME="Grażyna Staniszewska  " LANGUAGE="PL">
Je dôležité dodržiavať zásadu partnerstva na všetkých úrovniach riadenia pri vykonávaní regionálnej politiky. Mimoriadny význam to má vo vzťahu k účinnosti. Ak chcú národné a regionálne orgány v plnej miere mobilizovať spoločnosť, musia sa zamerať na začlenenie miestnych obyvateľov do plánovania zmien a následne aj do monitorovania využívania štrukturálnych fondov. Neschopnosť identifikovať regionálne ciele vyvoláva vždy rozdielne názory a brzdí celý proces, čím vyvoláva značné spomalenie.
<P>
Skutočné, nie povrchné partnerstvo je tiež veľmi dôležité v rámci Európskeho spoločenstva, pretože je jediným spôsobom, ako zabezpečiť, že občania dostanú informácie o charaktere činnosti Európskej únie. Partnerstvo je veľmi dôležité, ale stojí tiež peniaze. Preto je potrebné vyhradiť 2 - 3 % prostriedkov zo štrukturálnych fondov na tento účel. Súčasná zásada dobrovoľnosti nefunguje. Ak regióny nie sú povinné použiť prostriedky na organizovanie stretnutí, workshopov a hodnotenia vykonávania, tak ich na to jednoducho nepoužijú. Zásada partnerstva sa dosť často redukuje na zaslanie plánu poštou, pričom v niektorých prípadoch je možné predložiť pripomienky len do jedného týždňa.
<P>
Myslím, že by bolo rozumné venovať oveľa viac pozornosti tomuto problému, ak chceme zabezpečiť, aby sa Európa stala spoločenstvom aktívnych, uvedomelých a spolupracujúcich občanov.
