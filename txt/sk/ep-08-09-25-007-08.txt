<CHAPTER ID="007-08">
8. "IASCF: revízia stanov - verejná zodpovednosť a zloženie IASB - návrhy na zmenu" (hlasovanie) 
<SPEAKER ID="115" NAME="Piia-Noora Kauppi">
v mene skupiny PPE-DE. - Vážený pán predseda, ako ste už uviedli, skupina PPE-DE by chcela požiadať o odloženie hlasovania o tomto uznesení. Riadenie Rady pre medzinárodné účtovné štandardy (IASB) určite nebude vyriešené v najbližších dvoch týždňoch, preto budeme mať čas na hlasovanie o tomto uznesení na nasledujúcom miniplenárnom zasadnutí tu v Bruseli.
<P>
Dôvod je ten, že sme dostali niekoľko nových návrhov od Európskej komisie a znenie uznesenia by sa možno na niektorých miestach dalo vylepšiť.
<P>
Lehota bola veľmi krátka, preto by sme chceli získať viac času a hlasovať o tomto bode počas najbližšieho zasadnutia v Bruseli.
<SPEAKER ID="116" NAME="Pervenche Berès" LANGUAGE="FR">
Vážený pán predseda, beriem si slovo ako predsedníčka Výboru pre hospodárske a menové veci. V momentálnej finančnej kríze si všetci uvedomujú, že účtovné štandardy a ich potenciálne cyklická povaha sú významnou záležitosťou. Riadenie štruktúr, ktoré tieto účtovné štandardy vyvíjajú, je veľmi dôležité.
<P>
Európska komisia, na ktorú sme sa už s touto témou obrátili v správe pána Radwana, sa rozhodla predložiť návrh, ktorý nezahŕňa subjekty zodpovedné za stabilitu finančných trhov. Vypracovala ho narýchlo spolu s americkými úradmi, ktoré sa blížia ku koncu svojho funkčného obdobia a ktoré kandidáti v amerických prezidentských voľbách neuznávajú, pričom sa neporadila s Radou ani Európskym parlamentom.
<P>
V duchu kompromisov a otvorenosti súhlasíme s opätovným otvorením diskusie, ak aj Komisia bude súhlasiť s prehodnotením svojho návrhu a vypočuje si návrhy Európskeho parlamentu. Preto by som chcela, aby sa Komisia vyjadrila a zaviazala prehodnotiť svoj návrh. V takom prípade by sme mohli podporiť návrh pani Kauppiovej.
<SPEAKER ID="117" NAME="Androula Vassiliou">
členka Komisie. - Vážený pán predseda, Komisia k tomuto bodu nemá stanovisko.
<SPEAKER ID="118" NAME="Predseda">
Komisia nevyjadrila žiadne stanovisko.
<P>
Vážená pani Berèsová, ak som to správne pochopil, za týchto okolností podporíte predkladateľku návrhu, pani Kauppiovú?
<P>
Pristúpme teda k hlasovaniu o tomto návrhu.
<P>
(Parlament prijal návrh na odloženie hlasovania.)
