<CHAPTER ID="004">
Sociálny balík (prvá časť) (rozprava)
<SPEAKER ID="954" NAME="Predsedajúci">
Ďalším bodom rokovania je vyhlásenie Rady a Komisie o výsledkoch konferencie o sociálnom balíku (prvá časť).
<SPEAKER ID="005" NAME="Vladimír Špidla" LANGUAGE="CS">
Vážený pán podpredseda, dámy a páni, Komisia pred dvoma mesiacmi prijala obnovený sociálny program. Je navrhnutý tak, aby pomohol Únii riešiť sociálne problémy, ktorým musí Európa v 21. storočí čeliť. Obsahuje ambiciózny a ucelený súbor opatrení v oblasti sociálnej politiky, ktorý Európanom umožní chopiť sa príležitostí, ktoré sa im ponúkajú.
<P>
Ako už bolo povedané, obnovený sociálny program prerokovali ministri práce a sociálnych vecí na neformálnom zasadnutí Rady EÚ pre zamestnanosť, sociálnu politiku, zdravotníctvo a spotrebiteľské záležitosti, ktoré sa konalo začiatkom júla v Chantilly.
<P>
S potešením som prijal správu o veľmi pozitívnom prijatí obnoveného sociálneho programu zo strany členských štátov a so záujmom očakávam závery, ktoré by mala Rada prijať koncom tohto roka. Tento balík som už mal možnosť predložiť konferencii predsedov a Výboru pre zamestnanosť a sociálne veci. Nastala preto vhodná doba na podrobnú rozpravu tu v Parlamente. Som presvedčený, že dnešná výmena názorov nám pomôže dosiahnuť konsenzus v otázke, akú sociálnu Európu chceme pre európskych občanov budovať.
<P>
Dovoľte mi, aby som vám pripomenul doterajší vývoj. Tento komplexný balík je výsledkom dvojročného spoločného úsilia. Komisia spolupracovala so všetkými zúčastnenými stranami vrátane sociálnych partnerov, občianskej spoločnosti, členských štátov, regionálnych a miestnych orgánov. Balík tvorí súdržný celok, ktorý zdôrazňuje prepojenie s inými oblasťami, akými sú vzdelávanie, zdravie, životné prostredie, informačná spoločnosť a hospodárstvo a jasne ukazuje, že hospodárske a sociálne ciele sú dvoma stranami tej istej mince a musia pôsobiť v úzkej súčinnosti v prospech ľudí. Je to ambiciózny balík, ktorý sa snaží poskytnúť praktické odpovede na obavy ľudí a zlepšiť ich životné podmienky. Ide taktiež o veľmi obsiahly balík, najväčší, aký kedy Komisia naraz prijala, keďže spoločne so správou obsahuje až 18 iniciatív. Navyše, ďalších vyše 20 iniciatív týkajúcich sa širokého okruhu otázok sa v súčasnosti prerokúva.
<P>
Dnes sa zameriam na dve opatrenia - na návrh antidiskriminačnej smernice a na revidovanú smernicu o zriaďovaní európskych zamestnaneckých rád. Najskôr mi však dovoľte pár slov o hlavných zásadách tohto balíka.
<P>
Obnovený sociálny program vychádza z troch hlavných zásad: príležitosti, prístup a solidarita. My Európania oceňujeme hodnotu jednotlivcov a chceme, aby všetci mali rovnakú šancu rozvíjať svoj potenciál. Znamená to odstrániť prekážky, ktoré musia ľudia prekonávať, a vytvoriť také podmienky, ktoré každému umožnia chopiť sa ponúkaných príležitostí pri súčasnom rešpektovaní európskej rozmanitosti a vyhýbaní sa vzájomným rozbrojom.
<P>
Z viery Európanov v rovnosť vyplýva ich spoločný zmysel pre sociálnu solidaritu - solidaritu medzi generáciami, medzi regiónmi, medzi tými, ktorí sú na tom lepšie, a tými, ktorí sú na tom horšie, medzi bohatšími a menej bohatými členskými štátmi. A taktiež solidaritu s našimi susedmi a priateľmi na iných svetadieloch, pretože ide o neoddeliteľnú súčasť fungovania európskej spoločnosti a našich kontaktov s ostatnými krajinami sveta.
<P>
Dámy a páni, ako viete, v súčasnej dobe sa rozsah právnej ochrany voči diskriminácii v EÚ rozlišuje podľa dôvodov diskriminácie. Diskriminácia sa však neobmedzuje len na jednu oblasť. Preto sme ako súčasť balíka navrhli horizontálnu smernicu zakazujúcu diskrimináciu na základe veku, sexuálnej orientácie, náboženského vyznania a zdravotného postihnutia mimo oblasti zamestnania. Horizontálna smernica prinesie členským štátom, hospodárskym subjektom a občanom vysokú úroveň zrozumiteľnosti a právnej istoty.
<P>
Tento návrh reaguje na opakované výzvy zo strany Parlamentu a napĺňa politický záväzok, ktorý Komisia prijala pri nástupe do funkcie. Ide o flexibilný nástroj, ktorý stavia na zásadách už prijatých v členských štátoch a zakotvených v existujúcich predpisoch.
<P>
Rád by som zdôraznil, že riešenie všetkých dôvodov diskriminácie rovnakým spôsobom neznamená, že sa vo všetkých oblastiach musia uplatňovať uniformné pravidlá. V poisťovníctve a bankovníctve bude napríklad možné robiť rozdiely v zaobchádzaní na základe veku alebo zdravotného postihnutia. Tieto rozdiely však budú musieť byť podložené presvedčivými dôvodmi a spoľahlivými štatistickými údajmi. Starší ľudia budú môcť naďalej využívať zvýhodnené sadzby vo verejnej doprave a na kultúrnych akciách. Naďalej bude taktiež možné obmedziť prístup k určitým tovarom z dôvodu ochrany zdravia ľudí, napríklad pokiaľ ide o predaj alkoholu neplnoletým.
<P>
Smernica zahŕňa poskytovanie všetkých tovarov a služieb a vzťahuje sa na podniky, ako aj na súkromné osoby, ale iba v prípade, ak ide o komerčné poskytovanie tovarov a služieb.
<P>
Smernica bude taktiež primeraná, pokiaľ ide o záťaž, ktorú prináša v súlade s pojmom primeranej úpravy zakotvenej v existujúcich antidiskriminačných smerniciach, ako aj v Dohovore OSN o právach osôb so zdravotným postihnutím, ktorý podpísali členské štáty a Európske spoločenstvo.
<P>
Navrhovaná smernica zakazuje diskrimináciu, pričom súčasne rešpektuje ostatné základné práva a slobody vrátane ochrany súkromného a rodinného života a úloh vykonávaných v tejto súvislosti, ako aj slobodu náboženského vyznania a slobodu združovania.
<P>
Ďalším problémom, na ktorý by som chcel upozorniť, je diskriminácia Rómov, ktorú Komisia opakovane odsúdila ako nezlučiteľnú so zásadami EÚ. Balík obsahuje vyhlásenie o našom obnovenom záväzku zabezpečiť rovnaké príležitosti a bojovať proti diskriminácii, ako aj pracovný dokument útvarov Komisie o nástrojoch a politikách Spoločenstva pre začleňovanie Rómov.
<P>
Je to odozva na žiadosť Európskej rady z decembra 2007, aby Komisia preskúmala existujúce politiky a nástroje a predložila Rade správu o dosiahnutom pokroku.
<P>
Podľa pracovného dokumentu útvarov Komisie existujú potrebné legislatívne, finančné a koordinačné nástroje a sú aj využívané, stále však nie v dostatočnej miere. Obnovený sociálny program zahŕňa niekoľko iniciatív zameraných na zvýšenie schopnosti Únie účinnejšie reagovať na zmeny. Sme presvedčení, že osobitná úloha v tejto súvislosti patrí európskemu sociálnemu dialógu a európskym zamestnaneckým radám. Smernica o zriaďovaní európskych zamestnaneckých rád si už dlhší čas vyžadovala aktualizáciu.
<P>
V súčasnej dobe existuje v Únii 820 európskych zamestnaneckých rád, ktoré zastupujú 15 miliónov pracovníkov. Avšak prípady z nedávnej doby ukazujú, že rady nezastávajú svoju úlohu v plnej miere a že zamestnanci často nemajú dosť informácií alebo sa s nimi dostatočne neprerokúva reštrukturalizácia podnikov. Iniciatíva si preto kladie za cieľ posilniť úlohu sociálneho dialógu v podnikoch na nadnárodnej úrovni.
<P>
Je to vyvážený návrh, ktorý by mal zaručiť, aby boli zástupcovia zamestnancov dostatočne informovaní a aby sa s nimi prerokovali rozhodnutia o veciach, ktoré sa ich týkajú, a zároveň by mal umožniť, aby sa podniky prispôsobili globalizácii.
<P>
Komisia by samozrejme dala prednosť riešeniu predbežne prerokovanému so sociálnymi partnermi, ale skutočnosť, že minulý rok v júni sa nepodarilo priviesť ich k rokovaniu za okrúhlym stolom, prinútila Komisiu predložiť návrh z vlastnej iniciatívy.
<P>
Napriek tomu oceňujeme spoločný list sociálnych partnerov, ktorý v auguste zaslali Rade a Parlamentu. Vážime si úsilie, ktoré obe strany vynaložili na dosiahnutie dohody o tejto zložitej otázke, a som potešený, že sa rozhodli prijať návrh Komisie ako základ ďalšej práce. Pevne dúfam, že keď Parlament pristúpi k prvému čítaniu, bude mať na pamäti praktické návrhy sociálnych partnerov. Verím, že k riešeniu dospejeme čo najrýchlejšie. Komisia sa v rámci svojich možností vynasnaží cestu k nemu v čo najväčšej miere uľahčiť.
<P>
A teraz niekoľko slov o vplyvoch globalizácie. Reštrukturalizácia podnikov je niekedy nevyhnutná, ale jej vplyv na zamestnancov a ich rodiny môže byť veľmi bolestivý. Európsky fond na prispôsobenie sa globalizácii bol zriadený na pomoc v takýchto situáciách. Fond doteraz pomohol 7 250 zamestnancom nájsť si novú prácu. Z toho môžeme mať radosť, ale treba zabezpečiť, aby možnosti fondu boli dostupné všetkým, ktorí z jeho pomoci môžu mať úžitok.
<P>
V správe obsiahnutej v balíku o sociálnom programe sa hovorí, že z 500 miliónov EUR, ktoré sú každoročne k dispozícii, boli v roku 2007 použité iba 4 %. Je preto nutné zamyslieť sa nad tým, ako zlepšiť výsledky činnosti fondu.
<P>
Čo sa týka mobility pracujúcich, chcel by som uviesť, že smernica o vysielaní pracovníkov z roku 1996 podporuje voľný pohyb služieb a zároveň ponúka ochranu pred zneužívaním pracovníkov a zaručuje im dodržiavanie základných práv v členských štátoch, do ktorých sú vysielaní. Nedávne rozsudky Súdneho dvora v tejto oblasti nastolili celý rad otázok. Reakcie na ne sú úplne legitímne a my na ne musíme spoločne nájsť odpoveď. S cieľom prerokovať túto tému zvolám 9. októbra fórum, kde sa bude táto zložitá problematika prerokúvať s politickými orgánmi, sociálnymi partnermi, zástupcami európskych inštitúcií a odborníkmi v oblastiach práva a hospodárstva.
<P>
Komisia bude, samozrejme, naďalej načúvať všetkým hlasom, ale v tejto chvíli nevidíme potrebu smernicu meniť. V každom prípade však zabezpečíme, aby nedošlo k rozporu medzi základnými slobodami zakotvenými v Zmluve a základnými právami občanov.
<P>
Dámy a páni, tento nový sociálny program potvrdzuje záväzok Európskej únie podporovať silný a skutočný sociálny rozmer Európy, sociálnej Európy, ktorá bude plniť očakávania našich spoluobčanov. To, prirodzene, nie je možné bez zahrnutia vzdelávacieho rozmeru, ktorý je veľmi dôležitý. V tejto súvislosti by som chcel spomenúť nasledujúce tri dokumenty:
<P>
1. Odporúčanie Rady o mobilite mladých dobrovoľníkov v rámci Európy;
<P>
2. Oznámenie Komisie s názvom Zlepšovanie spôsobilostí pre 21. storočie: Agenda pre európsku spoluprácu v školstve;
<P>
3. Zelená kniha Migrácia a mobilita: výzvy a príležitosti vzdelávacích systémov EÚ.
<P>
Je naším spoločným prianím posilňovať a prehlbovať sociálny rozmer Európy. Osemnásť opatrení obsiahnutých v balíku predstavuje prvé kroky našej snahy zameranej týmto smerom. Viem, že sa na vás, ktorých úlohou je zastupovať hlas verejnosti, môžem spoľahnúť, že tieto návrhy a politické dokumenty hlboko a dôkladne zvážite. Má to zásadný význam pre ich budúci osud.
<SPEAKER ID="007" NAME="Xavier Bertrand" LANGUAGE="FR">
Vážený pán predsedajúci, pán komisár, dámy a páni, dnes by sme mali hovoriť o sociálnej Európe. Budeme hovoriť o sociálnej Európe a som rád, že sa to stane práve tu v Európskom parlamente, ktorý je kľúčovým hráčom v rámci inštitucionálnej štruktúry Európy a je dôležitým partnerom, s ktorým chce francúzske predsedníctvo čo najužšie spolupracovať.
<P>
Už som to povedal a znovu to zopakujem: rok 2008 bude rokom, keď sociálnej Európe znova dodáme energiu. Som presvedčený, že práve to si želajú všetci európski hráči. Júnový samit v Luxemburgu a júlové stretnutie v Chantilly sú míľnikmi na tejto ceste. Mali sme veľký záujem, aby sa francúzske predsedníctvo zaoberalo otázkou revízie európskeho sociálneho programu, o ktorej pán komisár Špidla práve hovoril. Ide o kľúčovú otázku, ktorá si z našej strany vyžaduje schopnosť stanoviť sociálnu víziu Európy a premeniť túto víziu na konkrétne činy. Diskusie v Chantilly, ktorých sa zúčastnil aj Parlament prostredníctvom predsedu výboru pána Anderssona, nám umožnili opätovne potvrdiť niekoľko hodnôt, ktoré vnímame ako spoločné. Práve tieto hodnoty tvoria základ európskych cieľov v oblasti sociálnej politiky. Týmito hodnotami sú: sociálny dialóg, solidarita medzi generáciami, opatrenia na boj proti chudobe a diskriminácii, rovnosť pohlaví, sociálna ochrana, pracovná mobilita a dôležitosť služieb všeobecného záujmu s cieľom zaručiť sociálnu súdržnosť a sociálnu zodpovednosť v podnikaní a priemysle. Z pohľadu Pekingu, Washingtonu, Kapského mesta, Naî Dillî, či dokonca Brisbane predstavujú práve tieto hodnoty originalitu európskeho sociálneho modelu.
<P>
Zasadnutie v Chantilly nám poskytlo príležitosť pripomenúť svetu, že tieto hodnoty sú kľúčové pre európsku stratégiu rozvoja, pre lisabonskú stratégiu. Inými slovami, stretnutie v Chantilly nám pripomenulo, že tento sociálny model, tieto spoločné hodnoty, predstavujú silnú stránku Európy v našom globalizovanom svete.
<P>
Prečo? Pretože hospodárstvo založené na vedomostiach a inováciách môže byť vybudované len na základe rozhodných aktivít v oblasti rozvoja ľudského kapitálu a celoživotného vzdelávania. Pretože ak sú zo sveta práce na dlhé obdobia vylúčené celé skupiny obyvateľstva, ak tieto skupiny nemôžu prispievať k tvorbe bohatstva a nemajú prístup k tovarom a službám, ujmu utrpí celé hospodárstvo. Pretože aj pracovníci dokážu podávať oveľa lepší výkon, ak majú na prácu dobré podmienky a ak im je zaručená sociálna ochrana voči tvrdým ranám života.
<P>
Hospodársky pokrok neznamená, že musíme obetovať sociálny pokrok, práve naopak. Nie som sám, kto tieto dve veci vníma ako vzájomne neoddeliteľné. Bez sociálneho pokroku skôr či neskôr ochabne aj hospodársky pokrok. Európa preto musí napredovať na oboch frontoch, musí sa teda snažiť o hospodársky aj o sociálny pokrok.
<P>
Popri uvedenom presvedčení, ktoré sme svorne potvrdili, sme sa zaoberali aj ďalšou otázkou: európsky sociálny model sa musí zmeniť, prispôsobiť globalizácii, klimatickým zmenám, demografickým zmenám a rastúcej rôznorodosti európskych spoločností. Preto potrebujeme prispôsobiť svoje pracovné trhy a zaviesť flexiistotu, teda nové ochranné a flexibilné mechanizmy pre zamestnancov a zamestnávateľov.
<P>
A veci napredujú. Na začiatku termín "flexiistota" v ľuďoch vyvolával obavy, strach. Teraz však predstavuje európsky ideál, ktorý sa snažia naplniť všetci aktéri vrátane sociálnych partnerov. Toto slovo sa stalo bežným, každodenným termínom, ktorý dokazuje, že veci sa naozaj menia a že sa mení aj myslenie ľudí.
<P>
Ďalšou požiadavkou, ktorú musíme splniť, ak chceme so svojím sociálnym modelom napredovať, je zabezpečenie sociálnej súdržnosti prostredníctvom opatrení na boj s novými formami chudoby, najmä tou, ktorá ovplyvňuje deti. Je čas, aby sme spojili sily s cieľom pripraviť naše spoločnosti na demografické zmeny prostredníctvom posilnenia solidarity medzi generáciami a zabezpečenia prístupu k vysokokvalitným sociálnym službám všeobecného záujmu.
<P>
Tento proces prispôsobovania sa prebieha už niekoľko rokov. Vďaka iniciatívam Komisie, Rady ministrov, Európskeho parlamentu a sociálnych partnerov napredujeme v špecifických oblastiach, ktoré sú predmetom záujmu obyvateľov Európy. Akým spôsobom umožníme slobodu pohybu pracovníkov v rámci Európy a zároveň ochránime zamestnanecké práva tých, ktorí sa sťahujú za prácou? Akým spôsobom zlepšíme riadenie reštrukturalizačných aktivít prostredníctvom zahrnutia pracujúcich na celoeurópskej úrovni? Ako zabezpečíme, aby boli ľudia schopní pracovať a plniť si úlohu v spoločnosti, a čo môžeme urobiť s cieľom účinnejšie bojovať proti diskriminácii?
<P>
Týmito otázkami sa bude francúzske predsedníctvo naďalej zaoberať. Najmä preto, a to hovorím veľmi úprimne, že vzhľadom na nadchádzajúce voľby bude druhá polovica roku 2008 naším posledným pokusom dosiahnuť pred koncom súčasného parlamentného obdobia výsledky v niektorých oblastiach. Čoskoro nás naši európski spoluobčania budú brať na zodpovednosť pri volebných urnách.
<P>
Občania Európy očakávajú výsledky. Reakcie na nedávne rozsudky Európskeho súdneho dvora sú toho dôkazom. Toto je oblasť, v ktorej nám Európsky parlament môže pomôcť, popri ďalších oblastiach, o ktorých sa v krátkosti zmienim.
<P>
Po prvé, ide o revíziu smernice o európskych zamestnaneckých radách, o ktorej pred chvíľou hovoril pán Vladimír Špidla. Ide o iniciatívu zásadného významu, ktorá posilní sociálny dialóg v Európe. Súčasná smernica sa vzťahuje na vyše 14 miliónov pracovníkov a 820 zamestnávateľov. Revízia zvýši počet pracovníkov a zamestnávateľov, na ktoré sa smernica vzťahuje.
<P>
V Chantilly sme spojili predstaviteľov Európskej konfederácie odborových zväzov a organizácie Business Europe, aby sme si vypočuli ich názor na revidovaný text navrhnutý Komisiou. S predloženým návrhom boli spokojní ako s pracovným základom a uviedli, že budú viesť rokovania s cieľom vyriešiť sporné otázky. V tejto chvíli dokončujú niekoľko spoločných návrhov, ktoré čoskoro predstavia.
<P>
Ak sa tieto zámery podarí úspešne uskutočniť, ak sociálni partneri pripravia spoločné návrhy na revíziu smernice, napomôžu tak našu prácu, prácu Parlamentu a Rady. Prečo by sme teda nemali dosiahnuť zhodu v prvom čítaní tak rýchlo, ako je to možné? Podľa možnosti ešte pred koncom tohto roka?
<P>
Čo sa týka druhej oblasti našej práce, musím, samozrejme, spomenúť návrh smernice o ochrane pred diskrimináciou mimo pracoviska, ktorý Komisia prijala 2. júla. O tomto návrhu sa v Chantilly veľa diskutovalo a predsedníctvo otvorilo rokovania o tomto texte na začiatku júla. Parlament bude v tejto otázke požiadaný o stanovisko, ale rád by som zdôraznil, že návrh Komisie, obsahujúci štyri dôvody diskriminácie, vychádzal z uznesenia, ktoré Parlament prijal na jar minulého roku o správe pani Elizabeth Lynnovej.
<P>
Treťou oblasťou, ktorej sa taktiež dostalo veľkej pozornosti, boli služby všeobecného záujmu. Hovoria o nich všetky členské štáty. Všetky hovoria o tej istej veci, aj keď v skutočnosti nehovoria presne to isté. Ale prijatie protokolu k Lisabonskej zmluve a vyhodnotenie balíka Altmark nám poskytuje príležitosť hovoriť o prínose týchto služieb k sociálnej súdržnosti v Európe, potrebe zabezpečiť, aby tieto služby dosahovali najvyššiu možnú kvalitu, a dôležitosti vytvorenia dobrého legislatívneho rámca pre ich poskytovanie. Chceme spolu s Komisiou a kýmkoľvek, kto má záujem pomôcť, pracovať na časovom pláne s cieľom stanoviť niekoľko strednodobých cieľov, aby sme udržali pokrok v tejto vysoko dôležitej oblasti.
<P>
Ďalej sú tu, samozrejme, smernice o dočasnej práci a pracovnom čase. O oboch týchto veciach teraz rozhoduje Európsky parlament v druhom čítaní. Musíme sa snažiť vyhnúť zmierovaciemu konaniu. Milióny dočasných pracovníkov v Európe netrpezlivo čakajú na vstup smernice o dočasnej práci do platnosti a niektoré členské štáty čelia tlaku vyriešiť otázku pohotovostných služieb. Chcem preto povzbudiť Parlament, aby nás informoval o tom, ako v tejto otázke postupuje s náležitým ohľadom na protichodné hľadiská, ktorých som si, prirodzene, vedomý. Ale aj v tejto otázke od nás ľudia veľa očakávajú a sme pod ich dohľadom.
<P>
Pokiaľ ide o mobilitu, uvedomujem si, samozrejme, že treba dosiahnuť zhodu o zavedení nariadenia o koordinácii systémov sociálneho zabezpečenia.
<P>
Francúzske predsedníctvo potrebuje podporu Európskeho parlamentu v týchto rôznorodých otázkach s cieľom dosiahnuť konkrétne výsledky. Ako určite viete a ja to znovu zopakujem, európski občania tieto výsledky netrpezlivo očakávajú. Očakávajú, že budeme napĺňať víziu sociálnej Európy, ktorá im bude prospešná v každodennom živote, a že z Európy urobíme súčasť každodennej existencie. Dnes vieme, že Európy potrebujeme viac, nie menej. Veľmi dobre vieme, že potrebujeme nie menej, ale viac sociálnej Európy. Veľmi dobre vieme, dámy a páni, aké výzvy pred nami stoja.
<SPEAKER ID="009" NAME="Joseph Daul">
v mene skupiny PPE-DE. - (FR) Vážený pán predsedajúci, vážený pán úradujúci predseda Rady, vážený pán komisár, dámy a páni, skupina Európskej ľudovej strany a európskych demokratov prikladá veľký význam sociálnej spravodlivosti. Presadzovanie európskych sociálnych modelov patrí vo svete, ktorý je čoraz viac globalizovaný, k našim prioritám. Z tohto dôvodu ako predseda skupiny Európskej ľudovej strany vítam návrh Komisie na vytvorenie nového sociálneho balíka. Tento text ponúka niektoré odpovede na otázky, akými sú napríklad demografické zmeny, globalizácia a znižovanie chudoby, ktoré majú pre naše spoločnosti zásadný význam.
<P>
Moja skupina je presvedčená, že Komisia by mala ísť ešte ďalej a navrhnúť konkrétnejšie opatrenia. Zmiernenie chudoby, zamestnanie skupín obyvateľstva, vylúčených z trhu práce, posilnenie pracovnej mobility, zlepšenie vzdelania a odbornej prípravy pracovníkov sú otázkami, ktoré si vyžadujú osobitný program, konkrétne opatrenia a silný záväzok zo strany Európskej únie a členských štátov.
<P>
Demografické zmeny prinášajú pre naše hospodárstva obrovské výzvy. Pracovníci vo vyššom ako dôchodkovom veku, ženy, mladí ľudia a najmä osoby so zdravotným postihnutím - vo všeobecnosti všetci, ktorí strávili dlhšie obdobie mimo trhu práce - musia dostať novú šancu. Týmto ľuďom musíme pomôcť nájsť prácu alebo sa do práce vrátiť. Na tento účel potrebujeme prijať konkrétne opatrenia na podporu celoživotného vzdelávania.
<P>
Ľudia, ktorí sú zamestnaní, naďalej čelia nerovnostiam. Na srdci nám ležia pretrvávajúce rozdiely v odmeňovaní mužov a žien. Takéto rozdiely by v Európe roku 2008 nemali existovať. Taktiež by mali byť vytvorené vhodné zariadenia starostlivosti, ktoré by ľuďom pomohli zosúladiť pracovný a rodinný život. Preto vyzývame Komisiu a Radu, aby v tejto oblasti prijali konkrétne opatrenia. Moja skupina je proti všetkým formám diskriminácie. Preto schvaľujeme deklarovaný zámer Komisie vyriešiť pretrvávajúce nedostatky v relevantných právnych predpisoch. Zintenzívniť musíme predovšetkým aktivity zamerané na boj proti diskriminácii osôb so zdravotným postihnutím.
<P>
Dámy a páni, sme presvedčení, že vo veku globalizácie je najúčinnejším nástrojom na presadzovanie sociálnych modelov hospodársky rast. Sme však presvedčení, že pre naplnenie cieľov lisabonskej stratégie je potrebné presadzovať záujmy obchodu a priemyslu, pretože práve podnikanie je hybnou silou tvorby pracovných miest. Musíme zlepšiť obraz podnikateľa v Európe a motivovať mladých ľudí k zakladaniu vlastných firiem. Taktiež by sme mali podporovať konkurenčné podnikateľské prostredie so špecifickým ohľadom na podporu malých a stredných podnikov, ktoré sú hlavnými tvorcami pracovných miest.
<P>
Vzhľadom na tieto skutočnosti vyzývame všetkých kľúčových aktérov v tejto oblasti, aby sa snažili zabezpečiť väčšiu mieru flexiistoty v Európe. V krajinách, ktoré ju prijali, preukázala táto myšlienka svoje opodstatnenie. Firmám poskytuje flexibilitu, ktorú potrebujú s cieľom zabezpečiť si konkurencieschopnosť na medzinárodnej úrovni, pričom zároveň chráni pracovníkov. Vítam zámer Komisie podporovať sociálny dialóg. Podľa nás je partnerstvo s firmami, založené na dôvere, kľúčom k ich úspechu na trhu.
<P>
Dámy a páni, podľa súčasne platných zmlúv sú sociálne otázky v zásade v kompetencii členských štátov. Toto by sa mohlo a malo zmeniť, ale kým sa tak stane, mali by sme dodržiavať zásadu subsidiarity. Nemáme na výber. To by však Komisii nemalo brániť vykonávať štúdie vplyvu, odsudzovať nerovnosť a hodnotiť sociálne dôsledky nových právnych predpisov. Vyzývam vás, aby ste to urobili. Čelíme rozsiahlym sociálnym a spoločenským zmenám. Potrebujeme reformu našich hospodárstiev, ktorá zvýši ich konkurencieschopnosť tak, aby čoraz menej ľudí čelilo vylúčeniu. Bez hospodárskeho rastu neexistuje sociálny pokrok. Na druhej strane, hospodárstvo nemôže byť konkurencieschopné bez sociálneho pokroku. Skupina PPE-DE je viac ako kedykoľvek predtým odhodlaná dosahovať v tejto oblasti výsledky.
<SPEAKER ID="011" NAME="Martin Schulz">
v mene skupiny PSE. - (DE) Vážený pán predsedajúci, dámy a páni, pri počúvaní príhovorov predchádzajúcich rečníkov - pána komisára Špidlu, úradujúceho predsedu Rady, pána Bertranda a vás, pán Daul - by človek mohol nadobudnúť dojem, že je všetko v poriadku. Pekne napredujete a rok 2008 sa stane pamätným rokom, v ktorom bol obnovený európsky sociálny model.
<P>
Znie to všetko veľmi pekne, ale skutočnosť je oveľa tvrdšia. Áno, skutočnosť je úplne iná. V skutočnosti nám Európska únia poskytuje obraz jednej veľkej sociálnej nespravodlivosti. Zisky neustále rastú, kým výška miezd stagnuje. Rozdiely v príjmoch nadobúdajú priepastné rozmery. Strata kúpnej sily, ktorá sa dotkla všetkých ľudí v Európskej únii, v kombinácii s dramatickým nárastom cien energií systematicky ožobračujú ľudí. Je to problém, ktorý musíme v rámci európskeho sociálneho modelu riešiť, a nielen peknými slovami. To, čo navrhujete, pán Špidla, je dobré a my to vítame.
<P>
Dámy a páni, budeme detailne rozoberať svoje názory na jednotlivé návrhy. Preto by som rád uviedol niekoľko základných poznámok o tom, čo od európskeho sociálneho modelu očakávame. Ak mali pred pätnástimi rokmi ľudia v ktoromkoľvek štáte Európskej únie pocit, že niečo nie je správne, že nejaká tradičná národná norma je v ohrození, obrátili sa na Európu, aby tento problém vyriešila. Cítili potrebu riešiť svoje problémy v európskom rámci, pretože boli presvedčení, že európske pravidlá v európskom rámci im poskytnú ochranu, ktorá prekračuje národné hranice.
<P>
Dnes, o pätnásť rokov neskôr, skúste niekomu povedať, že Európa vyrieši jeho problémy. Pracujúcich by to vyľakalo, pretože sú presvedčení, že Európa vo svojej súčasnej podobe im už nie je schopná zaručiť sociálnu ochranu.
<P>
Keby ste venovali čas analýze írskeho referenda a volebnému správaniu mladých ľudí, zistili by ste, že títo ľudia vnímajú Európu pozitívne. Nepáči sa im však, akým spôsobom je Európska únia v súčasnosti organizovaná a konštituovaná. Keďže vstupujeme do predvolebnej kampane, je len správne pýtať sa, prečo boli ľudia pred pätnástimi rokmi voči budúcej sociálnej politike v Európe naladení tak optimisticky a prečo dnes vládne taký pesimizmus. Odpoveďou nás socialistov je, že v Európe vládne pravica. Váš príhovor, pán minister, sa niesol v správnom socialistickom duchu. To, čo ste povedali, bolo úžasné. Aký postoj však vaša vláda zaujala v Rade, pokiaľ ide o smernicu o pracovnom čase?
<P>
(potlesk)
<P>
Vaša vládnuca strana je členom Európskej ľudovej strany podobne ako veľká väčšina štátnych a vládnych predstaviteľov v Európskej únii. V Komisii je táto strana zastúpená väčšinou komisárov ako aj predsedom Komisie. Európska ľudová strana je najväčšou politickou skupinou v tomto Parlamente, ale keď vás človek počúva, mohlo by sa zdať, že so stagnujúcim sociálnym vývojom v Európe nemáte nič spoločné. Európu riadi pravica a riadi ju nesprávnym smerom. A túto situáciu musíme vyriešiť prostredníctvom európskych volieb.
<P>
(potlesk)
<P>
Budete mať dobrú príležitosť vrátiť nás na správnu cestu, keď nadíde čas na realizáciu opatrení, ktoré ste načrtli. Povedali ste, že európsky sociálny model je jednou z našich priorít. Pre našu skupinu skutočne prioritou je! Čím sa ľudia v Európskej únii cítia najviac ohrození? Nekontrolovanými finančnými trhmi. Nekontrolovanými rizikovými fondmi a súkromnými investičnými spoločnosťami, ktoré kúpia tú či onú spoločnosť, využijú jej najlepšie aktíva a zamestnancov pošlú na ulicu s jednoduchým cieľom: maximalizovať zisk investorov.
<P>
Môj ctený kolega Paul Nyrup Rasmussen pripravil veľmi dobrú správu. V tejto otázke potrebujeme hlasovanie kvalifikovanou väčšinou, aby Komisia mohla spustiť iniciatívu na reguláciu rizikových fondov a súkromných investičných spoločností. Kto sú tí, ktorí tento krok odmietajú? Ste to vy, Európska ľudová strana, a vaši zástupcovia vo Výbore pre hospodárske a menové veci.
<P>
Preto potrebujeme veľmi jasne povedať, že boj o európsky sociálny model je aj bojom o základnú filozofiu. Pán Bertrand správne pripísal úspech Európskej únie skutočnosti, že spojila hospodársky a sociálny pokrok. Vždy to bola základná filozofia Európy - a to aj pre kresťanských demokratov. Celé desaťročia šlo o dve strany tej istej mince, až kým nám zástancovia neoliberálneho hlavného prúdu nezačali na začiatku deväťdesiatych rokov hovoriť, že nižšie mzdy, dlhší pracovný čas a menej vplyvu v manažmente spoločnosti sú najlepším receptom na rýchlejší hospodársky rast. Celé desaťročia sme sa stretávali s ľuďmi - a títo ľudia sú v Parlamente a v Komisii ešte vždy zastúpení vo veľkom počte -, ktorí kladú väčší dôraz na politický zápas než na európsky sociálny model. Práve oni boli a sú zodpovední za vnútorný trh a hovoria nám - skvelým príkladom je napríklad aj pán Trichet, ktorý to robí na každej tlačovej konferencii -, že mzdy v Európe sú príliš vysoké. Vysoké sú možno mzdy členov rady Európskej centrálnej banky, nie však mzdy bežných pracovníkov v Európe.
<P>
Preto by sme mali zabezpečiť, aby došlo k zmene celkového politického smerovania, ktoré skutočne vráti európsky sociálny model tam, kde ho chcete mať, pán Bertrand. Vďaka tomu bude mať hospodársky úspech dosiahnutý v Európskej únii pozitívny vplyv na životy všetkých občanov Európskej únie.
<P>
Máte, samozrejme, pravdu, že Európska únia môže so svetom, či už s Pekingom alebo s Brisbane, súťažiť len za predpokladu, že budeme rozvíjať náš vnútorný trh. Chceme to robiť a chceme, aby sme mali výkonný vnútorný trh. Chceme efektívny a konkurencieschopný európsky kontinent. Dôvodom, prečo to chceme, však je vytvoriť bohatstvo pre všetkých, nielen pre investorov vo veľkých podnikových skupinách, obrovských akciových spoločnostiach alebo veľkých bankách.
<P>
Kým budeme v Európe uplatňovať filozofiu, na základe ktorej udeľujeme európske ceny ľuďom vystatujúcim sa na tlačových konferenciách ziskami svojich spoločností; miliardami, z ktorých v Európe nemusia na daniach zaplatiť ani korunu, pretože ich zisky sú európske, a nie národné, a tak nepodliehajú národnému zdaňovaniu; kým budeme desaťtisíce ľudí posielať do práce s cieľom udržiavať tento stav a zisky akcionárov - kým toto zostane realitou európskeho sociálneho modelu, môžeme si tu hovoriť, čo chceme, ľudia sa s takouto Európou nikdy nestotožnia.
<P>
Chceme však upevniť európsky ideál a ďalej sledovať integračné ciele. Z tohto dôvodu mi dovoľte pripomenúť tomuto Parlamentu, že európsky sociálny model bude posudzovaný na základe dosiahnutých výsledkov. Týka sa to aj vás, pán Bertrand, v Rade, aj vás, pán Daul, tu v Parlamente.
<SPEAKER ID="013" NAME="Graham Watson">
v mene skupiny ALDE. - Vážený pán predsedajúci, tento sociálny balík je vítaným krokom vpred v budovaní Európskeho spoločenstva, ktoré sa stará o svojich občanov.
<P>
Ľudia, ktorí hlasovali proti európskej ústave a Lisabonskej zmluve, vyslali jasný signál. Tento signál hovorí, že občania Európskej únii nedajú nové právomoci len preto, že ich chceme. Naši občania chcú vedieť, akú Európsku úniu budujeme.
<P>
Tento balík je rozsiahly a kontroverzný a musíme zabezpečiť, aby ľudia vedeli, akým spôsobom bude prospešný pre ich životy.
<P>
Ako hovorí pán komisár Špidla, smernica o európskych zamestnaneckých radách a, samozrejme, aj návrh o právach pacientov v cezhraničnej zdravotnej starostlivosti, za ktorý moja skupina tvrdo bojovala, obsahujú veľa pozitív.
<P>
Dnes sa však chcem zamerať na dve špecifické opatrenia obsiahnuté v navrhovanom balíku. Po prvé, ide o revíziu Európskeho fondu na prispôsobenie sa globalizácii, ktorý má pomôcť ľuďom bez práce nájsť si nové zamestnanie. V súčasnosti sa o prostriedky z fondu môžu spoločnosti uchádzať v prípade, že je ohrozených tisíc pracovných miest. Liberáli a demokrati vítajú návrh na zníženie uvedeného limitu a zjednodušenie postupov pri žiadaní prostriedkov z fondu, nie preto, že Európska únia by mala plánovať prácu pre Európu - túto úlohu plní vnútorný trh ani nie preto, že by EÚ mala poskytovať dávky v nezamestnanosti - to je úlohou členských štátov. Tento návrh vítame preto, že je založený na zdravom liberálnom princípe: že zamestnanosť je najlepším zdrojom blahobytu.
<P>
V situácii, keď sa rast zastavuje a keď sa niektoré členské štáty už ocitli v recesii, pomáha táto politika zabrániť vzniku špirály náhlych strát pracovných miest, ktoré vytvárajú závislosť od sociálneho systému.
<P>
Po druhé, antidiskriminačná smernica: moja skupina ju presadzovala od začiatku funkčného obdobia tejto Komisie.
<P>
Definícia diskriminácie teraz pokryje všetky hlavné menšiny: starších ľudí, homosexuálov, ľudí s postihnutím, ľudí všetkých vierovyznaní a bude sa vzťahovať na klientov a spotrebiteľov, ako aj na zamestnancov.
<P>
Aj tu ide o liberálne opatrenie, ktoré prinesie praktický prospech založený na vedomí, že môžete robiť svoju prácu a žiť svoj život bez tyranie predsudkov.
<P>
Návrh smernice by mal ísť ešte ďalej. V súčasnej podobe sú v ňom naďalej medzery a možnosti na diskrimináciu. Je, pán komisár, napríklad správne, že zakážeme diskrimináciu na pracovisku, ale dovolíme členským štátom, aby v škole používali diskriminačné učebnice?
<P>
Napriek tomu Európa postupne, krok za krokom, búra bariéry diskriminácie.
<P>
Moja skupina víta záväzok Komisie a Rady pokračovať v tomto procese, rovnako ako trváme na plnej účasti tohto Parlamentu na návrhu opatrení, ktoré uvedený proces doplnia.
<P>
Vo februári nám pán Barroso predstavil zásadný balík opatrení na boj so zmenou klímy. Návrhy Komisie v oblasti sociálnej politiky dnes zlým jazykom ukazujú, že Európe leží na srdci súdržnosť Spoločenstva a že liberálne hospodárske politiky nie sú ohrozením pokrokových politík podporujúcich zdravé životné prostredie a solidárnu spoločnosť.
<P>
Pán Schulz sa sťažuje na dominanciu stredopravých vlád v Európskej únii, my však žijeme v demokracii a vlády si volia občania. Ponuka socialistov občanov zjavne neoslovila.
<SPEAKER ID="015" NAME="Jan Tadeusz Masiel">
v mene skupiny UEN. - (PL) Vážený pán predsedajúci, Únia za Európu národov veľmi víta nový sociálny balík Európskej únie. Sociálny rozmer je to, čo Európu odlišuje od iných svetových veľmocí, akými sú Spojené štáty alebo Čína. Západná Európa bola v dvadsiatom storočí vybudovaná na sociálnych hodnotách. Pri vstupe do Európskej únie v rokoch 2004 a 2007 poskytla novým členským štátom cenný sociálny model, keďže po znovuzískaní politickej a hospodárskej nezávislosti na konci 80. rokov sa v mnohých z nich presadzoval kapitalizmus vo svojej najhoršej forme, kapitalizmus potláčajúci práva pracovníkov a pohŕdajúci ľudskou dôstojnosťou.
<P>
V 21. storočí sa musíme všetci vyrovnať s globalizáciou, ktorá môže pre ľudskú spoločnosť byť príležitosťou, ale aj ohrozením. Brusel preto musí vyslať členským štátom jasný signál a podporovať ich v ochrane a rozvoji sociálnych ziskov v záujme všetkých občanov Európskej únie.
<SPEAKER ID="017" NAME="Jean Lambert">
v mene skupiny Verts/ALE. - Vážený pán predsedajúci, veľmi vítam vyjadrenia pána ministra z dnešného rána a pevne dúfam, že ich podporí aj Rada, hoci nemáme veľa dôvodov myslieť si, že to tak naozaj bude.
<P>
Mnohí z nás vnímajú ochranu sociálneho hľadiska voči prevládajúcej dominancii trhu ako otáznu. V súvislosti s týmto balíkom by sme mali uvažovať nad dosahom nedávnych rozhodnutí Európskeho súdneho dvora. Mnohí z nás nad nimi naozaj uvažovali a považujú tieto rozhodnutia za veľmi znepokojujúce, keďže od nás stále žiadajú, aby sme svoje opatrenia vysvetľovali na základe toho, že neohrozujú trhy, a nie na základe toho, že dosahujú vysokú kvalitu služieb či kvalitu práv zamestnancov a podobne. Dôkazom toho je aj sociálny balík, v súvislosti s ktorým musíme vnímať aj skutočnosť, že chudoba je rozšírená aj medzi ľuďmi, ktorí pracujú, a že rastie priepasť medzi bohatými a chudobnými. Hoci oceňujeme, že Komisia v balíku prejavila city v súvislosti s bojom s chudobou, to, čo potrebujeme, sú konkrétne činy.
<P>
Vítame, samozrejme, horizontálnu smernicu o rovnosti. To je to, čo sme v tomto Parlamente presadzovali. Je to dôležité z rôznych dôvodov, a aj preto, že teraz skutočne poskytuje možnosť plnej účasti v spoločnosti.
<P>
Taktiež vítame mnohé návrhy týkajúce sa Rómov. Oceňujeme záväzok Komisie a chceme, aby naň všetky členské štáty reagovali pozitívne a nepresadzovali predsudky a fanatizmus. Vzdelávanie o rovnakých príležitostiach hrá dôležitú úlohu v programe vzdelávania, najmä u tvorcov politík v relevantných oblastiach.
<P>
Oceňujeme aspoň existenciu návrhov o európskych zamestnaneckých radách, hoci voči nim máme niekoľko výhrad. Čo sa týka otázky mobility v tomto balíku, potrebujeme posudzovať vplyv mobility v sociálnom rozmere: čo sa deje s ľuďmi, najmä hospodársky nečinnými, ktorí sa sťahujú a ocitajú vylúčení zo zdravotníckych systémov členských štátov, čo sa deje so starnúcimi ľuďmi, ktorí sa presťahujú do iného členského štátu, a čo im prinesie budúcnosť?
<P>
Taktiež vítame návrh Nové zručnosti pre nové pracovné miesta a veríme, že bude prepojený na program boja proti klimatickým zmenám, kde takisto musíme zvážiť potrebu nových zručností v rámci starých pracovných miest, keďže väčšina pracujúcich už ukončila fázu formálneho vzdelávania. Táto skutočnosť poukazuje na potrebu celoživotného vzdelávania. Musíme sa pýtať, či dokážeme zabezpečiť zručnosti, ktoré potrebujeme na napĺňanie cieľov v oblasti klimatických zmien.
<SPEAKER ID="019" NAME="Gabriele Zimmer">
v mene skupiny GUE/NGL. - (DE) Vážený pán predsedajúci, osobitne ma zaujali najmä tri body tejto rozpravy. Prvou je zámer vyslovený ministrom vnútra, pánom Bertrandom, aby sa rok 2008 stal rokom obnovy európskeho sociálneho modelu. Ďalej to boli slová pána komisára Špidlu, ktorý povedal, že sociálny balík naplnil očakávania verejnosti v Európskej únii, a nakoniec vaše vyhlásenie, pán Schulz, že v Európe vládne pravica.
<P>
Myslím si, že všetky tieto tri vyhlásenia si vyžadujú kritickú analýzu. Po prvé, ako môže zástupca francúzskeho predsedníctva vyhlásiť, že cieľom roku 2008 je návrat sociálneho modelu, keď francúzska vláda nebola ani len pripravená zahrnúť sociálnu politiku ako prioritu svojho predsedníctva? Podľa môjho názoru má sociálny balík ďaleko od splnenia očakávaní ľudí, pretože jednoducho neprispieva k prekonaniu sociálnych rozdielov v Európe a neobsahuje dokonca ani žiadne opatrenia s cieľom zabrániť prehlbovaniu týchto rozdielov a zmraziť súčasný stav. Tento proces by mal pokračovať aj napriek sociálnemu balíku.
<P>
A na záver, pán Schulz, veľmi rada vám dať ochutnať vašu vlastnú medecínu. Tento vývoj sa začal v deväťdesiatych rokoch, keď boli pri moci socialistické vlády. Očakávali sme skôr vaše vyjadrenie v tom zmysle, že po Lisabone vytvoríte do roku 2010 nový konštrukt, novú stratégiu, ktorá sa bude pevne zameriavať na ochranu európskeho sociálneho modelu a ktorá znovu usporiada naše priority.
<P>
Čo sa týka samotného sociálneho balíka, nenapĺňa očakávania. Je najvyšší čas, aby sme ukončili stav, keď pokles riadneho zamestnávania sprevádza rastúci počet pracovných pozícií, v ktorých si ľudia nie sú schopní zabezpečiť živobytie. V Európskej únii by sme mali konečne prestať hodnotiť svoj úspech na základe počtu pracovných miest. Namiesto toho by sme sa mali zamerať na pracovné miesta, ktoré sú ohodnocované slušnými mzdami.
<P>
Sociálny balík neobsahuje žiadne vyhlásenie o zahrnutí doložky o sociálnom pokroku do všetkých európskych zmlúv, v ktorých je to potrebné. Neobsahuje ani odpoveď na otázku, či tí, ktorí hrajú dôležitú úlohu v obhajobe sociálnych práv v Európskej únii, získajú viac nástrojov a viac právomocí v európskych zamestnaneckých radách. Návrh vyzýva v podstate iba na udržanie status quo a súčasnej línie bez akýchkoľvek doplnení.
<P>
Odmietame tento balík ako výrazne abstraktný a pomýlený prístup. Vo svojich ďalších vystúpeniach v rámci tejto rozpravy budú členovia mojej skupiny komentovať jednotlivé súčasti tohto návrhu.
<SPEAKER ID="021" NAME="Derek Roland Clark">
v mene skupiny IND/DEM. - Vážený pán predsedajúci, Lisabonská zmluva bola odmietnutá v legitímnom írskom referende, takže potrebujete naozaj veľký program na odvrátenie pozornosti. Preto ste prišli s týmto novým balíkom. V skutočnosti nie je nový. Ide o úpravu starších návrhov. Ale je veľký. Spomínajú sa v ňom právne predpisy EÚ, sociálny dialóg, spolupráca, financovanie, partnerstvo, dialóg, komunikácia... a to čítam len z jednej stránky.
<P>
Dovoľte mi zamerať sa na financovanie. Prosperujúce hospodárstvo poskytuje zdroje, ale vy ste si to sťažili zavedením eura, pretože Európska centrálna banka sa musí svojimi úrokovými sadzbami snažiť pokryť veľmi rôznorodé hospodárstva. Jedna veľkosť pre všetkých, ako sa hovorí. V skutočnosti však všetkým jedna veľkosť nesedí.
<P>
V Spojenom kráľovstve sa to centrálnej banke, Bank of England, nedarí urobiť správne ani pre všetky regióny krajiny. Cez víkend sa dokonca v novinách objavila správa, že rozdiely medzi severom a juhom Spojeného kráľovstva sú väčšie ako kedykoľvek predtým.
<P>
EÚ je protekcionistická. Bojíte sa globalizácie. Nebojujte s ňou. Nepotláčajte ju. Pridajte sa k nej. Zapojte sa do svetového trhu s neustále rastúcou populáciou. Podporujte podnikanie znižovaním byrokracie. Zastavte nekonečný prúd smerníc a nariadení, ktoré obchodu len prekážajú. Akceptujte zvyšok sveta na rovnocennej báze a európske hospodárstvo bude rásť a prinesie tak najväčší sociálny balík: nové a lepšie pracovné miesta.
<P>
Na záver len jedna poznámka. Spustenie tejto iniciatívy pripadlo francúzskemu predsedníctvu. Je však reálne, že ju naozaj začne? Podľa EurActiv z 3. júla Komisia a francúzske predsedníctvo spoločne vyhlásili sociálnu politiku za svoju prioritu na rok 2008. Ak si však prečítame Deutsche Welle z 2. júla, francúzsky prezident Nicolas Sarkozy tu jasne uviedol, že sociálna politika nebude najväčšou prioritou. Hlavným predmetom záujmu má byť prisťahovalectvo, zmeny klímy a energetika.
<P>
Takže ktorému vyjadreniu máme veriť? Ja si za seba myslím, že Francúzi urobia to, čo vždy: budú sa starať sami o seba. A k tomu im blahoželám. Želám si, aby moja vláda postupovala rovnako.
<SPEAKER ID="023" NAME="Carl Lang" AFFILIATION="NI">
(FR) Vážený pán predsedajúci, vážený pán minister, dámy a páni, v tomto Parlamente je bežné, že sa tu premieľa sociálna politika. Bohužiaľ, európsky sociálny model je v súčasnosti iba mýtom, pretože sociálna realita v našej krajine, vo Francúzsku, a osobitne v mojom vlastnom regióne Nord-Pas-de-Calais je realitou sociálneho úpadku, zúfalstva, sociálnej neistoty a neistých pracovných podmienok, masovej nezamestnanosti a klesajúcej pôrodnosti, čo je problém, ktorý naberá alarmujúce, obrovské rozmery.
<P>
Naše myslenie je stále založené na sociálnom modeli 60. rokov, teda na modeli, ktorý počíta s plnou zamestnanosťou a obrovskou pracovnou silou. Počas uplynulých tridsiatich rokov sme sa však stretli s masovou nezamestnanosťou a prudko klesajúcou pôrodnosťou, vďaka ktorým sme sa od "baby boomu" prepracovali k "boomu" starých ľudí a vďaka ktorému sa financovanie dôchodkov ocitlo v kríze.
<P>
Musíme prestať myslieť na to, ako európsky sociálny model zo všetkých síl brániť, a namiesto toho začať s jeho reorganizáciou. Naša hospodárska a historická analýza ukazuje, že táto reorganizácia by mala prebehnúť dvoma spôsobmi: po prvé, potrebujeme rodinnú politiku, ktorá prispeje k zvýšeniu pôrodnosti, inak v ďalších desaťročiach nebudeme schopní financovať svoje dôchodkové systémy, a po druhé, potrebujeme politiku na znovuoživenie jednotného trhu a návrat ľudí do práce.
<P>
S cieľom posilniť jednotný trh EÚ je potrebná reindustrializácia, a samozrejme, ak budeme trvať na svojej skoro náboženskej viere v slobodný trh a nekontrolovaný liberalizmus, nepodarí sa nám urobiť to, čo potrebujeme, aby sa naše podniky stali konkurencieschopnými na našom vlastnom domácom trhu.
<P>
Z týchto dôvodov by sme mali svoje budúce snahy a svoj cieľ zlepšiť sociálne podmienky založiť na myšlienke preferencie a ochrany na národnej úrovni a úrovni Spoločenstva.
<SPEAKER ID="025" NAME="Thomas Mann" AFFILIATION="PPE-DE">
(DE) Vážený pán predsedajúci, Lisabonská stratégia pre rast a zamestnanosť prispela k vytvoreniu nových a lepších pracovných miest. Tento úspech sa snažia spochybniť mnohí, ktorí sa nevedia vyrovnať s Európou podliehajúcou procesom zmien, outsourcingu, racionalizácie a prevzatí spoločností. Ak ľudia na osobnej úrovni neustále čelia pocitu nadbytočnosti, určite nemôžu vnímať pozitívne rozmach exportu európskeho hospodárstva. Ako jedno z protiopatrení voči tomuto pocitu neistoty potrebujeme novú, súdržnú sociálnu stratégiu. Balík, o ktorom sa bavíme, je však taký obsiahly, že určite nemôže byť zavedený do praxe do konca roku 2009, čo znižuje dôveryhodnosť tejto v zásade veľmi chvályhodnej iniciatívy.
<P>
Vážený pán komisár, naším cieľom nemôže byť vyvíjať aktivity pre aktivity. Ide tu o udržateľnosť. Naším cieľom nemôže byť ani nepokrytá predvolebná agitácia, akú tu práve predviedol pán Schulz, ktorý však, ako vidím, už odišiel zo sály. Nesieme svoju časť zodpovednosti za to, aby sme zabezpečili, že ľudia nebudú marginalizovaní a neutiahnu sa do paralelných spoločností či iluzórneho sveta. Táto snaha by sa mala začať v školách, kde by sme sa mali snažiť radikálne znížiť počet študentov, ktorí predčasne odchádzajú zo škôl, a preklenúť tak čoraz väčšiu priepasť medzi ľuďmi s kvalifikáciou a tými, ktorí sú nekvalifikovaní. Na tento účel potrebujeme motivačné kurzy. Talent a zručnosti musíme podporovať od raného veku, pretože v každom prípade ide o ziskovú investíciu. Naša stratégia celoživotného vzdelávania tak poskytne pridanú európsku hodnotu, rozsiahlu tvorbu bohatstva, ktorá podľa pána Schulza chýba. Podobnú pridanú hodnotu poskytujú aj naše vzdelávacie programy - Socrates, Leonardo a Erazmus - ktoré by mali byť naliehavo prepojené so svetom práce. S týmto cieľom by sme mali začať užšie spolupracovať s malými a strednými podnikmi. Malé a stredné podniky vytvárajú najviac pracovných miest a poskytujú aj najviac miest na odborné vzdelávanie. Mali by však aj tvrdo pracovať na tom, aby neprestali investovať do ďalšieho vzdelávania a odbornej prípravy, pretože v opačnom prípade nebudeme schopní zaistiť dostatočnú mieru inovácií.
<P>
Jeden z ľudských zdrojov, konkrétne starší zamestnanci, sú naďalej až zločinným spôsobom prehliadaní. Je najvyšší čas, aby sa ich bohaté skúseností, tvorivosť a odolnosť začali využívať v prospech nášho hospodárstva. V demografickej zamestnaneckej lige sú ešte vždy na konci tabuľky vydaní napospas osudu..
<P>
Na záver chcem uviesť, že je potrebné posilniť súdržnosť našej spoločnosti. V smernici o európskych zamestnaneckých radách potrebujeme, napríklad, nájsť udržateľný kompromis medzi zamestnávateľmi a zamestnancami. Vo Výbore pre zamestnanosť a sociálne veci by sme sa mali snažiť prispieť k dosiahnutiu tohto cieľa. Taktiež potrebujeme rovnováhu medzi regiónmi a s týmto cieľom poskytujeme prostriedky z Európskeho sociálneho fondu, Európskeho fondu regionálneho rozvoja a Európskeho fondu na prispôsobenie sa globalizácii. Oblasťou, ktorú naďalej vnímame ako veľmi kritickú, je dodržiavanie zásady nediskriminácie. Skupina PPE odmieta horizontálnu smernicu. Táto smernica by totiž zvýšila právnu neistotu, ktorá sa v tejto oblasti vyskytuje, a ďalej znížila rozsah národných kreatívnych opatrení. Ak má sociálny program ako celok uspieť, primárna zodpovednosť musí ostať v rukách členských štátov. Komunikácia a koordinácia je efektívnejšia na národnej, regionálnej a lokálnej úrovni, preto je čas uvádzať najlepšie postupy do praxe namiesto toho, aby sme ich len skúmali a analyzovali. To nám dá dobrú šancu dosiahnuť sociálnu a hospodársku zmenu, ktorú chceme a potrebujeme, ako aj šancu na zavedenie európskeho sociálneho modelu do praxe.
<SPEAKER ID="027" NAME="Harlem Désir" AFFILIATION="PSE">
(FR) Vážený pán predsedajúci, vážený pán komisár, vážený pán úradujúci predseda Rady, dámy a páni, nový sociálny program prichádza neskoro a je chabou odpoveďou na zložitú situáciu, nerovnosti a dôsledky recesie, ktoré v súčasnosti trápia pracovníkov a mnohých našich európskych spoluobčanov.
<P>
V situácii, keď 70 miliónov ľudí v Európe žije v chudobe aj napriek klesajúcej nezamestnanosti, v situácii neistých životných a pracovných podmienok a nárastu netypických foriem zamestnanosti skutočne potrebujeme pevný sociálny základ, potrebujeme Európu, ktorá nás ochráni. Toto je jeden z cieľov francúzskeho predsedníctva. A ako ste, pán minister, povedali, rok 2008 mal byť rokom návratu, znovuoživenia sociálnej Európy. Bohužiaľ, vaša vláda neprijala sociálny rozmer ako jednu zo štyroch priorít svojho predsedníctva. Pred koncom funkčného obdobia Komisie sa objavujú niektoré návrhy, ktoré konečne reagujú na požiadavky Európskeho parlamentu, a konkrétne najmä našej skupiny. Ide napríklad o smernicu proti diskriminácii v pravom slova zmysle, upravujúcu všetky oblasti, nielen oblasť zdravotného postihnutia; snahu konečne posilniť a revidovať smernicu o európskych zamestnaneckých radách a opatrenia s cieľom zabezpečiť dodržiavanie existujúcich zásad a právnych predpisov o rovnakom odmeňovaní mužov a žien v členských štátoch.
<P>
Ale pozrite sa na nedostatky, na medzery v tomto novom sociálnom programe. Osobitne spomeniem dva z nich. Prvým je odpoveď na nedávne rozsudky Európskeho dvora v prípadoch Laval, Rüffert a Viking, ktoré oslabujú našu odolnosť voči sociálnemu dampingu v Európskej únii. Myslíme si, že uistenie Komisie, že zabezpečí právnu jednoznačnosť a interpretačné usmernenia k tejto smernici, nie je postačujúce. Musíme venovať pozornosť skutočnosti - a v tejto súvislosti Výbor pre zamestnanosť a sociálne veci zorganizoval parlamentné vypočutia - že táto smernica je vo svojej podstate chybná a že právne predpisy Únie musia prostredníctvom revízie smernice o vysielaní pracovníkov jasne stanoviť, že hospodárske slobody Únie, sloboda usadiť sa, nesmú brániť napĺňaniu základných práv pracovníkov, akými sú napríklad právo na kolektívne vyjednávanie, právo na mzdu, a ak je to potrebné, právo štrajku na obranu svojich záujmov.
<P>
Preto požadujeme, aby sa pristúpilo k revízii tejto smernice a k zavedeniu sociálnej ochrannej doložky zaručujúcej, že v budúcnosti nebude možné uplatňovať žiadnu smernicu, žiadnu politiku Únie, žiadnu zásadu zmluvy, ktoré by boli na ujmu práv pracujúcich. Ak by teda nejaká krajina mala vyšší štandard ochrany práv pracujúcich ako iná krajina, tento štandard by už nikdy nebolo možné znížiť odvolávaním sa na zásadu krajiny pôvodu, ako to bolo v prípade prvého návrhu smernice o službách, tzv. Bolkensteinovej smernice.
<P>
Po druhé, pán Bertrand nám hovorí, že sociálne služby všeobecného záujmu, prevádzky všeobecného záujmu je potrebné podporovať s cieľom presadzovať náš sociálny model. Nedostali sme však žiadny návrh smernice, týkajúci sa služieb všeobecného hospodárskeho záujmu. Nemôžeme skutočne chrániť sociálne služby všeobecného záujmu a uplatňovať článok 14 Lisabonskej zmluvy, ktorý poskytuje právny základ pre objednávku a financovanie týchto služieb, ak Rada nepožiada Komisiu a Komisia nevyužije svoje právo na iniciatívu, aby sme konečne mohli hovoriť o právnom rámci, ktorý ochráni prevádzky verejnej služby, zaručí nezávislosť miestnych úradov v poskytovaní miestnych služieb a poskytne istotu, že budúce rozsudky Európskeho súdneho dvora neohrozia túto základnú črtu európskeho sociálneho modelu. Vďaka tomu získajú ľudia presvedčenie, že Európa nepracuje proti sociálnemu modelu, ako povedal pán Schulz, ale naopak, že Komisia a ostatné európske inštitúcie európsky sociálny model ochraňujú.
<SPEAKER ID="029" NAME="Bernard Lehideux" AFFILIATION="ALDE">
(FR) Predstavením textov rôznej povahy a kvality ako jedného "balíka" sa Komisii pravdepodobne podaril šikovný reklamný ťah, v konečnom dôsledku však využila svoje právo na iniciatívu v otázkach zásadného významu. Podniká kroky správnym smerom a za to by sme ju mali oceniť.
<P>
Na ťahu sme preto opäť my a možno aj Rada. Každý vie, že Parlament bude pomerne tvrdý a bude chcieť priniesť inovačné texty, ktoré budú odrážať potreby európskych občanov. Bude to platiť aj o Rade? Ako vieme, dá sa o tom pochybovať. Dúfam, že vás vypočujú, pán minister.
<P>
Nadnesené reči vedú len k rozporuplným a nezáväzným textom, ktoré vážne oslabujú dôveryhodnosť našej práce. Za všetky spomeňme tri príklady.
<P>
Patrím k tým, ktorí dlho volali po smernici proti všetkým formám diskriminácie. Ako základ tejto smernice by sme mali použiť správu pani Lynnovej z mája 2008, ktorá je oveľa ambicióznejšia ako návrh Komisie.
<P>
Druhým príkladom sú zamestnanecké rady. Mali by sme sa snažiť zabezpečiť, aby text vyjasnil ich medzinárodné právomoci a úlohy. Prerokovanie so sociálnymi partnermi je čoraz dôležitejšie v prípadoch, keď reštrukturalizáciu podnikov vykonávajú koncerny pôsobiace vo viacerých európskych krajinách. Mali by sme zaistiť, že pred začiatkom reštrukturalizácie prebehnú rokovania so zamestnancami a že zamestnanecké rady budú môcť vyjadriť svoj názor na otázky, ktoré sú často veľmi technické.
<P>
Tretím príkladom sú sociálne služby všeobecného záujmu. V tejto oblasti sme stratili veľa času. Prevádzkovatelia týchto služieb sú zmätení. V tejto oblasti pretrváva obrovská právna neistota, ktorá škodí kvalite služieb potrebných pre súdržnosť našich spoločností. A my sa v tejto situácii chystáme premárniť ďalší rok. To je nezodpovednosť!
<P>
Podľa mňa ide o dôkaz, že práca Komisie, ktorá chce pokryť široký záber oblastí činnosti, nie je dosť dobrá, pretože vedome prehliada niektoré dôležité otázky.
<P>
Skončím upozornením, že sociálny balík by mal byť len jedným z krokov na našej ceste. Som presvedčený, že otvorená metóda koordinácie zašla v niektorých oblastiach príliš ďaleko. Musíme sa odhodlať na intenzívnejšiu spoluprácu, ako aj väčšiu harmonizáciu, kdekoľvek to bude možné.
<SPEAKER ID="031" NAME="Ryszard Czarnecki" AFFILIATION="UEN">
(PL) Vážený pán predsedajúci, zástupca Rady predniesol výzvu na sociálnejšiu Európu. Ja by som ministrovi odpovedal výzvou na väčšie používanie zdravého rozumu. To by bolo lepšie. Európska únia môže, samozrejme, predložiť veľa návrhov, treba však zdôrazniť, že sociálna politika je oblasťou, v ktorej majú členské štáty zvrchované rozhodovacie právomoci. Potrebujeme menej rétoriky a viac konkrétnych činov.
<P>
Európska únia navrhuje až 19 zaujímavých iniciatív, z ktorých len tri majú legislatívny charakter. O tom, čo je možno najdôležitejším návrhom, o cezhraničnej zdravotnej starostlivosti, sa dnes nebude diskutovať. Je to poľutovaniahodné a je na škodu veci, že s touto diskusiou budeme musieť počkať, kým na naše rokovanie nepríde francúzsky minister zahraničných vecí. Na záver by som chcel zdôrazniť, že členské štáty EÚ na sociálnu politiku vynakladajú až 27 % svojho HDP v porovnaní s 15 % vynaloženými v USA. Otázkou je, či sa tieto peniaze používajú správnym spôsobom.
<SPEAKER ID="033" NAME="Elisabeth Schroedter" AFFILIATION="Verts/ALE">
(DE) Vážený pán predsedajúci, vážený pán komisár, vážený pán minister, dámy a páni, zdá sa, že na vytrhnutie Komisie z letargie bol potrebný záporný výsledok referenda v Írsku - víťazstvo odporcov spoločnej Európy. Skutočnosťou je, že neoliberálna politika Komisie sa už dávno vzďaľuje záujmom občanov Únie. Požiadavka sociálne zodpovednej Európy je na stole už nejaký čas.
<P>
Je vrcholne trápne vidieť pred koncom funkčného obdobia v jednej kope na stole prehliadnuté opatrenia z minulých rokov. Taktiež sa mi zdá bezočivé, že sa nám to celé snažia predať pod hrdým názvom "nový sociálny program". Otázky, ktorými sme sa zaoberali v júli, sme mali riešiť už dávno. Keď sa detailne pozrieme na ich obsah, zdá sa nám, že Komisia sa vôbec nepoučila zo svojich chýb. Až na dve výnimky dnešné návrhy nehovoria nič o solidarite, rovnakých príležitostiach, sociálnej rovnováhe a verejnej účasti. Práve naopak, do veľkej miery sú len ďalším produktom základného neoliberálneho prístupu.
<P>
Komisia vyzýva na väčšiu mobilitu pracovnej sily. Súčasne však uplatňuje rozhodnutia súdu, ktoré znížia úroveň ochrany vysielaných pracovníkov. Akoby mimochodom navrhuje, aby sme sa tento problém snažili riešiť v rámci fóra. Pracovníci však potrebujú ochranu a nie fórum. Myslíte si, že ľuďom, ktorí sú každý deň oberaní o mzdu, pomôže, keď im poviete, aby počkali, kým ich problémy prerokuje nejaké fórum? Navyše, pán Komisár, revidovaná smernica o zamestnaneckých radách, ktorá mešká už deväť rokov, nenapĺňa vaše sľuby. Parlament bude musieť navrhnúť mnohé vylepšenia tohto návrhu. Návrh napríklad neobsahuje ustanovenia o sankčných mechanizmoch.
<P>
Venujme sa však aj otázke solidarity. Zdravotnícka smernica prehliada kritiku tým, že otvára priestor trhovo orientovaným zdravotníckym službám, čím oslabuje zásadu solidarity v sociálnych systémoch členských štátov. Solidaritu neposilňuje, ale ohrozuje. Tento balík obsahuje len málo návrhov, ktoré skutočne odrážajú túžbu ľudí po pokrokovejšom európskom sociálnom modeli. Zdôraznila by som najmä novú smernicu o diskriminácii mimo pracoviska. Tento nástroj bol prvýkrát oznámený v roku 2004 a tlak zo strany Parlamentu je jediným dôvodom, prečo ho Komisia konečne predstavila. Je jasné, že väčšina tohto Parlamentu túto smernicu aj podporí. Aj tento návrh si bude v mnohých bodoch vyžadovať úpravy, najmä čo sa týka práv ľudí so zdravotným postihnutím.
<P>
Vo všeobecnosti je však názov "sociálny balík" jednoducho nevhodný. Podľa mňa sú výsledky Komisie v sociálnej oblasti veľmi chabé.
<SPEAKER ID="035" NAME="Dimitrios Papadimoulis" AFFILIATION="GUE/NGL">
Vážený pán predsedajúci, vážený pán úradujúci predseda Rady, v nedávnych rokoch vaša politika fundamentalizmu trhu nebezpečne zvýšila nerovnosť a ohrozila sociálny štát.
<P>
Balík, ktorý ste nám tu tak pekne predstavili, nie je ničím iným len prázdnymi slovami. Z 19 návrhov majú len tri legislatívny charakter, pričom jeden z nich, návrh o cezhraničnom zabezpečení zdravotníckych služieb prostredníctvom svojho neoliberálneho prístupu skryte zavádza Bolkensteinovu smernicu.
<P>
Kým nám tu peknými, ale prázdnymi slovami predstavujete tento návrh, Sarkozyho vláda v Rade významným spôsobom napomáha prijatie tejto ohavnej smernice o pracovnom čase. Ide o obrovský krok späť v sociálnej oblasti.
<P>
Namiesto pekných slov a snahy o dobrý dojem či prípravy na európske voľby, ktoré po írskom zápornom hlasovaní pôsobia trochu čudne, by ste sa mali snažiť navrhovať konkrétne opatrenia a rozdeľovať prostriedky z rozpočtu Spoločenstva.
<P>
Rád by som taktiež niečo odkázal pánovi Schulzovi, ak ma počúva. Je pravdou, že pravicové vlády výrazným spôsobom prispeli k zrúteniu európskeho sociálneho modelu. Vo viacerých krajinách, pán Schulz, ako napríklad aj vo vašej krajine v Nemecku či v Holandsku, alebo v Rakúsku, sa pravica spojila so sociálnymi demokratmi a spoločne ničia európsky sociálny model.
<SPEAKER ID="037" NAME="Hanne Dahl" AFFILIATION="IND/DEM">
(DA) Vážený pán predsedajúci, vo svojom čase by som sa rada zamerala na program zdravotnej politiky. Súčasný návrh smernice o právach pacientov v cezhraničnej zdravotnej starostlivosti je oproti pôvodnému stavu značne vylepšený. Bohužiaľ však nedošlo k žiadnej zmene v otázke základných dôvodov vo všetkých oblastiach, ktoré spadajú pod vnútorný trh. Ohľady na slobodný trh vždy víťazia nad ohľadmi na ľudí.
<P>
Je jasné, že keď človek vážne ochorie, chce dostávať tú najlepšiu možnú starostlivosť. Bohužiaľ, táto smernica takúto starostlivosť v žiadnom prípade nezaručuje. Zaručuje, že tí najbohatší ľudia z tých najbohatších krajín EÚ dostanú tú najlepšiu možnú starostlivosť. Znamená to veľké riziko, že pacienti budú rozdelení do kategórie A a kategórie B. Pacienti, ktorí majú najviac prostriedkov, dostanú najlepšiu starostlivosť v iných krajinách, kým tí, ktorí prostriedky a moc nemajú, túto možnosť mať nebudú.
<P>
Smernica zabezpečí nárok na starostlivosť v inej krajine za cenu rovnakej starostlivosti v pacientovej domovskej krajine. Toto opatrenie zároveň prináša riziko vytvorenia áčkových a béčkových krajín. Cena rovnakej starostlivosti sa bude, prirodzene, v jednotlivých krajinách líšiť. Súčasná smernica umožňuje podmienkam trhu určovať výsledok, ale ide o vysokorizikový prístup. Keď sa spoľahneme na trh, prehrajú vždy tí, ktorí sa nevedia vyrovnať s prevládajúcimi podmienkami trhu.
<SPEAKER ID="039" NAME="Andreas Mölzer" AFFILIATION="NI">
(DE) Vážený pán predsedajúci, podľa môjho názoru sa európska odpoveď na neustále narastajúce ceny a chudobu výrazne oneskorila a je potešujúce, že tento nový balík sociálnych opatrení na celoeurópskej úrovni sa uberá správnym smerom. Veľmi oceňujeme, napríklad, zámer uľahčiť prístup k zdravotnej starostlivosti v iných európskych krajinách. V súčasnosti sú, napríklad, často nehanebne zneužívaní dovolenkári dostávajúci lekárske účty, ktoré im po návrate domov preplatia len čiastočne, ak vôbec. Na druhej strane, jednotlivé členské štáty si navzájom dlhujú milióny eur a samotné vyhlásenia o zámere v týchto prípadoch vždy nestačia.
<P>
Nestačí ani vyzývať na lepší súlad medzi pracovným a rodinným životom. Aby si viac ľudí mohlo dovoliť mať deti, je dôležité bojovať proti mzdovému a sociálnemu dampingu, čo je úloha, ktorá sa bohužiaľ často prehliada. Je paródiou, že EÚ na jednej strane vyžaduje, aby verejné zmluvy prešli verejnými tendrami, kým doložku vyžadujúcu, aby víťazi tendra vyplácali aspoň minimálnu zákonnú mzdu zrušil Európsky súdny dvor z dôvodu nesúladu smernice o službách na vnútornom trhu a smernice o vysielaní pracovníkov. EÚ ukázala svoju skutočnú tvar ako čisto hospodárske zoskupenie, ktoré sociálne znevýhodnených kŕmi odrobinkami a prázdnymi slovami.
<P>
Prázdne heslá už občanov EÚ neuspokoja a nezmiernia dôsledky klesajúcej pôrodnosti a rastúcej chudoby. Na papieri možno môžete hovoriť, čo chcete, ale ľudia sú jednoznačne unavení z prázdnych sľubov.
<SPEAKER ID="041" NAME="Philip Bushill-Matthews" AFFILIATION="PPE-DE">
Vážený pán predsedajúci, dovoľte mi poďakovať Martinovi Schulzovi za to, že nám všetkým pripomenul, že stredopravé strany sú najväčšou skupinou v Parlamente, že majú najväčší počet komisárov a že skutočne majú aj najviac vlád v členských štátoch EÚ. Ja by som mu zasa rád pripomenul, že táto situácia má svoj dôvod a tým dôvodom je, že tak rozhodli ľudia. Ľudia tak rozhodli preto, že si všimli prehlbujúcu sa priepasť medzi rétorikou ľavičiarov a skutočnosťou a odmietli ju. Rád by som mu taktiež pripomenul, aby mal ako dobrý demokrat na pamäti, že ľudia majú, samozrejme, vždy pravdu.
<P>
Keď sa vrátim k sociálnemu balíku ako celku, z nášho pohľadu oceňujeme rozvážne komentáre pána komisára a jeho iniciatívu týkajúcu sa revidovaného sociálneho programu, najmä témy, ktorá nám všetkým pripomína, že EÚ sa týka predovšetkým ľudí, toho, aby sme ľuďom dali nové a lepšie príležitosti, a najmä ich posilnili a vybavili s cieľom čeliť výzvam na zmenu.
<P>
Rád by som nadviazal na tri body zo skvelého príspevku svojho kolegu Josepha Daula. Jedným z nich je dôležitá úloha subsidiarity členských štátov. Mnohé členské štáty majú rôzne prístupy, ale všetky by sa mali inšpirovať témami a smerom, ktoré opísal.
<P>
Ďalším bodom je dôležitosť pracovných miest. Harlem Désir sa veľmi správne vyjadril o právach pracovníkov. Rešpektujeme dôležitosť práv pracovníkov, ale aj moja politická skupina by chcela upozorniť na práva tých, ktorí nepracujú - tých, ktorí v súčasnosti prácu nemajú, tých, ktorí boli z akéhokoľvek dôvodu vylúčení, a tých, ktorí chcú pracovať. V týchto zložitých časoch úverovej krízy sú čoraz dôležitejší, keďže problém s nezamestnanosťou sa pravdepodobne najskôr zhorší, prv než sa zlepší. Musíme sa teda ubezpečiť, že všetko, čo robíme, pomôže tvorbe pracovných miest a pomôže ľuďom tieto pracovné miesta obsadiť.
<P>
Tretí bod sa týka malých a stredných podnikov, ktoré takisto spomínal. Vo včerajších Financial Times som si všimol zmienku o dohode v rámci Spojeného kráľovstva, týkajúcu sa dočasných pracovníkov, pričom zástupcovia malých a stredných podnikov uviedli, že o tejto dohode s nimi nikto nerokoval. Myšlienka, ktorú by som rád pripomenul, sa netýka Spojeného kráľovstva, ale ide o skutočný problém - a svoju pripomienku adresujem komisárovi -, problém zahrnutia malých a stredných podnikov do konzultačného procesu, pretože zastupujú nielen najväčší počet zamestnávateľov, ale aj najväčší počet zamestnancov. Na základe problému s referendami - napríklad o Lisabonskej zmluve - vieme, že ak sa ľuďom snažíte nanútiť niečo zvrchu, nebude to fungovať. Je potrebné s ľuďmi komunikovať a mnoho z týchto ľudí pracuje pre malé a stredné podniky.
<P>
Na záver by som rád uviedol, že pokiaľ ide o smernicu o európskych zamestnaneckých radách, o ktorej hovoril pán komisár aj úradujúci predseda Rady a pre ktorú som spravodajcom, moja politická skupina určite ocení skutočnosť, že došlo k vítanej zhode medzi sociálnymi partnermi. Osobne sa mi táto dohoda veľmi nepáči, ale absolútne oceňujem skutočnosť, že bola dosiahnutá, a verím, že my v Parlamente by sme na nej mali stavať rovnako, ako budeme stavať na dohode o pracovnom čase a dočasných pracovníkoch. Potrebujeme postupovať rýchlo, pretože chceme dosiahnuť skutočný sociálny pokrok, a nielen prednášať pekné politické prejavy s ohľadom na nadchádzajúce voľby.
<SPEAKER ID="043" NAME="Magda Kósáné Kovács" AFFILIATION="PSE">
(HU) Ďakujem vám, vážený pán predsedajúci. Predbežné oznámenie Komisie o sociálnom balíku naplnilo sociálnodemokratické strany a občanov, ktorí sa cítia zodpovední za riešenie sociálnych problémov, nádejou. Nahromadené dlhy a množstvo otázok, ktoré tu práve odznelo, nám poskytlo prekvapivý obraz toho, ako málo sme dosiahli a koľko nevyriešených problémov je stále pred nami. Je skutočnosťou, že hospodársky rast posledných pätnástich rokov nevyplnil priepasť medzi bohatými a chudobnými, ale ju dokonca ďalej prehĺbil. Avšak súťaž chudoby dostala nový rozmer. V každej krajine žijú chudobní ľudia. Rozsah a charakter chudoby je v každom členskom štáte iný, vieme však, že bolí všade rovnako. Hoci bolo v rámci sociálneho programu navrhnutých až osemnásť dokumentov, stotožnenie európskych občanov s Európskou úniou môžeme posilniť len prostredníctvom konkrétnych a jasných návrhov, ktoré nám poskytnú príležitosť na spoločný pokrok namiesto vzájomného napätia medzi jednotlivými skupinami chudobných.
<P>
Som potešená, že po mnohých žiadostiach zo strany Rady a Európskeho parlamentu pripravila Komisia hodnotenie situácie Rómov a postupov na riešenie ich situácie. Tento dokument však nevytvára rámec pre dlhodobú politiku v oblasti politiky týkajúcej sa Rómov. Ďalšou otázkou je, či tento dokument dostatočne motivuje konkrétne činy, či obsahuje vyhliadku na presné hodnotenie alebo toho, či obsahuje riziko, že členské štáty zlyhajú v prijímaní opatrení alebo sa odklonia od žiaducej praxe. Myslím, že skutočné odhodlanie v tomto prípade chýba.
<P>
Teší nás aj antidiskriminačná smernica. Parlament a Komisia neboli zjednotení v otázke potreby regulácie zákazu diskriminácie prostredníctvom komplexnej smernice a v súlade so socioliberálnym názorom sa nám v konečnom dôsledku nepodarilo definovať skupiny, ktoré sú predmetom diskriminácie. Očakávame, že smernica umožní komplexnú ochranu ľudí a skupín, ktoré sú rôznymi spôsobmi ohrozené. Túto smernicu veľmi podporujeme, keďže šíritelia nenávisti, rasisti a tí, ktorí chcú rozdeľovať iba tým, ktorí sú toho hodní, môžu takisto nájsť podporu medzi súperiacimi chudobnými. Voliči majú vždy pravdu, môžu však byť oklamaní populistami. Ďakujem vám.
<SPEAKER ID="045" NAME="Gérard Deprez" AFFILIATION="ALDE">
(FR) Vážený pán predsedajúci, pán úradujúci predseda Rady, pán komisár, dámy a páni, ako člen a predseda Výboru pre občianske slobody, spravodlivosť a vnútorné veci sa chcem zamerať na návrh antidiskriminačnej smernice.
<P>
Po prvé, radi by sme vám, vážený pán komisár, poblahoželali k tomu, že sa vám konečne podarilo primať Komisiu prijať návrh smernice, ktorá sa snaží bojovať proti diskriminácii založenej na viere, presvedčení, zdravotnom postihnutí, veku a sexuálnej orientácii. Až donedávna sme sa báli - a vy o tom viete, pretože sme s vami o svojich obavách hovorili - že sa obmedzíte na minismernicu zaoberajúcu sa len diskrimináciou založenou na veku alebo zdravotnom postihnutí.
<P>
Asi vás neprekvapí moje sklamanie z otázky takej zásadnej, akou je skutočnosť, že Európsky parlament je v tejto veci len konzultačným partnerom, ale mám zreteľný dojem, že predsedníctvo je prístupné akýmkoľvek návrhom Európskeho parlamentu. Preto by sme sa, pán Komisár, mali hneď pustiť do práce a ja osobne vidím tri aspekty tohto textu, ktoré sa budem snažiť zlepšiť.
<P>
Po prvé, niektoré otázky si vyžadujú väčšiu presnosť či lepšie vymedzenie. Mám na mysli otázku "objektívne oprávnených" rozdielov v prístupe. Nemám voči nim žiadne výhrady, avšak týmto objektívne oprávneným rozdielom v prístupe nemôžeme dovoliť, aby sa priamo alebo nepriamo zmenili na diskrimináciu. Môže sa to totiž veľmi jednoducho stať.
<P>
Po druhé, smernicu nemôžete obrať o jej obsah tým, že sa v nej budete unáhlene odvolávať na pojmy ako verejná bezpečnosť alebo verejný poriadok - ako sa to práve deje v jednej veľkej krajine na juhu Európskej únie - ktoré ostanú bezobsažné.
<P>
Po tretie, musíme vykonať viac v oblasti sankcií. Článok 14, v ktorom hovoríte, že "členské štáty stanovia systém sankcií za porušovanie vnútroštátnych ustanovení, ktoré sa prijali podľa tejto smernice", nás ďaleko nedostane.
<P>
Skrátka, verím, že táto smernica, ktorá je predmetom toľkých očakávaní, sa v praxi neprejaví ako veľká minismernica - veľká v princípoch, ale malá v detailoch.
<SPEAKER ID="047" NAME="Wojciech Roszkowski" AFFILIATION="UEN">
(PL) Vážený pán predsedajúci, hospodársky rast by mal slúžiť na zlepšenie materiálnej situácie našich spoločností. Keď však uprednostníme pohodlie a bezpečnosť, môže sa nám stať, že zabudneme, že sociálny model v hospodárstve v zásade znamená väčšiu byrokraciu. Ak zabudneme aj na to, že najistejším základom sociálnej politiky je hospodársky rast, môžeme sa stratiť v pekných sloganoch, ktoré nemajú žiadnu spojitosť so skutočnosťou a podobne ako ustanovenia o nediskriminácii budú v protiklade so zásadami subsidiarity a zdravého rozumu.
<P>
Ako sa môžeme dostať von z tohto začarovaného kruh? Nový sociálny program je len čiastočnou odpoveďou na túto výzvu. Príliš sa venuje právam a privilégiám, avšak dostatočne sa nevenuje skutočnosti, že ich nemôžeme zaručiť bez dobre organizovaného úsilia a zodpovednosti za hospodárske dôsledky. Každému podľa jeho možností, každému podľa jeho potrieb. Toto je utópia, ktorá nevyhnutne vyústi do nedostatku tovaru a služieb vhodnej kvality.
<SPEAKER ID="049" NAME="Tatjana Ždanoka" AFFILIATION="Verts/ALE">
Vážený pán predsedajúci, v nadväznosti na svojich kolegov by som aj ja rada hovorila o boji proti diskriminácii. Na začiatku by som rada poďakovala Komisii za jej odvahu v tom, že prišla s horizontálnym prístupom pri príprave smernice o rovnakom zaobchádzaní mimo pracoviska. Musíme vziať do úvahy, že niektoré členské štáty neustále blokujú prijatie tohto dôležitého dokumentu.
<P>
Napriek tomu pre Európsky parlament existuje priestor na zlepšujúce návrhy. Nechápem, prečo pre súkromné osoby existuje opt-out týkajúci sa dodávok tovarov a služieb. Jestvujúca smernica o rasovej rovnosti možnosť opt-out neobsahuje. Bohužiaľ, návrh smernice dostatočným spôsobom nerieši ani otázku viacnásobnej diskriminácie, preto dúfam, že budeme mať možnosť ďalej pracovať na tejto smernici.
<SPEAKER ID="051" NAME="Jacky Hénin" AFFILIATION="GUE/NGL">
(SK) Vážený pán predsedajúci, inštitúcie EÚ za 51 rokov svojej existencie až teraz objavujú sociálnu dimenziu. Venovanie sa sociálnym otázkam má len relatívny charakter, pretože sociálne záujmy očividne chýbajú medzi prioritami francúzskeho predsedníctva. Znepokojuje to inštitúcie, ktoré majú tak blízko k svetu obchodu a ktoré si zamieňajú všeobecný záujem ľudí Únie so súkromnými záujmami peňažných trhov. Sociálna dimenzia nevyhnutne vyplynula zo záporných hlasovaní Írska, Holandska a Francúzska a z mnohých sociálnych hnutí podporujúcich mzdové požiadavky v Únii.
<P>
Áno, Komisia a väčšina poslancov v tomto Parlamente sa cíti povinná uznať, že v Únii žijú nielen akcionári a spotrebitelia, ale aj zamestnanci, ktorí svojou prácou prispievajú k bohatstvu Európy.
<P>
V dôsledku toho sa Komisia cíti povinná vyhrabať a oprášiť smernicu o zriaďovaní európskych zamestnaneckých rád: táto iniciatíva stála za to, ale jej obsah bol slabý. Európske zamestnanecké rady musia byť zmenené na skutočné fóra sociálnej demokracie a musia dať zamestnancom oprávnenie konať, aby mohli ovplyvniť výber stratégií svojich zamestnávateľov.
<P>
Áno, Európa súrne potrebuje skutočnú sociálnu demokraciu, aby sa zabránilo zlým krokom, ako napríklad zvýšeniu pracovného času takmer na 70 hodín týždenne.
<P>
Takže v záujme zamestnancov postupujme rýchlejšie, oveľa rýchlejšie.
<SPEAKER ID="053" NAME="Nils Lundgren" AFFILIATION="IND/DEM">
(SV) Vážený pán predsedajúci, na tomto rokovaní budeme diskutovať o obnovenom sociálnom programe, cieľoch milénia a o mnohých iných otázkach. O pár hodín budeme hlasovať o kultúrnych programoch, označovaní ekologických produktov a požiadavkách na zosúladenie daňového systému. Všetko sú to záležitosti, v ktorých by sa Únia nemala vôbec angažovať.
<P>
Táto koncentrácia politickej moci znamená, že vzdialenosť medzi tými, čo riadia a tými, čo sú riadení, sa zväčšuje. Narastá pobúrenie medzi občanmi. Inštitúcie sú nútené prijímať stále tvrdšie opatrenia, aby kruto zaobchádzali s vôľou ľudí. Bolo by oveľa lepšie pripraviť správu o tom, čo chápeme pod pojmom subsidiarita a viesť o tom dôkladnú rozpravu. Mali by sme to urobiť skôr ako sa pokúsime centrálne regulovať správanie sociálnych partnerov v 27 rôznych krajinách.
<P>
V krajine, odkiaľ pochádzam, panuje veľký hnev z toho dôvodu, že EÚ a jej sudcovia si dovolia kontrolovať zriadenie iného systému trhu práce ako toho, ktorý vznikol z pozoruhodnej národnej jednoty za posledných 70 rokov.
<SPEAKER ID="055" NAME="Jana Bobošíková" AFFILIATION="NI">
(CS) Dámy a páni, návrh smernice o vykonávaní zásady rovnakého zaobchádzania, ktorá zakazuje akúkoľvek formu diskriminácie mimo pracoviska, je nepotrebné nariadenie, ktoré by sme vôbec nemali prerokúvať. Upozorňujem, že diskrimináciu už v tejto chvíli zakazujú tri smernice EÚ, Listina základných práv a slobôd OSN, Listina základných práv EÚ a Dohovor OSN o ochrane práv zdravotne postihnutých osôb. Rovnaké zaobchádzanie upravuje aj Amsterdamská zmluva a lisabonská stratégia.
<P>
Upozorňujem tiež na to, že smernica požaduje dve veľmi nebezpečné veci. Požaduje pozitívnu diskrimináciu a požaduje zásadu prenesenia dôkazného bremena zo strany žalujúcej na stranu žalovanú. To je v rozpore s európskymi právnymi tradíciami a môže to spôsobiť nespravodlivosti a nové krivdy.
<P>
Dámy a páni, som presvedčená, že Európska únia je zatiaľ stále demokratický a civilizovaný priestor, v ktorom sa človek so skutočnými schopnosťami naozaj presadí, a priestor, ktorý podáva pomocnú ruku slabším. Ľudské schopnosti či už vrodené alebo získané vzdelaním sú však individuálne a u každého človeka iné, a tým logicky nerovné. Ak sa pokúsime odstraňovať nerovnosti tohto typu nariadeniami, tak arogantne prehliadame kultúrne odlišnosti a zasahujeme do prirodzeného vývoja spoločnosti, a čo je najhoršie, dávame rovnosť nad slobodu voľby. Preto by smernica o rovnakom zaobchádzaní nemala vôbec vzniknúť.
<SPEAKER ID="057" NAME="Juan Andrés Naranjo Escobar" AFFILIATION="PPE-DE">
(ES) Vážený pán predsedajúci, pán komisár, úradujúci predseda Rady, dámy a páni, tento sociálny balík prinesie ovocie a bude účinný len vtedy, ak budeme schopní dohodnúť sa na obsahu kľúčových iniciatív. Je zjavné, že nezamestnanosť je najväčšou zo všetkých sociálnych chorôb, proti ktorým musíme bojovať. Nezamestnanosť najviac destabilizuje spoločnosť a je základom iných, menších ziel. Najlepšia sociálna politika je preto taká, ktorá pomáha vytvoriť pracovné miesta.
<P>
Musíme sa ihneď vzdialiť od falošnej dilemy medzi solidaritou a konkurencieschopnosťou, pretože nie sú nezlučiteľné. Ak však chceme vytvoriť zdravú, účinnú sociálnu politiku a odstrániť chudobu, potrebujeme rast a stabilitu. Preto sa náš sociálny model musí vyrovnať s novou skutočnosťou. Globalizácia tiež prináša príležitosti: tí, ktorí sa prispôsobia, zvíťazia, tí, ktorí sa neprispôsobia, budú porazení.
<P>
Európa nečelí klasickej kríze rastu ani cyklickým problémom, ale vážnym zmenám. Blahobyt budúcich generácií závisí od našej múdrosti urobiť dnes dobré rozhodnutia. Európu už zasiahlo starnutie obyvateľstva a demografický pokles. Nie sú hrozbou, ale realitou: zatváranie očí vôbec nepomôže.
<P>
Aké odpovede môžeme v súčasnosti poskytnúť v súvislosti s mnohými dôsledkami tohto vývoja? Takmer žiadne. Nemáme napríklad nástroje alebo stimuly na vytvorenie flexibilného, plánovaného dôchodku, ktoré umožnia našim ľuďom pracovať dlhšie ako do priemerného veku, v ktorom opúšťajú trh práce. Dosiahnutie jednotného prístupu v ochrane proti diskriminácii a vylúčeniu má zásadný význam, ale väčšina európskych právnych predpisov nezaručuje odstránenie diskriminácie. Tieto zlé sociálne postupy je potrebné začať odstraňovať v školách.
<P>
Zlé výsledky v škole a miera predčasného ukončenia školskej dochádzky sú tragické a môžu pokračovať aj v budúcnosti. Máme veľa práce v tejto oblasti, na túto oblasť musíme sústrediť našu pozornosť, musíme sústrediť pridanú hodnotu, ktorú môže Únia vytvoriť, na ukončenie tohto stavu.
<P>
V krátkosti, dámy a páni, nemusíme sa zriecť nášho sociálneho modelu, ale obnoviť ho, urobiť ho flexibilnejším, mobilnejším a bezpečnejším tak, aby najzraniteľnejší neboli vynechaní.
<SPEAKER ID="059" NAME="Stephen Hughes" AFFILIATION="PSE">
Vážený pán predsedajúci, rád by som poďakoval pánovi komisárovi Špidlovi za to, že vôbec máme sociálny balík, pretože, ako som už veľakrát povedal, jeho úloha v Barrosovej Komisii nemôže byť jednoduchá.
<P>
Samotný balík v skutočnosti naznačuje napätie vo vnútri Barrosovej Komisie, na jednej strane medzi tými, ktorí chcú za každú cenu pokračovať v neoliberálnom programe a na druhej strane medzi tými, ktorí vnímajú naliehavú potrebu prisúdiť význam Únii vo vzťahu k jej občanom.
<P>
Naši občania si musia byť istí, že Európa sa podieľa na riešení a nie na vytváraní problémov, pokiaľ ide o riešenie otázok globalizácie, demografických zmien, klimatických zmien a iných globálnych výziev.
<P>
Ak musíme urobiť toto, tak musím s ľútosťou povedať, že tento balík jednoducho nespĺňa túto úlohu. Je to skúpy balík a prišiel príliš neskoro. Ešte aj dobré prvky sú pokazené vedomím toho, ako zdráhavo boli zahrnuté. Dobrým príkladom je horizontálna smernica na boj proti diskriminácii. Je zahrnutá v balíku, ale všetci vieme, ako odhodlane proti tomu pán predseda Barroso až do 11. hodiny vystupoval.
<P>
Ďalším príkladom je návrh smernice o zriaďovaní Európskej zamestnaneckej rady. Obsah je veľmi vágny v porovnaní s predchádzajúcim oznámením Komisie sociálnym partnerom. Myslím si, že neoliberálne sily v Komisii a ich spojenci v Parlamente sa musia prebudiť a prijať situáciu, v ktorej sme sa ocitli. Milióny našich občanov žijú v strachu, chudobe a vylúčení, a stále viac ich pribúda počas pôsobenia pána Barrosa.
<P>
Aby som zhrnul svoje vyjadrenia, vnímam to ako oneskorený pokus pána predsedu Barrosa presvedčiť ľavicu v Parlamente, že má sociálne cítenie a že je hodný podpory pre druhé obdobie ako predseda Komisie.
<P>
Nuž, ja sa nenechám oklamať a ani mnohí moji kolegovia. Ako som už povedal, je to príliš málo a príliš neskoro, skutočne príliš neskoro, aby bol zaručený bezpečný priechod niekoľkých užitočných prvkov pred voľbami na budúci rok.
<P>
Pán predseda Barroso uráža inteligenciu nielen ľavice v tomto Parlamente, ale aj miliónov občanov, ktorí si zaslúžia lepší prístup.
<SPEAKER ID="061" NAME="Ona Juknevičien" AFFILIATION="ALDE">
Vážený pán predsedajúci, v správe Komisie o Európskom fonde na prispôsobenie sa globalizácii za prvý rok sa uvádza, že pomoc je poskytovaná vyše 13 000 prepusteným zamestnancom v ôsmich členských štátoch. Bolo rozdelených 3,7 % dostupných finančných prostriedkov. Celý proces prebieha samozrejme veľmi pomaly.
<P>
Návrhy Komisie spočívajú v zjednodušení postupov, širokej podpore programu, rozšírení osvedčených skúseností a predĺžení trvania pomoci. Ja vítam tieto opatrenia. Fond bol založený s cieľom preukázať solidaritu s prepustenými zamestnancami spoločností, ktorým sa nedarí v dôsledku globalizácie. Preto je najdôležitejšie to, aby tieto zdroje dostali skutoční ľudia, ktorí potrebujú pomoc. Nemali by byť rozdelené medzi sprostredkovateľov, školiteľov alebo vydavateľov brožúr. Po roku zistíme, aké sú skutočné výsledky. Nie je dôležité, aká veľká suma je rozdelená, ale koľko prepustených zamestnancov si našlo novú prácu.
<P>
Vyzývam Komisiu a členské štáty, aby stanovili riadne kritériá na hodnotenie dosiahnutých cieľov. Musíme zabezpečiť účinné využívanie európskeho rozpočtu.
<SPEAKER ID="063" NAME="Ewa Tomaszewska" AFFILIATION="UEN">
(PL) Vážený pán predsedajúci, teší ma, že nový sociálny program zahŕňa v balíku budúcich činností revíziu smernice o zriaďovaní európskych zamestnaneckých rád.
<P>
Nedávno sme diskutovali o problémoch spôsobených nepresnosťou ustanovení smernice, ktorej cieľom bolo zabezpečiť práva zamestnancov na informácie a konzultácie. Smernica o práci na čiastočný úväzok a boji proti chudobe medzi zamestnancami pracujúcimi na plný úväzok je tiež mimoriadne dôležitá. Verím v dôraz na situáciu mladých ľudí, ich prístup k vzdelávaniu a zdravotnej starostlivosti a predchádzanie ich výlučeniu. Profesionálna mobilita budúcich zamestnancov je ich životná šanca, ale je to tiež šanca pre hospodárstvo. Dôraz na ochranu práv pacientov je základnou požiadavkou v ustanovení ochrany verejného zdravia. Zelená kniha o zamestnancoch v oblasti zdravotníctva, ktorá sa pripravuje, bude dôležitá pre uplatňovanie týchto opatrení.
<SPEAKER ID="065" NAME="Ilda Figueiredo" AFFILIATION="GUE/NGL">
(PT) Vážený pán predsedajúci, tento takzvaný sociálny balík len rozširuje mylnú predstavu o vážnosti sociálnej nerovnosti, ktorá ovplyvňuje približne 80 miliónov ľudí, ktorí žijú v chudobe vrátane stále sa zvyšujúceho počtu miliónov slabo platených zamestnancov na neistých pracovných miestach a miliónov nezamestnaných, pričom hospodárske a finančné skupiny majú aj naďalej škandalózne zisky a premiestňovanie nadnárodných spoločností pokračuje.
<P>
Skutočné príčiny tejto situácie sú prehliadané - navrhovaná smernica o zdravotníckych službách zintenzívni pretrvávanie neoliberálnych politík, návrhy týkajúce sa pracovného času zhoršia flexibilitu práce a kritiku verejných služieb a výrobných odvetví strategických pre rozvoj.
<P>
Preto požadujeme skutočný sociálny balík, ktorým sa zamietne nový návrh smernice o pracovnom čase, podporí sa zníženie času pracovného dňa bez straty príjmu, zruší sa Pakt stability a liberálna lisabonská stratégia, zmenia sa kritériá a falošná nezávislosť Európskej centrálnej banky, vytvoria sa pracovné miesta a pakt sociálneho pokroku ako alternatíva, dôjde k podpore investícií a pomôže sa mikropodnikom, malým podnikom a verejným službám. Požadujeme balík, ktorý bude rešpektovať dôstojnosť pracujúcich ľudí.
<SPEAKER ID="067" NAME="Marie Panayotopoulos-Cassiotou" AFFILIATION="PPE-DE">
Vážený pán predsedajúci, pán komisár, úradujúci predseda Rady, "ľudia určujú hodnotu vecí": hovorievali starovekí Gréci. Ak teda ľudia prevezmú zodpovednosť za realizáciu balíka, ktorý nám bol dnes predložený, ak budú vedieť zosúladiť staré opatrenia a návrhy s novými, tak potom títo ľudia nebudú skutočne použití ako zdroje, ale budú aktívnymi činiteľmi ako zamestnávatelia, zamestnanci, nezamestnaní, zamestnaní v malých a vo veľkých podnikoch, muži a ženy, mladí a starší ľudia. Nebude diskriminácia v EÚ v oblasti demokracie a subsidiarity, žiadne šovinistické táraniny o tom, kto je pri moci alebo o pravicovej alebo ľavicovej príslušnosti, ako sme to tu počuli. Vedľa mňa sedí môj kolega pán Őry, ktorý mi hovorí, že v jeho krajine socialistická vláda bojuje proti sociálnym výhodám.
<P>
Nemôžeme preto zvaľovať vinu na globálnu krízu, musíme vidieť veci pozitívne. Musíme najlepším možným spôsobom čeliť našej vlastnej demografickej kríze. Nezabúdajme na staré záväzky, rozhodnutia z Barcelony o harmonizácii rodinného a súkromného života, na Európsku alianciu pre rodiny, Európsky pakt mládeže, spoločnú prisťahovaleckú politiku a zvýšenie mobility v oblasti vzdelávania a na odbornú prípravu na pracovnú mobilitu. Musíme rešpektovať rozmanitosť, tradície a jazyk migrujúcich zamestnancov. Sociálna diskriminácia musí byť zavrhnutá a práva slabých a znevýhodnených a detí dodržiavané tak, ako ich dodržiavame v Európskej únii. Proti chudobe sa musí bojovať, takže rok 2010 by sme mali venovať tomuto zápasu. Musíme posilniť sociálnu a územnú súdržnosť našich regiónov prostredníctvom dialógu, dobrej vôle a transparentnosti vo využívaní finančných mechanizmov.
<SPEAKER ID="069" NAME="Alejandro Cercas" AFFILIATION="PSE">
(ES) Vážený pán predsedajúci, pán komisár, pán minister, pripájam sa k tým kolegom poslancom, ktorí vnímajú tento program ako krok vpred, hoci veľmi mierny, čo je veľmi vzdialené potrebám, ktorým musíme dnes v Európe čeliť. Pán komisár, preto ľutujem, že musím povedať, že ste nemali pravdu, keď ste pred chvíľou tvrdili, že tento program rozptyľuje obavy verejnosti. Verejnosť sa obáva a má na to dobrý dôvod, keď čelí Európskej únii, ktorá nerieši základné problémy, ktoré ju trápia každý deň.
<P>
Tento program má veľkolepý názov, program 21. storočia. Žiaľ, má jednu črtu, ktorá už bola odsúdená: je to vnútorný záväzok voči protikladným tvrdeniam v rámci Európy, medzi tými, ktorí chceme viac Európy a tými, ktorí by chceli menej Európy, a preto počujeme veľa prázdnych rečí a nevidíme žiadny konkrétny obsah. Európska ľavica zhŕňa len tri smernice a to dosť kritickým spôsobom.
<P>
Sú to naozaj snahy Európy pre 21. storočie? Nie, pán komisár. Riešenie sociálnych problémov nie je len našou snahou. Európska únia, nielen Európa, potrebuje odpovede a je veľmi ťažké získať tieto odpovede, ak musia byť nájdené na vnútroštátnej úrovni, ako stanovuje program. Existujú nejaké odpovede na vnútroštátnej úrovni a mali by existovať iné odpovede na úrovni Európskej únie. Vytvorenie vnútorného trhu by malo byť prepojené s pravidlami, ktoré mu dajú ľudskú tvár, ktoré zabraňujú sociálnemu dampingu a ktoré uplatňujú každú právomoc uvedenú v zmluvách.
<P>
Je to všetko veľmi pekné, že diskutujeme o problémoch, ale bolo by lepšie ich vyriešiť a nevytvárať nové problémy s opatreniami ako napríklad smernicu o pracovnom čase.
<P>
Pán komisár, Európa potrebuje silnejšie iniciatívy, Európa potrebuje oveľa dôraznejší program, aby bola blízko verejnosti. Verím, že v ďalších voľbách, a toto nie je len rétorika, Európania, ktorí požadujú iné politiky, dajú európskym politikom novú, sociálnejšiu tvár.
<SPEAKER ID="071" NAME="Sophia in 't Veld" AFFILIATION="ALDE">
Vážený pán predsedajúci, vítam dlho očakávaný návrh na doplnenie antidiskriminačného balíka, čo znamená, že môžeme konečne skončiť hierarchické usporiadanie práv. Európska únia, v ktorej sú si niektorí Európania rovnejší ako iní, nenaplnila svoje poslanie.
<P>
Plne súhlasím s múdrymi slovami pána Gérarda Depreza: smernica musí byť výrazne vylepšená. Obsahuje príliš veľa únikových doložiek, ktoré riskujú uzákonenie existujúcich diskriminačných postupov, namiesto toho, aby ich zrušili. Rodinné právo a verejný poriadok sú a zostanú právomocou národných vlád, ale v praxi sú využívané alebo zneužívané ako zámienka na diskrimináciu hlavne voči homosexuálom. Je hanbou, že Komisia to, ako sa zdá, prehliada.
<P>
Sloboda náboženského vyznania je základným právom a právom, ktoré budem odhodlane obhajovať, ale je to právo jednotlivca. Nie je to kolektívne právo určitej skupiny, ktoré ju oprávňuje diskriminovať a nedodržiavať zákon.
<P>
Na záver by som chcela dodať, že sa zdá, že tento balík paradoxne poskytuje vyššiu úroveň ochrany proti všetkým diskrimináciám okrem rodovej diskriminácii. Rozdiel medzi smernicou o rodovej diskriminácii a touto smernicou bude musieť byť zrušený.
<SPEAKER ID="073" NAME="Kyriacos Triantaphyllides" AFFILIATION="GUE/NGL">
Vážený pán predsedajúci, rozprava o sociálnom balíku si vyžaduje, aby sme boli kritickí, pretože okrem načasovania, ktoré vyvoláva podozrenie skrytého programu, tiež zásadne nesúhlasíme s jeho obsahom.
<P>
Balík prišiel v čase čoraz intenzívnejšej reakcie a populárnej nespokojnosti v súvislosti so sociálnou tvárou Európy. Nie sme jediní, ktorí to tvrdia. Aj štatistické údaje EÚ vykresľujú pochmúrny obraz budúcnosti: taká je prevládajúca nálada medzi európskymi občanmi, najmä medzi mladými ľuďmi a je to stále horšie.
<P>
Cieľom balíka je možno obnoviť dôveru občanov pred eurovoľbami.
<P>
My, pravica, nemôžeme prijať obsah balíka, pretože jeho legislatívne pravidlá posilňujú liberalizáciu trhu, ako je to v prípade návrhu smernice o cezhraničnej zdravotnej starostlivosti, ktorá sa zakladá na predchádzajúcich návrhoch pána Bolkesteina.
<P>
Zároveň návrh Komisie o cezhraničnej zdravotnej starostlivosti vedie k triednej segregácii: bohatí a vzdelaní majú možnosť nakupovať zdravotnú starostlivosť, kdekoľvek je to pre nich najlepšie.
<P>
Sociálnejšia Európa potrebuje širšiu filozofiu, nie vyhlásenie opatrení, ktoré povrchne riešia príslušné problémy a zostávajú v rámci úzkeho súčasného charakteru EÚ.
<SPEAKER ID="075" NAME="Anja Weisgerber" AFFILIATION="PPE-DE">
(DE) Vážený pán predsedajúci, Európa je viac ako spoločný trh. Okrem hospodárskeho subjektu je Európa spoločenstvo založené na spoločných hodnotách. Európu vnímam ako odpoveď na globalizáciu. Určitý sociálny rámec na európskej úrovni poskytuje nevyhnutnú ochranu v globalizovanom svete. To je hlavná myšlienka európskeho sociálneho modelu a myšlienka, ktorú podporujem.
<P>
Na druhej strane však musíme tiež uspieť v medzinárodnej konkurencii. V lisabonskej stratégii zdôrazňujeme náš cieľ vytvoriť z Európy najkonkurencieschopnejší hospodársky rámec na svete založený na poznatkoch. Musíme preto sústrediť väčšinu našej pozornosti na malé a stredné podniky, pretože sú pilierom hospodárskeho rozvoja.
<P>
Musíme tiež uznať, že je opodstatnené pýtať sa, aký vplyv budú mať naše pravidlá na tieto firmy. Dobrým príkladom je antidiskriminačná politika. Je samozrejmé, že som proti diskriminácii, ale podľa môjho názoru a názoru ďalších 261 poslancov Európskeho parlamentu komplexná rámcová smernica nie je správny krok vpred, najmä to nie je správny spôsob ochrany obetí. Dosiahneme pravý opak a pravdepodobne budeme prehliadať tieto skupiny. Bola vytvorená veľká neistota pre členské štáty a pre európskych občanov. V súčasnosti je pozastavených mnoho konaní o porušení zmluvy proti 14 členským štátom za neuplatňovanie štyroch súčasných smerníc. V prvom rade by sme mali uplatňovať existujúce právne predpisy, skôr ako vytvoríme nejaké nové pravidlá. Nová antidiskriminačná smernica jednoducho nebude taká zrozumiteľná, ako sľúbil pán komisár Špidla.
<P>
Nové pravidlá vyvolávajú veľa otázok. Napríklad kto sa môže odvolať na právo nebyť diskriminovaný na základe náboženského vyznania alebo ideologického presvedčenia? Vzťahuje sa toto právo na scientológov alebo na členov pravicových extrémistických skupín? Musí mať každá reštaurácia, hoci aj malá, rampu pre invalidný vozík, aby zabezpečila bezbariérový prístup? Návrh smernice môže poskytnúť oslobodenie od neprimeraných opatrení, ale ako majú byť takéto opatrenia definované? Podľa vnútroštátnych právnych predpisov alebo súdnym rozhodnutím? Nepresné, beztvaré nástroje ako je rámcová smernica, sú nepraktické a čo je najdôležitejšie, nepomáhajú obetiam. To nie je hlavnou myšlienkou európskeho sociálneho modelu. Takto to nebude fungovať.
<SPEAKER ID="077" NAME="Anne Van Lancker" AFFILIATION="PSE">
(NL) Vážený pán predsedajúci, pán komisár, pán minister, v tom čase som bola spravodajkyňou pre sociálny akčný plán, ktorý nám predstavila pani Diamantopoulouová a ktorý bol ukončený za predchádzajúceho francúzskeho predsedníctva pod vedením pani Aubryovej. Dámy a páni, znepokojuje ma, ako európske sociálne snahy postupne upadli. Podľa mňa sú na to jasné politické dôvody. Je pozoruhodné, ako Komisia neustále zdôrazňuje skutočnosť, že sociálna politika musí zostať vnútroštátnou záležitosťou. Pán komisár, sociálny balík obsahuje veľmi zaujímavé pracovné dokumenty a vyhlásenia, ale len štyri legislatívne iniciatívy. Síce veľmi vítané, ale je to určite veľmi mizerný výsledok! Akoby ochrana sociálnych práv, vytváranie rovnakých sociálnych podmienok už nebola európska zodpovednosť v Európe 27 krajín.
<P>
Okrem tohto sociálneho balíka očakávame spolu s Európskou ľudovou stranou a sociálnymi organizáciami prinajmenšom silnejšie právne predpisy, čo sa týka vysielania zamestnancov, ktoré chránia sociálne práva, lepšie právne predpisy na odstránenie rozdielu v mzdách medzi mužmi a ženami, rámcový zákon na ochranu sociálnych služieb a platných záväzkov v boji proti chudobe. Potrebujeme skutočný sociálny pakt s logickou víziou a vážne záväzky voči sociálnej Európe, aby sme ukázali občanom, že Európa je viac ako len trh. Pán Bertrand, verím, že sa v tomto boji môžeme zatiaľ spoliehať na podporu francúzskeho predsedníctva.
<SPEAKER ID="079" NAME="Elizabeth Lynne" AFFILIATION="ALDE">
Vážený pán predsedajúci, roky som s kolegami poslancami viedla kampaň za komplexné antidiskriminačné právne predpisy s cieľom zakázať diskrimináciu v prístupe k tovarom a službám pre osoby so zdravotným postihnutím a starších ľudí. Viem, že využitie je už zabezpečené vo všetkých oblastiach, ale celé roky sľubujeme prijať opatrenia a zatiaľ sa nič neurobilo.
<P>
Dnes môžeme povedať, že sme na prahu dosiahnutia takýchto právnych predpisov, nielen v súvislosti s vekom a zdravotným postihnutím, ale aj v súvislosti so sexuálnou orientáciou a vierovyznaním, ako som vyzývala vo svojej správe. Rada by som poďakovala Komisii za predloženie návrhu a najmä pánovi komisárovi Špidlovi za jeho vytrvalosť. Vieme, že navrhnuté právne predpisy nie sú dokonalé a budeme chcieť vidieť zmeny. Bolo by tiež bývalo lepšie, keby to bolo spoločné rozhodnutie. Ale napriek tomu som rada, že tu môžem stáť a povedať, že sme nakoniec na dobrej ceste, aby sme so všetkými občanmi EÚ zaobchádzali rovnako.
<SPEAKER ID="081" NAME="Georgios Toussas" AFFILIATION="GUE/NGL">
Vážený pán predsedajúci, takzvaný sociálny balík, ktorý predstavila Európska komisia, je neúspešný pokus o zmiernenie pobúrenia, ktoré medzi zamestnancami vyvolala nepopulárna politika Komisie. Nedokázal zastaviť vlnu pochybností o ňom a o štruktúre EÚ, čo tiež vyjadrili Íri svojim záporným hlasovaním.
<P>
Ľudia pracujúcej triedy a chudobní sa ocitli v prestrelke z dôvodu dlhého, tvrdého a nepopulárneho útoku zo strany EÚ, ktorého cieľom bolo zvýšiť ziskovosť svojich vlastných kartelov.
<P>
Pracujúca trieda a chudobní ľudia sa musia zmieriť s dereguláciou a privatizáciou verejných orgánov a služieb strategického významu, úplným zastavením pracovného vyjednávania, porušovaním kolektívnych pracovných dohôd, širokým uplatňovaním flexiistoty, dočasnými pružnými formami zamestnania a rozšírením Bolkensteinovej smernice tak, aby zahŕňala oblasť zdravotníctva.
<P>
Rada sa rozhodla rozdeliť pracovný čas na aktívne a pasívne segmenty. Zamestnancov to zaväzuje pracovať 65 až 77 hodín týždenne. Stanovenie ťažkej a nezdravej práce znamená, že stovky z tisícok gréckych pracovníkov sa stanú zbytočnými.
<P>
Podľa oficiálnych štatistických údajov Európskej agentúry pre bezpečnosť a zdravie pri práci - pán predsedajúci, prosím, majte so mnou chvíľu strpenie, pretože informácia, ktorú chcem oznámiť, je veľmi dôležitá. Dovoľte mi zdôrazniť tieto informácie: podľa oficiálnych údajov, každých 4,5 sekundy sa poraní jeden zamestnanec a každých 3,5 minúty jeden zamestnanec príde o život. Každý rok máme 7 miliónov nehôd...
<P>
(predsedajúci prerušil rečníka)
<SPEAKER ID="083" NAME="Manfred Weber" AFFILIATION="PPE-DE">
(DE) Vážený pán predsedajúci, pán komisár, pán minister, dámy a páni, dovoľte mi začať vyjadrením sa k dvom bodom rozpravy. Po prvé, Európu neriadi pravica, ale liberálna stredopravica. Musím zdôrazniť, že v mojej krajine sme mali sociálno-demokratickú vládu a keď skončila, bolo päť milión ľudí nezamestnaných. Teraz máme tri milióny nezamestnaných, čo znamená, že dva milióny ľudí majú dnes znova prácu. To je skutočná sociálna politika, to je sociálny pokrok.
<P>
Po druhé, ako poslanec tohto Parlamentu sa osobne cítim nahnevaný, keď my sami hovoríme tak nepekne o našom európskom ideáli. Európa je dnes sociálny projekt. Keď si spomeniem, že jednotný trh vytvára milióny pracovných miest a dáva ľuďom blahobyt a dobré vyhliadky a že naša kohézna politika, náš Európsky sociálny fond nám poskytuje miliardy na dodržiavanie zásad solidarity na európskej úrovni, aby sme boli vzorom európskej solidarity, musím každého vyzvať, aby sa napriek všetkým našim problémom zdržal znevažovania nášho vlastného projektu.
<P>
Rád by som venoval osobitnú pozornosť otázke diskriminácie, pretože sa ňou zaoberáme vo Výbore pre občianske slobody, spravodlivosť a vnútorné veci. Každý odmieta diskrimináciu. Je to otrava pre našu spoločnosť a Európa musí ísť príkladom v boji proti diskriminácii. Verím, že každý v tomto Parlamente podporí tento názor.
<P>
Napriek tomu možno klásť otázky. Po prvé, je smernica primeraným opatrením? Otázke záťaže na malé podniky sme sa už venovali.
<P>
Po druhé, čo s uplatňovaním súčasných právnych predpisov? Hodnotenie už bolo na papieri urobené, ale aké je stanovisko v praxi, čo sa týka uplatňovania súčasných smerníc? Túto otázku si musíme položiť skôr ako vytvoríme akékoľvek nové smernice.
<P>
Po tretie, máme skutočne medzery v európskych právnych predpisoch? Nesie Európa výlučnú zodpovednosť za sociálnu politiku? Všetky členské štáty EÚ sú demokratické zriadenia a ich štruktúry sú založené na zásade právneho štátu. Preto sa musíme opýtať, či existuje naliehavá potreba, aby bola Európa v oblasti sociálnej politiky lepšia, láskavejšia a presvedčivejšia. Nemôžeme sa tentoraz spoliehať len na fungovanie subsidiarity a schopnosti členských štátov riešiť svoje vlastné úlohy v týchto hlavných oblastiach činnosti?
<SPEAKER ID="085" NAME="Andrzej Jan Szejna" AFFILIATION="PSE">
(PL) Vážený pán predsedajúci, sociálna Európa je významný cieľ a v súvislosti s jeho dosiahnutím už bolo vynaložené veľké úsilie. Napriek tomu existujúce nerovnosti a nové svetové výzvy vytvárajú na mnohých úrovniach riziko stálych sociálnych rozdelení v našich spoločnostiach: medzi deťmi z bohatých a chudobných rodín, medzi dobre vzdelanými a menej vzdelanými ľuďmi, medzi mužmi a ženami, medzi prisťahovalcami a tými, ktorí boli Európanmi celé generácie, medzi osobami rozdielnych sexuálnych orientácií, rozdielneho veku alebo v rôznych zdravotných stavoch. Mohol by som uviesť mnohé iné príklady. Boj medzi nerovnosťou na pracovisku a mimo neho je našou hlavnou úlohou. Európska únia a členské štáty musia v záujme všetkých občanov Európy reagovať na skutočné potreby, vytvoriť skutočné možnosti a nové nádeje.
<P>
Nový balík iniciatív Komisie v oblasti európskeho sociálneho modelu je dávno očakávaným a neúplným doplnkom k činnostiam vykonaným na vnútroštátnej úrovni v boji o zlepšenie životnej úrovne európskych občanov, posilnenie ich práv a v boji proti diskriminácii. Verím, že nová smernica o rovnakom zaobchádzaní, ktorú ako sociálna skupina dlho požadujeme, nám umožní povedať, že skutočne bojujeme proti všetkým formám diskriminácie. Revízia smernice o zriaďovaní európskych zamestnaneckých rád, ktorá v súčasnosti napĺňa svoju úlohu ako nástroj na sociálny dialóg, je pozitívnym prvkom v sociálnom balíku. Ešte stále musíme čeliť neúplnej ochrane zamestnancov v rámci drastických procesov reštrukturalizácie z dôvodu globalizácie. Uzákonenie sociálnej politiky je tiež veľmi dôležité pre politické prebudenie Európy a Európanov a obnovenie dôvery v spoločný projekt, najmä vzhľadom na inštitucionálnu krízu a nastávajúce voľby do Európskeho parlamentu.
<SPEAKER ID="087" NAME="Jean Marie Beaupuy   -" AFFILIATION="ALDE">
(FR) Vážený pán predsedajúci, pán minister, pán komisár, dlhé a živé rozpravy, ktoré sme mali o Európskom fonde na prispôsobenie sa globalizácii, doteraz znejú v mojich ušiach. Naša kolegyňa poslankyňa pani Banchelotová, s ktorou som pracoval na tomto fonde spolu s pánom Cottignym, nás presviedčala, aby sme urobili nejaké veľmi dôležité rozhodnutia. A čo vidíme dnes? V roku 2007 boli rozdelené sotva 4 % z finančnej pomoci, ktorá bola určená v rozpočte pre tento európsky fond.
<P>
Pán komisár, už ste naznačili ústne aj písomne, že plánujete prehodnotiť kritériá. Je prehodnotenie kritérií dostačujúce na riešenie týchto záležitostí? Nie, nie je! Ak sa nevyužíva 96 % z tejto pomoci, musíme sa skutočne opýtať základnú otázku: je náš cieľ prijať toto rozhodnutie o Európskom fonde na prispôsobenie sa globalizácii primeraný? Ako ste povedali, čelíme demografickým a mnohým hospodárskym výzvam vzhľadom na realitu globalizácie, technológie.
<P>
Pán komisár, nalieham na vás, čo sa týka tohto globalizačného fondu, aby ste nielen prehodnotili kritériá, ale aby ste sa pozreli aj na samotný účel toho, čo robíme v tejto oblasti.
<SPEAKER ID="089" NAME="Peter Liese" AFFILIATION="PPE-DE">
(DE) Vážený pán predsedajúci, dámy a páni, nemôžem zakryť svoje sklamanie z vyjadrení Rady a Komisie. Veľa sme hovorili o európskom sociálnom modeli a niektoré návrhy Komisie podľa mňa presahujú význam - moji kolegovia poslanci zo skupiny mali niekoľko poznámok k antidiskriminačnej smernici. Pokiaľ ide o základné zásady právnych predpisov navrhnutých na ochranu zamestnancov, Rada a Komisia cúva.
<P>
Úradujúci predseda však upozorňoval na kompromis o príležitostnej práci poskytovanej agentúrami alebo inej príležitostnej práci, ktorý bol prijatý v júni, ale akosi - verím, že to bolo z hanby - Rada a Komisia bola schopná prijať smernicu o pracovnom čase. Musím povedať, že to, čo prijala Rada v júni nie je vôbec slávna kapitola v histórii európskeho sociálneho modelu. Predtým, ako som sa stal poslancom, som bol radový lekár v nemocnici a viem, že mnohí mesačne platení lekári a iní zamestnanci boli pôvodne potešení, keď Európsky súdny dvor nariadil, že čas strávený v pohotovosti je súčasťou pracovného času. Taktiež však viem, že je zložité uplatňovať toto pravidlo a že čas strávený v pohotovosti bude musieť byť hodnotený na základe nákladov a frekvencie privolaní. To, čo urobila Rada tým, že v skutočnosti zmenila rozhodnutie Súdneho dvora a prehliadala zlepšenia niektorých hľadísk predchádzajúceho právneho stanoviska, ktoré navrhla Komisia, je však neprijateľné.
<P>
Potrebujeme kompromis a tento Parlament naznačil cestu k jeho dosiahnutiu v prvom čítaní s návrhmi, ako napríklad využitie podielu. Ale ak je lekár v pohotovosti napríklad v nemocnici a každú chvíľu by mohol byť prijatý pacient v život ohrozujúcom stave, nemôže to byť považované za oddychové obdobie, čo by umožňoval kompromis Rady. Je to ďalšia oblasť, v ktorej sú potrebné ďalšie zlepšenia, inak celá rozprava o európskom sociálnom modeli nebude slúžiť svojmu účelu.
<SPEAKER ID="091" NAME="Evangelia Tzampazi" AFFILIATION="PSE">
Vážený pán predsedajúci, pán úradujúci predseda Rady, pán komisár, dámy a páni, súčasné hospodárske a sociálne okolnosti vyžadujú posilnenú sociálnu Európu. Keďže 16 % súčasnej populácie Európy žije zo životného minima, diskriminácia je ešte stále výrazná a všeobecne rozšírená.
<P>
Hospodárske politiky zvyšujúce nezamestnanosť a neistota prehlbujú krízu dôvery občanov v Európu a jej vyhliadky. V tejto súvislosti je obnovený sociálny program po dlhom období nečinnosti krokom vpred v oblasti sociálnych právnych predpisov.
<P>
Napriek tomu len tri z množstva návrhov sú právne záväzné, kým zvyšok sú odporúčania a nelegislatívne oznámenia. Preto prichádzame k záveru, že nový sociálny balík bude mať obmedzený vplyv na životy európskych občanov.
<P>
Zámery sú dobré, ako je možné vidieť z nového návrhu smernice proti diskriminácii. Je to dôležitý úspech pre Socialistickú skupinu v Európskom parlamente, pretože podporili návrh na horizontálnu smernicu s cieľom ukončiť hierarchický systém ochrany Spoločenstva pred diskrimináciou. Tento nový sociálny program však postráda ambiciózne ciele a zrozumiteľnosť a má vážne nedostatky.
<P>
Preto sa vyžadujú jasné politické opatrenia, zastavenie rýchlo rastúcich nerovností a zlepšenie životných a pracovných podmienok.
<SPEAKER ID="093" NAME="Viktória Mohácsi" AFFILIATION="ALDE">
(HU) Vážený pán predsedajúci, pán komisár vo svojom prejave krásne zhrnul svoje očakávania, ale nám dostupné dokumenty tento postoj neodrážajú. Malý, sotva badateľný významový problém je v tom, že diskriminácia nemôže byť nazývaná rozširovaním možností. Štyri roky hovorím len o segregácii rómskych detí. Okrem toho polovica detí, niekoľko miliónov rómskych detí sú klasifikované ako zdravotne postihnuté. Čo je to, ak nie diskriminácia? Vynechanie témy segregácie pri tvorbe horizontálnej smernice je neodpustiteľný zločin. Zatiahnite do práce aj pán komisára Barrota a nevynechajte ani požiadavky Parlamentu! Aspoň v štyroch uzneseniach požadujeme rómsky integračný balík s právnymi predpismi a rozpočtom a skupinou, ktorá bude koordinovať výbory v záujme účinného uplatňovania akýchkoľvek budúcich programov. Pán komisár Špidla nemôže vyriešiť túto záležitosť sám. Ďakujem vám.
<SPEAKER ID="095" NAME="Iva Zanicchi" AFFILIATION="PPE-DE">
(IT) Vážený pán predsedajúci, pán komisár, dámy a páni, dokument o sociálnom balíku, ktorý bol práve predložený, predstavuje hlavnú výzvu pre európsky rozvoj v súvislosti s lisabonskou stratégiou, ktorú rozhodovacie orgány prijali ako usmernenie pre užitočný a nezastaviteľný proces zameraný na integráciu, modernizáciu a rozvoj nášho spoločného domova.
<P>
Balík obsahuje opatrenia v oblasti zamestnanosti, sociálnych vecí, vzdelávania, mládeže, zdravia, informačnej spoločnosti a hospodárskych vecí, všetky základné hľadiská, ktoré priamo ovplyvňujú každodenné životy nás všetkých ako európskych občanov a ktoré musia byť preto predmetom dôkladnej, koordinovanej a predovšetkým transparentnej štúdie.
<P>
Ako členka Výboru pre zamestnanosť a sociálne veci by som rada zdôraznila význam a potrebu tohto návrhu, ktorý sa tým, že rieši práve spomenuté oblasti, pokúša o pochopenie, preskúmanie a vyriešenie tém ako je napríklad demografická zmena, globalizácia a dôležitosť ľudského faktora.
<P>
Som veľmi rada, že Komisia zamýšľa preskúmať smernice 92/85 a 96/39 v súvislosti s materskou dovolenkou, pretože je to posun k zlepšeniu kvality rodinného života všetkých žien, ktoré musia každý deň pracovať, kým sa starajú o rodinu.
<P>
Bola by som rada, keby Komisia odpovedala na pár otázok v súvislosti s bojom proti chudobe - a nehovorím tu o chudobe tretieho sveta ale o chudobe v rámci hraníc Spoločenstva - problém, ktorý každý rok narastá a má vplyv na každého občana Európskeho spoločenstva. Rada by som sa v tejto súvislosti opýtala: Akú konkrétnu metodiku uplatní Komisia, aby vyriešila problém, ktorý rok čo rok, ako som povedala, systematicky postihuje európske hospodárstva a dôsledkom toho má vplyv priamo na úroveň života miliónov európskych občanov?
<P>
Po druhé, chcela by som vedieť - a ako žena sa cítim priamo zaangažovaná v tejto záležitosti - aké kroky chce Komisia podniknúť proti diskriminácii žien, ktorá ešte stále pretrváva v spoločnosti aj v roku 2008, najmä v oblasti zamestnanosti a konkrétne čo sa týka platov? Aké konkrétne opatrenia môžu byť zavedené, aby bola ukončená táto nerovnováha?
<P>
Na záver by som rada poďakovala pánovi komisárovi Špidlovi za jeho prácu na návrhu dokumentu. Rada by som poďakovala predstaviteľom Komisie a znova by som chcela zdôrazniť dôležitosť tohto sociálneho balíka v súvislosti s revidovaným sociálnym programom.
<SPEAKER ID="097" NAME="Jan Cremers" AFFILIATION="PSE">
(NL) Vážený pán predsedajúci, dámy a páni, pán minister, pán komisár, takisto ako vítané návrhy v oblasti antidiskriminácie a cezhraničnej zdravotnej starostlivosti, aj sociálny program Komisie obsahuje dlho očakávaný návrh o európskych zamestnaneckých radách. Komisia má tiež námietky proti prehodnoteniu smernice o vysielaní pracovníkov, smernice, ktorá bola kritizovaná po niekoľkých veľmi kontroverzných rozsudkoch Európskeho súdneho dvora. Chcel by som sa stručne vyjadriť o obidvoch témach.
<P>
Po prvé, práva európskych pracovníkov na informácie a konzultácie. Všetci dobre vieme, v čom je tu problém. V príliš nedostatočnom dodržiavaní nariadenia (len jedna z troch príslušných firiem má európsku zamestnaneckú radu), ďalej, právo na informácie a konzultácie nie je dostatočne kontrolované a chýba vybavenie. Je mi veľmi ľúto, že Komisia nenavrhla politiku sankcií za nedodržanie nariadenia. Dodatočné ustanovenia aj podľa môjho názoru zaostávajú za tým, čo sa vyžaduje a čo bolo odsúhlasené v dobrých modeloch, konkrétne niekoľko pravidelných stretnutí ročne, ktoré možno pri potrebnom školení a podpore ľahko zorganizovať. Jedno zasadnutie za rok nie je viac ako symbolická politika a sociálna konzultácia v tomto procese je na to príliš dôležitá.
<P>
Po druhé, smernica o vyslaní zamestnancov. V prvom obmedzení Európskeho súdneho dvora v súvislosti s pracovnými podmienkami platnými v členskom štáte sa to stále zdalo byť o zmene politiky v európskych právnych predpisoch iniciovaných Súdnym dvorom bez podpory európskeho zákonodarného orgánu. Po prípade Luxemburska je jasné, že Komisia je tiež zámerne naklonená odstráneniu zásad, ktoré sú obsiahnuté v smernici. To, čo raz mala byť smernica na ochranu zamestnancov proti vykorisťovaniu a nekalej súťaži v cezhraničných dodávkach služieb, sa preto vďaka Súdnemu dvoru a Komisii stalo ohrozením povinností vzťahujúcich sa na členské štáty v súvislosti s dodržiavaním pracovných podmienok. Komisia musí znovu prevziať zodpovednosť za právne predpisy v tejto oblasti a uistiť sa, že členské štáty budú naďalej schopné uplatňovať svoje všeobecne platné pracovno-právne nariadenia a kolektívne zmluvy.
<SPEAKER ID="099" NAME="Evelyne Gebhardt" AFFILIATION="PSE">
(DE) Vážený pán predsedajúci, mám len zoznam otázok, ktoré sa chcem opýtať. Prečo tak málo a tak neskoro? Prečo sme minulý rok v septembri vyhlásili, že rok 2008 bude rokom sociálnej Európy, ale nepovažujeme sociálny blahobyt za jednu z priorít predsedníctva Rady? Prečo vedú predstavitelia pravice taký zdĺhavý boj proti sociálnym právam v smernici o službách, ak sa dnes predstavujú ako ozajstní obhajcovia sociálnej spravodlivosti? Prečo môj výbor v júli hlasoval proti správe pána Hamona a v prospech správy pána Handzlíka, úplný opak toho, čo bolo dnes tu povedané? Prečo sa stali tieto veci?
<P>
Prosím buďte úprimný a povedzte, čo skutočne robíte a nehovorte verejnosti opak. Jednoducho vás musím o to požiadať, je to skutočne veľmi dôležité. Ale prečo presadzujete také politiky? Výhradne a jednoducho preto, že vy ako pravica sa hlásite k nesprávnemu spôsobu myslenia. Predpokladáte, že ľudia sú tu na to, aby slúžili hospodárstvu. My, socialisti, máme opačný názor, konkrétne, že hospodárstvo je tu na to, aby slúžilo ľuďom a my musíme podľa toho vytvoriť naše politiky.
<SPEAKER ID="101" NAME="Gabriela Creţu" AFFILIATION="PSE">
(RO) Dúfala som, že tieto návrhy podnietia zníženie sociálnych rozdielov medzi európskymi občanmi. Žiaľ, balík nám ponúka ďalší rozdiel, rozdiel medzi dobrými úmyslami a nástrojmi potrebnými na ich dosiahnutie.
<P>
Stáva sa to tiež v prípade, keď európske nariadenie vyžaduje od členských štátov, aby podnikli kroky.
<P>
Príkladom je diskriminácia žien v oblasti miezd na trhu práce. V tejto oblasti existujú právne predpisy, opakované záväzky, avšak za posledných osem rokov bez žiadneho pokroku. Aj za predpokladu, že zamestnávatelia pochopili hospodárske výhody správnej platby a ich právne povinnosti, problémy sú neprekonateľné. Chýba systém nediskriminačného hodnotenia práce, ktorý by predstavoval spoločné kritérium pre porovnanie rôznych aktivít. Bez toho zostáva zásada rovnakej mzdy za prácu rovnakej hodnoty a takisto aj zníženie priemyselného rozdielu ilúziou.
<P>
Systémy klasifikácie zamestnaní sú chybné, ak vôbec existujú. Máme už rozhodnutia Súdneho dvora, ktoré pripúšťajú, že použitím fyzickej práce ako základu sú prehliadané rôzne schopnosti potrebné na prácu a spôsobujú diskrimináciu.
<P>
Metóda otvorenej koordinácie má chvályhodné sociálne ciele, ale v zozname spoločných ukazovateľov chýbajú ešte aj ukazovatele merajúce niektoré z týchto cieľov.
<P>
Záver je smutný: nedostatok záujmu o rodové záležitosti sa rovná len nedostatku politickej vôle pre účinné spoločné nariadenia na trhu práce.
<SPEAKER ID="103" NAME="Donata Gottardi" AFFILIATION="PSE">
(IT) Vážený pán predsedajúci, pán minister, pán komisár, dámy a páni, napriek všetkým analýzam a štúdiám vrátane tých, ktoré sa týkajú správnej transpozície antidiskriminačných smerníc, sú kľúčovými prvkami stále účinnosť a inovácia.
<P>
Ako je možné navrhnúť naplánovanú novú takzvanú horizontálnu smernicu, ktorá momentálne nie je nič viac ako rozšírenie nad rámec pracoviska ochrany v mnohých oblastiach, keď je otázka pozitívnych krokov stále posudzovaná skôr podľa zabezpečenia nezakázaných opatrení ako podľa hľadania nových opatrení?
<P>
Je tu malý, ale príliš nesmelý, náznak pokroku vo výzve na obnovený všeobecný záväzok v tejto oblasti, ktorý končí výzvou na lepšie uplatňovanie nástrojov uplatňovaných v prípade Rómov, akoby sme sa dovolávali niečoho, čo sme neboli schopní dosiahnuť. Majú naše vyjadrenia len rétorický význam? V tejto súvislosti sa obávam, že áno! Zdá sa byť napríklad nezmyselné klásť v tejto fáze otázky Komisii a označovať prípady diskriminácie alebo zlyhaní na strane vnútroštátnych alebo regionálnych právnych predpisov.
<P>
Veľmi často, v skutočnosti skoro vždy, sa odpoveď odvoláva len na existenciu európskych ochranných právnych predpisov: sladká voda, žiadny pokrok, ticho! Napriek tomu rokujeme o základnej zásade rovnakého zaobchádzania a mám na mysli cezhraničných pracovníkov.
<P>
Možno je nový sociálny program dobrým cvičením, ale balík navrhnutých tém viac pripomína hlavolam obsahujúci karty, ktoré nie sú ešte rozdané na konci parlamentného obdobia, ktoré schválilo sériu opatrení zameraných na skutočne novátorský projekt. Keď hovoríme o diskriminácii a stereotypoch, pán minister, prosím, poďakujte vášmu predsedovi, že má na sebe kravatu.
<SPEAKER ID="105" NAME="Richard Falbr" AFFILIATION="PSE">
(CS) Vážený pán predsedajúci, vzhľadom na skutočnosť, že slová "príliš málo a príliš neskoro" zazneli pri hodnotení sociálneho balíka už mnohokrát, pridám svoje hodnotenie: je to veľa kriku pre nič. Moja otázka znie: "Čo ste robili štyri roky?" Predkladali ste sociálne neprijateľné návrhy, ktorých vyvrcholením bol Radou a Komisiou toľko ospevovaný návrh smernice o pracovnom čase. A tak neostáva nič iné ako považovať návrh sociálneho balíka napriek niektorým jeho kladným stránkam za propagandu, ktorej cieľom je na hlavičku Európskej komisie prilepiť nálepku "sociálna". Väčšina návrhov nemusí byť vôbec prerokovaná, a tak ide len o dočasný úspech. Je celkom ľahké povedať nahlas, že spoločný trh je pre ľudí a nie ľudia pre trh, a že ak sa stanovia záväzné pravidlá pre správanie sa firiem na trhu, tak je nevyhnutné stanoviť minimálne pravidlá pre postavenie zamestnancov EÚ, minimálnu mzdu stanovenú percentom z priemernej mzdy vo všetkých členských štátoch, rovnaké zaobchádzanie a rovnaké mzdy pre zamestnancov pracujúcich v inej krajine ako vo svojej vlastnej.
<P>
Stačí vyhlásiť, že Únia presadí dodržiavanie zmlúv Medzinárodnej organizácie práce o maximálnej dĺžke pracovnej doby, slobode odborového združovania a kolektívneho vyjednávania.
<P>
Súťaž medzi členskými štátmi o to, kto bude mať najnižšie dane a mzdy a najmenej jasnú úpravu postavenia odborov pokračuje veselo ďalej a otvorená metóda koordinácie je len ďalšou neúčinnou formou riešenia toho, čo nikto nechce robiť. A tým, ktorí kritizujú francúzske predsedníctvo, by som rád povedal: "Počkajte si na české predsedníctvo. Také niečo ste ešte nevideli." Pred niekoľkými týždňami vetoval prezident zákon o zákaze diskriminácie, vraj je zbytočný.
<SPEAKER ID="107" NAME="Karin Jöns" AFFILIATION="PSE">
(DE) Vážený pán predsedajúci, musím povedať, že tento sociálny program ma necháva chladnou. Ani jeden problém nebol vážne riešený. Nemôže to byť predsa vážny pokus o reformu európskych zamestnaneckých rád, pretože nestanovuje viac zasadnutí alebo mechanizmy sankcií v prípade porušovania predpisov. Nedostatok akejkoľvek vôle upraviť smernicu o vysielaní pracovníkov je rovnako neprijateľný.
<P>
Pán komisár, nejasný postoj k pracovným hodinám v sociálnom programe je ďalším dôkazom toho, že táto Komisia sa nebráni ani myšlienke 65-hodinových pracovných týždňov. Už to nesúvisí s európskym sociálnym modelom, o ktorý sa snaží moja skupina a ktorý sa my, socialisti, snažíme zaviesť.
<P>
Chcela by som tiež povedať Rade, že je neúnosné to, aký nátlak vyvíjate na vedenie a zamestnanecké organizácie, čo sa týka európskych zamestnaneckých rád.
<P>
Moja skupina nebude hrať žiadnu úlohu v tejto pretvárke. Ak sa pracovná sila Európy úplne neotočí chrbtom Európskej únii, musíme jej poskytnúť lepšiu ochranu pred následkami globalizácie a nestrácať čas pri príprave cesty pre cezhraničné dohody o mzde.
<SPEAKER ID="109" NAME="Monica Maria Iacob-Ridzi" AFFILIATION="PPE-DE">
(RO) Rada by som vyzdvihla niekoľko myšlienok týkajúcich sa balíka právnych predpisov v európskom sociálnom programe.
<P>
Veľmi oceňujem iniciatívy Európskej komisie v tejto oblasti a tie, ktoré boli predstavené v oznámení pod názvom "Zlepšovanie spôsobilostí pre 21. storočie - Agenda pre európsku spoluprácu v školstve".
<P>
Okrem týchto iniciatív by som rada navrhla Európskej komisii, aby spustila pilotný projekt na vytvorenie európskych štipendií pre deti z hospodársky a geograficky znevýhodnených regiónov.
<P>
Na úrovni Európy žije 19 miliónov detí a mladých ľudí v chudobe a 6 miliónov každoročne predčasne zanechá strednú školu. Napríklad v Rumunsku podľa štúdie Eurobarometra mladí ľudia z vidieka a z hôr alebo izolovaných regiónov majú päťpercentnú šancu navštevovať vysokú školu. Toto percento je veľmi ďaleko od cieľa Európskej únie, 85 % mladých ľudí, ktorí majú prístup k vysokoškolskému vzdelaniu.
<P>
Členským štátom chýbajú potrebné finančné prostriedky, aby túto znepokojujúcu situáciu sami vyriešili. Preto by mala Európska únia bojovať všetkými možnými prostriedkami ako napríklad právnymi predpismi, finančnými prostriedkami, európskymi politikami, aby podporila príležitosti a prístup všetkých mladých ľudí ku vzdelávaniu.
<SPEAKER ID="111" NAME="Proinsias De Rossa" AFFILIATION="PSE">
Vážený pán predsedajúci, najvyšší predstaviteľ skupiny ALDE, pán Watson, hovorí, že práca je najlepší sociálny blahobyt. Žiaľ, v Európe je príliš veľa miliónov ľudí, ktorí pracujú za menej, než by mohli dostať, keby čerpali zo systému sociálneho zabezpečenia. Chudobní a slabo platení ľudia umierajú mladší, trpia viac na fyzické a duševné choroby, sú častejšie hospitalizovaní, sú častejšie uväznení, sú vylúčení z plnej účasti v spoločnosti, je im odopieraný riadny kultúrny, občiansky, spoločenský a skutočne bezpečný život a ich deti sú väčšinou odsúdené na rovnaký začarovaný kruh nedostatku - kým my, politici, nepresadíme sociálne a hospodárske politiky, ktoré sú integrované a vzájomne závislé. Ľudí musíme brať ako občanov, nie ako hospodárske jednotky.
<P>
Spĺňa to tento program? Žiaľ, nie. Nepopieram však pozitívne prvky, ako napríklad horizontálnu smernicu o diskriminácii. Naozaj nepopieram ani to, že pán komisár Špidla tvrdo pracoval v tomto nepriateľskom prostredí, aby bol tento balík schválený. Budem spolu s ním pracovať na jeho zlepšení. Komisia a Rada majú deväť mesiacov na to, aby dokázali dobrý úmysel o sociálnej Európe. Ľudia potom vyslovia svoj verdikt.
<SPEAKER ID="113" NAME="Mieczysław Edmund Janowski" AFFILIATION="UEN">
(PL) Vážený pán predsedajúci, pán komisár, diskutujeme o veľmi dôležitých otázkach zamestnanosti, sociálnych práv a ochrany zdravia. To všetko má rozmer súvisiaci s rodinou, základnou jednotkou spoločnosti. Tiež sa to týka postihnutých ľudí, ľudí vo výslužbe a dôchodcov a rovnako aj veľmi bolestivého problému nezamestnanosti. Stanovenie správneho pomeru medzi mzdou a prácou spolu s dôstojnou sociálnou bezpečnosťou nie je nejaký spôsob láskavosti. Je to povinnosť, ktorú nám ukladá náš záujem o budúcnosť Európy. Finančné prostriedky, ktoré členské štáty určili na sociálnu politiku, musia byť lepšie nasmerované, a takisto aj Európsky sociálny fond.
<P>
Náš kontinent v súčasnosti veľmi rýchlo starne. Vidíme nedostatky európskej politiky v oblasti rodiny? Čo musíme povedať o rodinných príjmoch? Kde je naša solidarita s chudobnými? Zámerne som použil slovo solidarita v čase, keď oslavujeme 28. výročie založenia hnutia Solidarita a odborov, ktoré prispeli k obrovským zmenám, ktoré sa uskutočnili v Európe.
<SPEAKER ID="115" NAME="Maria Petre" AFFILIATION="PPE-DE">
(RO) Som rada, že dnes diskutujeme o opätovnom zavedení sociálneho balíka.
<P>
Európa potrebuje sociálny pokrok, Európa vo všeobecnosti spolu so svojimi starými alebo novými členmi. Zjednotená Európa rieši rovnaké výzvy: demografické starnutie, stratu práce z hľadiska globalizácie, chudobu medzi deťmi.
<P>
Pán komisár Špidla, vítam váš prístup k otázke solidarity medzi generáciami. Potrebujeme nový povzbudzujúci prostriedok v tejto záležitosti, ale rovnako vítam opakovanie myšlienky solidarity medzi regiónmi, pretože práve tam môžeme najpresnejšie zmerať sociálnu súdržnosť alebo jej neprítomnosť.
<SPEAKER ID="117" NAME="Jan Andersson" AFFILIATION="PSE">
(SV) Vážený pán predsedajúci, ospravedlňujem sa za svoj neskorý príchod. Mal som zasadnutie vo Švédsku dlho do noci a práve som pricestoval. Neviem, o čom sa doteraz diskutovalo, ale dovoľte mi začať tým, že poviem, že prirodzene vítame sociálny balík. Myslíme si, že je trochu neskoro a že mohol byť spustený skôr vo funkčnom období, ale aspoň ho už máme. Je jasné, že ambície Európskeho parlamentu sú o čosi vyššie ako tie v tomto balíku, ale napriek tomu by som rád zdôraznil tri pozitívne prvky, na ktorých môžeme pracovať.
<P>
Ja osobne veľa pracujem s rozsudkami Európskeho súdneho dvora a ich následkami. Vítam otvorenejší prístup Komisie, ako je napríklad fórum, ktoré sa teraz bude konať. Verím, že bude úspešné.
<P>
Ďalšia pozitívna vec je Dohovor MOP, ktorý je tiež spojený s rozsudkami Európskeho súdneho dvora v tom, že členské štáty sú nabádané podpísať Dohovor MOP.
<P>
Po tretie, sociálny integračný program, ktorý bude predložený v októbri a boj proti chudobe, vylúčeniu atď. Verím, že budeme schopní úspešné spolupracovať v týchto otázkach. Sú neuveriteľne dôležité.
<SPEAKER ID="119" NAME="Richard Corbett" AFFILIATION="PSE">
Vážený pán predsedajúci, ak máme trh na európskej úrovni, čo máme, s jednotným európskym trhom - samozrejme potrebujeme spoločné pravidlá pre takýto spoločný trh, aby fungoval spravodlivo a účinne, nielen v sociálnej oblasti. Preto stanovujeme zamestnanecké normy, pracovno-právne nariadenia a pravidlá, aby sme chránili práva zamestnancov - smernicu o pracovnom čase, právne predpisy o zdraví a bezpečnosti, smernicu o rodičovskej dovolenke, informácie a poradenstvo pre zamestnancov.
<P>
Napriek tomu Britská konzervatívna strana - a vidím, že momentálne nie je v Parlamente prítomný ani jeden člen tejto strany, aby o tom v tejto chvíli rokoval - chce, aby sa Spojené kráľovstvo vôbec nezúčastnilo sociálnej kapitoly zmluvy, ak by sa niekedy opäť dostali k moci v Spojenom kráľovstve. Myslia si, že zvyšok Európskej únie by súhlasil s tým, že jediný členský štát upustí od povinností, ktoré boli spoločne vyvinuté na európskej úrovni, aby riadili náš trh? Skutočne si myslia, že akási nekalá súťaž prostredníctvom zníženia zdravotných a bezpečnostných noriem a oslabenia práv pracovníkov, by bola prijateľná? Samozrejme, že by nebola. Britskí konzervatívci sú návodom na katastrofu pre Britániu a Európu.
<SPEAKER ID="121" NAME="Xavier Bertrand">
úradujúci predseda Rady. - (FR) Vážený pán predsedajúci, pán komisár, dámy a páni, rozprava je síce vášnivá, avšak rozprava o sociálnej Európe a skutočnosť, že prebieha, sú dôkazom zhody našich názorov. Naša rozprava je aj dôkazom toho, aké zložité je v súčasnosti oddeľovať posudzovanie sociálnych otázok na úrovni Spoločenstva od politických rozpráv na národnej úrovni. Istým spôsobom dokazuje aj náš pokrok v súvislosti s európskou integráciou.
<P>
Istí ľudia vzniesli obvinenia voči predsedníctvu. Nebudem sa nimi podrobne zaoberať. Nie som tu na to, aby som sa hádal ako vy, som tu na to, aby som pomohol sociálnej Európe napredovať.
<P>
Predstavuje sociálna Európa pre francúzske predsedníctvo prioritu? Otázka padla. Jasná odpoveď znie áno, a ako dobre viete, v tomto smere nás nebudú posudzovať na základe našich počiatočných ašpirácií, našich úvodných ambícií ale len na základe našich výsledkov. Dnes vieme, že pravdepodobnosť dosiahnutia týchto výsledkov, kladných výsledkov, pozitívnych pre sociálnu Európu, je dnes vyššia. Som presvedčený zástanca pragmatizmu.
<P>
Ďalej, čo sa týka týchto rozličných otázok, ako sa vyjadril pán prezident Nicolas Sarkozy vo svojom vystúpení v Parlamente, otázok zamestnaneckých rád, dočasnej práce, musíme dokončiť prácu na prvej z týchto otázok, kým na druhej, ako som povedal, pracuje Parlament. A znova zopakujem, všetci sa skrátka musíme držať svojich názorov. Nebudem sa venovať otázkam, ako napríklad či je konzervatívna vláda "sociálnejšia" ako iná vláda. Rád by som len dodal, že ja sám som vo Francúzsku ministrom práce, pracovných vzťahov a solidarity. Pretože ak sa chcete o bohatstvo deliť, musíte ho najskôr vytvoriť. A ako? Prácou. Bohatstvo sa vytvára prácou. Nechcem hovoriť ani o tom, že v roku 1993, keď bola predložená známa smernica o pracovnom čase, obhajovala túto smernicu a výnimku, ktorá sa na ňu vzťahuje práve francúzska socialistická vláda a jej socialistická ministerka, pani Aubryová. A čo robíme v súvislosti s touto dobre známou smernicou dnes? Pozrime sa na ňu realisticky. Je alebo nie je zlepšením súčasnej situácie, v ktorej sa po 48 hodinách skutočne nachádzame na území nikoho? Úprimne povedané, všetci to vedia. Považujem však za dôležité dodať, že hoci v tejto smernici možno nie je zahrnutá pôvodná myšlienka z roku 2003, teda odstránenie výnimky, poskytuje rámec a dodatočné záruky pre súčasnú situáciu, nie pre minulosť. Možno tvrdiť vyššie uvedené? Samozrejme, pretože som presvedčený, že verejná aj politická rozprava by mali byť konštruktívne. Vo výnimkách sa môže pokračovať a budú riadne právne upravené, pretože z doterajšej súdnej praxe je známe, že hlavný problém predstavuje pohotovostná služba. Na druhej strane môžeme byť pragmatickí, domnievať sa, že revízia predstavuje pokrok a súhlasiť s ňou. Vyrieši niektoré problémy a zlepší postavenie aj napriek tomu, že dnešný výsledok zjavne neuspokojí všetkých a ja mám dobrú príležitosť, aby som to ocenil.
<P>
Ďalej ide o otázku rozhodnutí Súdneho dvora. Nejde o vykonanie rozhodnutia, ide o niečo úplne iné. Musíme sa však na súčasnú situáciu pozrieť z hľadiska rozhodnutí Súdneho dvora. Aké je nové právne stanovisko? A musíme si vypočuť predovšetkým názory štátov, ktorých sa to týka. Spomínané otázky som prediskutoval aj so svojimi kolegami ministrami. Názory na túto problematiku musia predložiť aj sociálni partneri a nie je nutné, aby ich predložili osobitne. Spoločné predloženie bude oveľa výhodnejšie a na jeho základe bude možné vyvodiť závery. Predsedníctvo nebude v súvislosti s touto problematikou začínať rozpravu o žiadnych predpojatých záležitostiach. Je potrebné revidovať smernicu? Túto otázku som počul už viackrát a nielen v tomto Parlamente. Som presvedčený, že odpoveď dostaneme po skončení rozpravy, nie na jej začiatku. Ak sa tak nestane, znamená to, že niekto je predpojatý a ja to nie som.
<P>
V súvislosti s otázkou sociálnych služieb všeobecného záujmu mám pocit, že všetky členské štáty vynakladajú všetko úsilie na zachovanie organizácie všeobecných služieb, ktorá je špecifická v každom z nich. Pozrime sa však na nesúhlas, ktorý sa týka potrebných krokov na úrovni Spoločenstva. Niektorí si myslia, že jediným riešením je subsidiarita, iní zas, že by mal existovať právny rámec Spoločenstva. Samozrejme, že sa o tom nebude rozhodovať unáhlene. Náš návrh plánu s Komisiou predstavuje pokus zaručiť, že sa týmito otázkami budeme zaoberať patričným spôsobom v súlade s harmonogramom Únie.
<P>
Nastolilo sa mnoho ďalších veľmi zaujímavých tém. Čo sa týka opatrení proti diskriminácii, predsedníctvo prisľúbilo pokrok v súvislosti s novou smernicou. K jej dokončeniu je, ako viete, potrebná jednomyseľnosť všetkých členských štátov.
<P>
Viackrát som si všimol zmienku o dostupnosti. Je to najvýstižnejšie slovo, pretože účinnosť si vyžaduje dostupnosť. Musíme si vyjasniť, či sociálna Európa je alebo nie je schopná pokroku. Podľa mňa jednoznačne je a sociálna Európa musí napredovať. Nie je už za nami veľká časť roku 2008? Je to tak, súhlasím. Je prineskoro? Určite nie! Nikdy nie je neskoro. Prajeme si napredovať? Určite áno. Otázka však znie, či budeme sociálnu Európu presadzovať spoločne. Dámy a páni, práve na tomto mieste sa by sme mali byť všetci aktívni.
<SPEAKER ID="123" NAME="Vladimír Špidla" LANGUAGE="CS">
Dámy a páni, som presvedčený, že intenzita a vášnivosť tejto rozpravy je jasným dôkazom, že sociálna Európa sa dala opäť do pohybu. V rozprave sme sa dotkli celého radu konkrétnych problémov a myslím si, že nie je potrebné zaoberať sa nimi osobitne, pretože počas budúcich rokovaní sa nájdu príležitosti na hlbšie diskusie a nájdenie vhodnej rovnováhy. Dovoľte mi však, aby som sa o niektorých veciach vyjadril všeobecnejšie.
<P>
V prvom rade, tento program je taký rozsiahly aj preto, že považuje sociálne otázky a sociálnu politiku za prejav komplexného politického prístupu a za výsledok komplexného prístupu v celom rade politík. Očividne ide o "strednoprúdovú koncepciu", v žiadnom prípade to nie je sociálna politika odsunutá kdesi na okraj. Má mnoho zaujímavých a technických hľadísk, je však istým spôsobom marginalizovaná.
<P>
Tento program postavil sociálnu politiku do centra európskych politík. Samozrejme sa objavila otázka, či tento program nemá nejaký jednoduchý technický politický záujem a myslím si, že je potrebné úplne ju zavrhnúť. Nemá, pretože prístup k nej sa sformuloval pred mnohými rokmi. Nachádza sa takisto v mnohých dokumentoch Európskej komisie, ktoré prerokovával aj Parlament. Nesúvisí so žiadnou dôležitou udalosťou, akou bolo napríklad írske referendum.
<P>
Tento program okrem iného poukazuje na to, že Komisia sa rozhodla a navrhla spomínaný program ako postup, ktorý sa snaží využívať všetky nástroje dostupné Európskej komisii na európskej úrovni, legislatívu, otvorenú metódu koordinácie a ostatné metódy. Z uvedeného dôvodu neobsahuje len legislatívne návrhy, ale samozrejme aj návrhy oznámení a iných dokumentov.
<P>
Rád by som zdôraznil, že program je realistický v rámci možností, ktoré môže ovplyvniť Európska komisia. O jednotlivých návrhoch sa bude určite rokovať v Parlamente, v mnohých prípadoch budú aj pozmenené a doplnené, ide však o konkrétne návrhy, o ktorých možno diskutovať. Počas rozpravy vyvstala aj myšlienka, hoci len do istej miery, a ja si myslím, že by som na ňu mal zareagovať. Týkala sa toho, že návrhy v oblasti zdravotníctva sú akýmisi zadnými vrátkami Bolkesteinovej smernice v oblasti zdravotnej starostlivosti. Nie je to tak. Tieto návrhy nie sú zostavené ako slobodné poskytovanie služieb, ale ako uľahčenie prístupu Európanov k zdravotnej starostlivosti. Bezpochyby obsahujú množstvo veľmi delikátnych hľadísk a je jasné, že sa o nich bude rokovať so všetkou vážnosťou a podrobne, avšak ich základný zámer a výsledok bude zlepšenie zdravotnej starostlivosti európskych občanov.
<P>
Ďalšia myšlienka, ktorú by som rád vyzdvihol, je myšlienka boja proti chudobe. Je formulovaná veľmi jasne a rozprava vyústila do otázky: "Akými metódami?" V programe sa nepredpokladá, že jestvuje len jedna účinná metóda boja proti chudobe, obsahuje však snahu bojovať proti nej z rozličných strán. Bojom proti chudobe je snaha obmedziť predčasné ukončovanie školskej dochádzky. Je ním aj snaha umožniť prístup k celoživotnému vzdelávaniu. Za boj proti chudobe možno považovať aj jasne formulovaný zámer, že dôchodkové systémy by mali zdôrazňovať rovnosť a sociálnu účinnosť. Otázka diskriminácie a smernice, ktoré sa zaoberajú antidiskrimináciou, sú tiež formou boja proti chudobe, pretože umožnenie prístupu osobám so zdravotným postihnutím, zabránenie diskriminácii osôb, ktoré zostarli v službách a podobne je bojom proti chudobe.
<P>
Vynorila sa aj otázka rovnosti príležitostí mužov a žien. Rád by som uviedol, že rovnosťou príležitostí mužov a žien sa zaoberajú iné smernice, preto výslovné začlenenie tejto problematiky do navrhovanej smernice nebolo nevyhnutné.
<P>
Objavila sa aj rozprava v súvislosti s dohovormi Medzinárodnej organizácie práce (MOP). Chcem dať jasne najavo, že tento program nepochybne poukazuje na skutočnosť, že Komisia a Európa sa do veľkej miery angažujú v koncepcii dôstojnej práce na celosvetovej úrovni. Jasným dôkazom pohľadu Európy na jednotlivé dohovory organizácie MOP je smernica, na základe ktorej sa bude realizovať dohoda medzi pracovníkmi a zamestnávateľmi v námornej oblasti. Európske štáty sú vo všetkých dokumentoch vyzvané, aby čo najskôr ratifikovali celý súbor týchto dokumentov.
<P>
Dámy a páni, táto rozprava bola veľmi obsažná a miestami dosť tvrdá. Myslím, že vypovedala o dôležitosti európskej sociálnej politiky.
<SPEAKER ID="124" NAME="Predsedajúci">
Rozprava sa skončila.
<P>
Hlasovanie sa uskutoční počas nasledujúcej parlamentnej schôdze, v niektorom z európskych miest.
<P>
Písomné vyhlásenia (článok 142)
<SPEAKER ID="953" NAME="Petru Filip  " LANGUAGE="RO">
Vážený pán predsedajúci, na základe tradičných vyhlásení, v súlade s ktorými je rok 2008 rokom opätovného vytvorenia sociálnej Európy, predstavuje takzvaný sociálny balík súbor legislatívnych iniciatív, ktorých konvergencia ostáva v súčasnom období vo fáze zámeru. Je možné, že nadišiel čas na to, aby sme pristúpili prísnejšie a svedomitejšie k súboru záležitostí, ktorých priamy vplyv na občanov je väčší ako kedykoľvek predtým.
<P>
Za týchto okolností musíme uskutočniť misiu s cieľom zaručiť nediskriminačné životné a pracovné podmienky všetkým občanom Spoločenstva. V tomto kontexte je pravdepodobne nielen správne načasované, ale aj potrebné, predovšetkým opätovné otvorenie diskusií o minimálnej mzde Spoločenstva. Po druhé, to isté platí aj pre vytvorenie jednotných podmienok vo všetkých krajinách EÚ v oblasti pracovného trhu Spoločenstva. Je nesprávne, že postoj niekoľkých európskych vlád voči európskym občanom sa dokonca aj v súčasnosti riadi tým, aká je krajina ich pôvodu.
<P>
V rovnakej súvislosti sa zdá významná iniciatíva Komisie s cieľom zlepšiť metódy zviditeľňovania a práce v rámci stratégie EÚ v oblasti sociálnej integrácie a ochrany a upevniť jej vzájomné pôsobenie s ostatnými politikami. S radosťou som vzal na vedomie návrh Komisie týkajúci sa "horizontálnej smernice" v oblasti boja proti diskriminácii v iných sférach ako zamestnanie.
<SPEAKER ID="952" NAME="Lívia Járóka  " AFFILIATION="PPE-DE">
písomne. - (HU) Jedným z najdôležitejších výsledkov obnoveného programu Európskej komisie v oblasti sociálnej politiky sa musí stať obnova primeraných práv európskych Rómov ako európskych občanov a zastavenie ich sociálneho vylúčenia. Som veľmi rada, že tento dokument spomínané kroky podporuje.
<P>
V oblastiach, ktoré sa v programe spomínajú, sa nachádzajú Rómovia čo sa týka vzdelávania, zamestnanosti, životných podmienok, diskriminácie a zdravia v podstatne horšej situácii ako väčšia časť spoločnosti.
<P>
Vhodným nástrojom boja proti nezamestnanosti by mohli byť programy celoživotného vzdelávania, ktoré poskytnú Rómom zručnosti vhodné pre zamestnanie alebo samostatnú zárobkovú činnosť.
<P>
Nástroje boja proti diskriminácii je potrebné transformovať do vnútroštátnych predpisov, aby sa diskriminovaní mali možnosť obrátiť na súdy a aby mohli vnútroštátne orgány a orgány zodpovedné za rovnosť uznať diskrimináciu a uložiť sankcie za priestupky.
<P>
Štrukturálne fondy by mali byť v zmenšovaní sociálneho vylúčenia Rómov oveľa účinnejšie. Na dosiahnutie tohto cieľa je však potrebné poskytnúť rómskym MVO aspoň právo na diskusiu v súvislosti s výberom, plánovaním, realizáciou a vyhodnocovaním projektov financovaných fondmi a je potrebné začať s programami, ktoré majú vybaviť rómske MVO na prípravu potrebných úspešných ponúk.
<P>
Dúfame, že program sociálnej politiky poskytne na tieto otázky vhodné odpovede. Považujem za dôležité, že tieto témy budeme môcť prediskutovať na rozsiahlej konferencii o rómskych otázkach, ktorá sa uskutoční 16. septembra a dúfam, že otázka sociálneho začlenenia Rómov sa ocitne v programe Európskej rady ako samostatný bod, ale aj ako súčasť sociálneho programu.
<SPEAKER ID="951" NAME="Sirpa Pietikäinen  " AFFILIATION="PPE-DE">
písomne. - (FI) Vážený pán predsedajúci, dámy a páni, sociálny balík Komisie predstavuje dlho očakávanú reformu s cieľom vybudovať sociálny rozmer Únie. Avšak rovnako ako mnohí moji kolegovia by som bola radšej, keby Komisia v súvislosti s návrhmi a reformami preukázala odvážnejší a ambicióznejší prístup. Podľa mňa bol balík nevyhovujúci najmä v súvislosti so zabezpečením základných verejných služieb.
<P>
Obsahuje však aj mnoho dobrých návrhov. Rada by som poďakovala Komisii predovšetkým za to, že sa po dlhých rokovaniach rozhodla pripraviť "horizontálnu" antidiskriminačnú smernicu, ktorá sa týka všetkých dôvodov diskriminácie. S občanmi, ktorí sú obeťami rozličných foriem diskriminácie z rôznych dôvodov, by sa malo zaobchádzať rovnako ako s ostatnými občanmi. Horizontálny prístup je jediným spôsobom zaručenia rovnosti zaobchádzania. Navyše je veľmi vítaný návrh posilniť úlohu európskych zamestnaneckých rád.
<P>
Návrh smernice o právach pacienta v rámci cezhraničnej zdravotnej starostlivosti, ktorého publicita nebola dostatočná, bude mať hmatateľný dosah na životy mnohých Európanov. Spolu s otváraním európskych hraníc a rozšírením možností v odvetví zdravotnej starostlivosti je obzvlášť dôležité ujasniť si, kto a do akej miery je zodpovedný za zdravie pacienta. Návrh smernice Komisie predstavuje vítané ujasnenie celoeurópskych pravidiel.
<P>
Aj napriek nedostatkom je balík určite krokom správnym smerom a dúfam, že Komisia bude pokračovať vo svojom úsilí s cieľom zlepšiť v nadchádzajúcich rokoch postoj európskych občanov k sociálnemu zabezpečeniu. V tejto súvislosti by som rada naliehavo požiadala Komisiu o to, aby pokračovala vo svojich plánoch týkajúcich sa návrhu smernice o predĺžení materskej dovolenky zo 14 na 18 týždňov. Bolo by vhodné, aby nadobudla účinnosť čo najskôr. Bola by som však rada, keby sa návrh Komisie zameral predovšetkým na rozšírenie rodičovskej dovolenky a zlepšil tak práva a príležitosti oboch rodičov zostať po narodení dieťaťa doma.
<SPEAKER ID="950" NAME="Katrin Saks  " AFFILIATION="PSE">
písomne. - (ET) Pán Martin Schultz má určite pravdu v tom, že sociálny balík mohol byť silnejší. Komisia ho mala pripraviť skôr. Touto dôležitou problematikou sme sa mohli zaoberať nie pred blížiacimi sa voľbami, ale už skôr, keď bol dostatok času na dôkladné zváženie všetkých špecifík tohto dôležitého balíka, čo považujem za veľmi dôležité.
<P>
Okrem iného by som rada spomenula oznámenie Komisie o Európskom fonde pre prispôsobenie sa globalizácii. Aj napriek tomu, že sa prostredníctvom neho poskytla pomoc niekoľkým tisíckam ľudí, napríklad v Nemecku, Francúzsku, Portugalsku a Fínsku, prieskum z roku 2007 ukazuje, že sa nevyužila jeho značná časť.
<P>
Zamestnanci odvetvia textilného priemyslu v Litve dostali odškodnenie z Európskeho fondu na prispôsobenie sa globalizácii (EGF) v auguste. Uvedená skutočnosť je dobrým znakom toho, že aj nové členské štáty môžu úspešne žiadať o pomoc v súvislosti so zmenami, ktoré si vyžaduje globalizácia.
<P>
Komisia čoskoro preskúma kritériá, na ktorých sú založené rozhodnutia o poskytovaní pomoci. Rada by som zdôraznila, že v malých krajinách ako Estónsko bolo veľa podnikov nútených prepustiť v dôsledku globalizácie stovky pracovníkov. Zjednodušenie procesu žiadania o pomoc z fondu EGF by bezpochyby umožnilo aj zjednodušenie pomoci týmto ľuďom.
<SPEAKER ID="949" NAME="Silvia-Adriana Ţicău" AFFILIATION="PSE">
písomne. - (RO) V Lisabonskej zmluve sa uznáva skutočnosť, že Únia by sa mala spoliehať na sociálne trhové hospodárstvo, ktoré občanom zabezpečuje prístup k dôstojným pracovným a životným podmienkam, vzdelaniu a službám v oblastiach sociálnej ochrany a ochrany zdravia.
<P>
Priemerný vek obyvateľov Únie sa zvyšuje. Ak v roku 2007 predstavoval podiel obyvateľov vo veku nad 65 rokov 17 % obyvateľov Únie, v roku 2030 bude tento podiel predstavovať 24,6 %.
<P>
Najnovšie štatistiky Eurostatu ukazujú, že od roku 2015 bude počet úmrtí prevyšovať počet narodení, čo povedie k zníženiu počtu európskych občanov z 521 miliónov v roku 2015 na 506 miliónov v roku 2060.
<P>
Za týchto okolností sa zdá, že migrácia bude predstavovať hľadisko prispievajúce k zvyšovaniu populácie Únie najvýznamnejším spôsobom. Migračné toky však majú na členské štáty rozličný vplyv. Ak bol v období medzi rokmi 1985 a 2007 v Írsku zaznamenaný nárast v počte obyvateľstva vo výške 21,8 %, v Bulharsku počas rovnakého obdobia klesol o 14,4 %.
<P>
Aké riešenia týchto výziev sa poskytujú prostredníctvom sociálneho balíka? Občania Únie očakávajú rozhodné konanie týkajúce sa vytvárania dobre platených pracovných miest, zaručenia prístupu ku kvalitnému vzdelávaniu a službám v oblasti sociálnej ochrany a ochrany zdravia.
<P>
Sociálny balík predstavuje pre budúcnosť Únie politiku záruk a je nevyhnutný pre dlhodobý rozvoj.
<SPEAKER ID="948" NAME="Bernard Wojciechowski  " AFFILIATION="IND/DEM">
písomne. - Niet pochýb, že európsky sociálny model potrebuje reformu. Ide predovšetkým o zastaraný systém sociálnej starostlivosti, ktorý prevláda vo viacerých väčších členských štátoch. Akákoľvek diskusia o európskom sociálnom modeli sa zdá byť krokom nesprávnym smerom.
<P>
Ani jeden sociálny program alebo dokument týkajúci sa sociálnej politiky, ktorý vydá Komisia, pravdepodobne nepodporí skutočný hospodársky rast alebo vytváranie pracovných miest. Naše vlády by mali konať zároveň s príchodom hospodárskej krízy Spojených štátov na pobrežie nášho kontinentu s cieľom uistiť našich občanov, že pocítia čo najmenší negatívny vplyv recesie. Úradníci EÚ hospodársku krízu alebo recesiu nezastavia. Členské štáty by sa mali sústrediť na liberalizovanie svojich hospodárstiev, znižovanie daní a úrokových sadzieb a zmenšovanie byrokracie, predovšetkým čo sa týka malých podnikov.
<P>
Centralizovaný zásah do hospodárstva vždy zlyhal. Opatrenia zhora, ktoré navrhla Komisia, pravdepodobne nielenže nepomôžu našim občanom zastaviť nezamestnanosť, ale v skutočnosti budú prekážkou zamestnanosti a hospodárskeho rastu.
<P>
(Rokovanie bolo prerušené o 11.40 hod pre hlasovanie a pokračovalo na poludnie.)
<SPEAKER ID="127" NAME="Dimitar Stoyanov" AFFILIATION="NI">
(BG) Vážený pán predsedajúci, rád by som informoval Parlament, že v rozpore s Protokolom o výsadách a imunitách Európskych spoločenstiev ma 30. júla polícia vzala do väzby, zbila ma a hrozila mi podrezaním hrdla.
<P>
Je hanebné, že Parlament v súvislosti s týmto kriminálnym činom, ktorého obeťou som sa stal, nevyslovil žiaden názor a rád by som sa kolegov, ktorí s zhromaždili v tejto rokovacej miestnosti, opýtal : "Na čo čakáte, páni kolegovia, či mi hrdlo skutočne podrežú? Či naplnia svoje hrozby a či ma zabijú?" Voči poslancovi Európskeho parlamentu sa spáchala krutá nespravodlivosť a vy mlčíte. Ďakujem.
<SPEAKER ID="128" NAME="Predsedajúci">
Ďakujem vám za informáciu o tejto veci pán Stoyanov. Postúpime ju príslušným orgánom v rámci tejto inštitúcie.
