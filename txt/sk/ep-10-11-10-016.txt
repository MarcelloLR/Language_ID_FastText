<CHAPTER ID="016">
Správcovia alternatívnych investičných fondov (rozprava) 
<SPEAKER ID="122" NAME="Predsedajúci">
Ďalším bodom programu je správa pána Jeana-Paula Gauzèsa v mene Výboru pre hospodárske a menové veci k návrhu smernice Európskeho parlamentu a Rady o správcoch alternatívnych investičných fondov, ktorou sa menia a dopĺňajú smernice 2004/39/ES a 2009/.../ES - C7-0040/2009 -.
<SPEAKER ID="123" NAME="Jean-Paul Gauzès" LANGUAGE="FR">
Vážený pán predsedajúci, pán Reynders, pán komisár, text, o ktorom vedieme dnes večer rozpravu a ktorý sa zajtra predloží v Parlamente na hlasovanie, je výsledkom dlhotrvajúcej práce. Európska komisia zverejnila 30. apríla 2009 návrh smernice o správcoch alternatívnych investičných fondov. Jeho cieľom je vytvoriť bezpečný, harmonizovaný rámec na úrovni Európskej únie s cieľom monitorovať a kontrolovať riziká, ktoré správcovia predkladajú svojim investorom, ďalším správcom, iným subjektom na finančných trhoch, a finančnú stabilitu a zároveň umožniť správcom, aby za predpokladu dodržania prísnych požiadaviek poskytovali služby a obchodovali so svojimi fondmi na celom vnútornom trhu.
<P>
Pán predsedajúci, chcel by som na chvíľu prerušiť svoj príhovor a spýtať sa, či vzhľadom na rozsah našej práce nebudem mať časový limit, keďže som si všimol, že nebol spustený čas. Neprekáža mi to, ale myslím si, že je správne upozorniť vás na to.
<P>
Parlament dostal tento text pred 14 mesiacmi. Podľa všetkého vyvolal u poslancov Európskeho parlamentu záujem, keďže bol predložený rekordný počet 1 690 pozmeňujúcich a doplňujúcich návrhov. Do práce sa veľmi intenzívne zapojili odborníci a spravodajca viedol o tomto texte takmer 200 diskusií, pričom sa nezohľadňujú diskusie s vnútroštátnymi orgánmi.
<P>
Osobitne náročnou prácou bola finalizácia kompromisného textu, o ktorom sa dnes vedie rozprava. Počas španielskeho predsedníctva v priebehu prvej polovice roka 2010 sa uskutočnilo pol tucta neformálnych trialógov s cieľom výmeny informácií o pokroku práce. Počas tohto obdobia sa v Rade nedosiahla žiadna dohoda.
<P>
Výbor pre hospodárske a menové veci hlasoval 17. mája 2010 veľkou väčšinou hlasov za správu, čo bol výsledok kolektívneho rozhodnutia poslancov Európskeho parlamentu. Parlament zaviedol proporcionalitu, odlišné pravidlá pre rôzne kategórie fondov, reguláciu na ochranu súkromného kapitálu cieľových podnikov a pracovných miest a systém povolení pre fondy a správcov alternatívnych investičných fondov so sídlom mimo Európskej únie.
<P>
Potom nasledoval tucet trialógov. Bola tiež vytvorená pracovná skupina medzi tromi inštitúciami, ktorá sa mala konkrétne zaoberať odbornými aspektmi návrhu na viacerých schôdzach s belgickým predsedníctvom a Komisiou.
<P>
Záverečný trialóg sa uskutočnil 26. októbra 2010 s aktívnou účasťou predsedu Rady ECOFIN pána Reyndersa a pána komisára Barniera a dosiahla sa dohoda o kompromisnom texte, ktorý mohol byť podľa názoru spravodajcu predložený na hlasovanie v Parlamente.
<P>
Nebudem zachádzať do podrobností tohto rozsiahleho odborného dokumentu, ale zdôrazním podstatné body. Smernica stanoví pre správcov alternatívnych investičných fondov so sídlom v Európskej únii povinnosť získať povolenie alebo zaregistrovať sa a dodržiavať operatívne a organizačné požiadavky, kódexy správania a pravidlá transparentnosti a podriadi ich právomoci kompetentných orgánov členských štátov a Európskemu orgánu pre cenné papiere a trhy (ESMA), ktoré majú vykonávať dohľad a udeľovať sankcie.
<P>
Poskytne im prístup na vnútorný trh Únie prostredníctvom vnútroeurópskeho povolenia riadiť a uvádzať na trh svoje produkty. Správcovia so sídlom mimo Európskej únie sa v konečnom dôsledku môžu uchádzať o povolenie za predpokladu, že splnia rovnaké požiadavky ako správcovia so sídlom v Európskej únii. Množstvo schôdzí a intenzita kontaktov a rokovaní medzi spravodajcom, tieňovými spravodajcami, vtedajším predsedníctvom a Komisiou veľmi výrazne obohatili pôvodný návrh v mnohých oblastiach.
<P>
V tejto súvislosti musím uviesť, že pokrok, o ktorý sa Parlament snažil, sa dosiahol postupne v priebehu rokovaní a, samozrejme, nielen na poslednom trialógu, počas ktorého sa zrealizovali určité úpravy, ale na politickej úrovni, čo bolo rozhodujúce.
<P>
Chcel by som zdôrazniť oblasti, v ktorých bol zásah Parlamentu rozhodujúci. Bolo to predovšetkým v dvoch vysoko politických otázkach v súvislosti so vzťahmi s tretími krajinami. Boli prijaté existencia a zavedenie povolenia - no, teraz naozaj nerozumiem, pretože zvyčajne mám štyri minúty -, pre správcov so sídlom mimo Európskej únie. Boli stanovené konkrétne podmienky na udelenie povolenia. Čo sa týka súkromných kapitálových fondov, Parlamentu sa podarilo zabezpečiť, aby smernica zahŕňala ustanovenia na zabránenie prípadného rozpredaja aktív cieľového podniku a aj konkrétne pravidlá týkajúce sa povinnosti predkladať správy vo vzťahu k cieľovým podnikom, ich zamestnancom alebo ich zástupcom.
<P>
Vzhľadom na to, že hodiny nefungujú správne, nebudem sa vracať k niektorým ustanoveniam, ktoré sa dosiahli v súlade so želaním Parlamentu. Jednoducho poviem, že Parlament chcel zájsť ešte ďalej, ale dokázal uplatniť vplyv na rokovania v tom zmysle, aby sa väčšmi uznala úloha ESMA. Presadené riešenia však predstavujú významný pokrok z hľadiska zlepšenia kontroly na európskej úrovni. Parlament sa zameral na posilnenie právomocí Rady a Parlamentu v procese prijímania aktov delegovaných Komisiou.
<P>
Väčšina v Parlamente by si želala veľmi prísnu kontrolu nad pasívnym marketingom, či dokonca jeho zákaz. Zahrnutie zásady, na základe ktorej musia profesionálni investori vykonať hĺbkovú analýzu, keď investujú do fondov so sídlom mimo Európskej únie, do odôvodnenia predstavuje významný prvý krok.
<P>
Vážený pán predsedajúci, pán Reynders, pán komisár, toto som chcel povedať na úvod rozpravy. Na záver by som chcel využiť túto príležitosť dvoch minút a poďakovať sa všetkým tým, čo prispeli k tomuto úspechu.
<P>
(potlesk)
<SPEAKER ID="124" NAME="Predsedajúci">
Pán Gauzès, máte toľko času, koľko len chcete, ak bránite záujmy londýnskej City.
<SPEAKER ID="125" NAME="Didier Reynders" LANGUAGE="FR">
Vážený pán predsedajúci, pán Gauzès, dámy a páni, predstupujem pred vás opäť s radosťou, keď vediete rozpravu o dodatočnej časti reformného balíka, ktorý chceme zaviesť vo finančnom sektore. Správa, ktorá vám bola predložená, predstavuje časť balíka dohľadu, ktorá, ako viete, už bola jednomyseľne prijatá v Rade.
<P>
Čo sa týka investičných fondov, postupovali sme opäť s rovnakou jednomyseľnosťou v Rade a vy ste prijali balík dohľadu veľmi veľkou väčšinou. Dúfam, že rovnako veľkú väčšinu budeme mať aj pre časť o investičných fondoch.
<P>
Po prvýkrát zavádza táto smernica európsku reguláciu týkajúcu sa správcov alternatívnych investičných fondov, predovšetkým hedžových fondov a súkromných kapitálových fondov, o ktorých sme veľakrát diskutovali. Tieto spoločnosti, ktoré sú pre európske hospodárstvo prospešné, doteraz neboli pod žiadnym dohľadom, ani nepodliehali konkrétnej regulácii na európskej úrovni. Súčasný návrh v plnom rozsahu vyjadruje želanie pána komisára Barniera - ktoré je aj mojím želaním - rozšíriť účinnú, primeranú reguláciu a dohľad na všetky subjekty a finančné činnosti s významným rizikom.
<P>
Európa robí touto smernicou ďalší krok smerom k úplnej realizácii rozhodnutí prijatých na schôdzi G20. Pred začiatkom samitu G20 je to od Európy silný signál zvyšku sveta. Ako som povedal, tento text je úplne integrovaný do nového európskeho rámca dohľadu a posilňuje úlohu, ktorú bude zohrávať Európsky orgán pre cenné papiere a trh (ESMA) pri regulovaní správcov alternatívnych fondov.
<P>
Vďaka vášmu hlasovaniu za, v ktoré dúfam, budú správcovia týchto fondov podliehať konzistentným a zväčša novým pravidlám, ktoré majú zvýšiť transparentnosť, čo sa týka dohľadu, investorov, podnikov a zamestnancov podnikov, ktoré niektoré z týchto fondov nadobúdajú. Súkromné kapitálové spoločnosti budú musieť oznámiť svoj podiel v nadobudnutých spoločnostiach a poskytnúť informácie zamestnancom, najmä čo sa týka ich budúcej stratégie podniku a prípadného dosahu na pracovné miesta. Cieľom smernice je aj zvýšenie ochrany investorov. Bude napríklad výrazne posilnená funkcia depozitára, ako aj riadenie rizika. Pod kontrolou budú teraz používanie cudzích zdrojov, metóda odmeňovania a delegovanie.
<P>
Cieľom smernice je aj podpora vnútorného trhu v tejto oblasti, predovšetkým prostredníctvom zavedenia vnútroeurópskeho povolenia, ktoré uľahčí cezhraničné transakcie, čo bude na prospech celému hospodárstvu. Zavedie sa aj povolenie pre tretie krajiny s cieľom zachovať rovnaké podmienky v medzinárodnom meradle a dodržiavať zásadu "rovnaké práva, rovnaké povinnosti". Teší ma skutočne európsky charakter tejto smernice, ktorá zaručuje vysokú úroveň ochrany a transparentnosti a zároveň podporuje investície v Európe. Systém povolení, ktorý sa zakladá na prísnych kontrolách a dáva európskym orgánom dohľadu centrálnu úlohu, predstavuje spoľahlivý a účinný regulačný základ pre sektor, ktorého očakávanú úlohu pri obnove rastu nemožno podceňovať.
<P>
Ako iné prvky reformného programu finančného sektora sa smernica v globálnejšom meradle zameriava aj na zabránenie alebo aspoň obmedzenie rozsahu budúcich finančných kríz. Chcem zdôrazniť, že k dosiahnutiu dohody medzi Parlamentom a Radou, ktorá je, ako dúfam, čo najširšia, došlo vo výraznej miere vďaka odhodlaniu Európskeho parlamentu a najmä jeho spravodajcu pána Gauzèsa a vďaka dôkladnej práci, ktorú vykonali.
<P>
Pán Gauzès, chcem vám poďakovať za vašu odhodlanosť, angažovanosť a rozhodnosť, bez ktorej by prijatie smernice Európskym parlamentom pravdepodobne nebolo možné.
<P>
Vážený pán predsedajúci, chcel by som poďakovať aj pani Sharon Bowlesovej, predsedníčke Výboru pre hospodárske a menové veci. Na schôdzach trialógu a iných fórach sme často diskutovali o tejto smernici a aj o iných textoch. Bolo to užitočné, keďže sa ukázalo, že je možné mať spolurozhodovací postup za tej podmienky, že bude možné začať rokovania súčasne s Radou na jednej a Parlamentom na druhej strane. Veľmi pekne vám ďakujem za to, že ste to dokázali v Parlamente zorganizovať. V Rade to nie je ľahké a som si istý, že to nie je vždy ľahké ani so všetkými poslancami Parlamentu.
<P>
(FR) Na záver, pán predsedajúci, by som chcel poďakovať švédskemu a španielskemu predsedníctvu a pánovi komisárovi Barnierovi, ktorý práve prišiel, a všetkým tieňovým spravodajcom, teda pánovi Goebbelsovi, pánovi Klinzovi, pánovi Canfinovi, pánovi Kamallovi a napokon pánovi Lehnemu za plodnú a jednoznačne konštruktívnu spoluprácu na pozmenenej a doplnenej správe, ktorá vám bude predložená na hlasovanie.
<P>
Odteraz, pán predsedajúci, bude existovať spoľahlivý a harmonizovaný rámec na úrovni Európskej únie na kontrolu rizík a dohľad nad nimi, ktoré predstavujú správcovia alternatívnych investičných fondov pre svojich investorov a finančnú stabilitu. Som presvedčený o tom, že vôľa dosiahnuť výsledky, ktorá nás inšpirovala, bude naďalej stimulovať rokovania o budúcich textoch. Vždy, keď prídem do Parlamentu, pán predsedajúci, vám ďakujem za prácu, ktorú sme práve dokončili, ale už teraz by som vám chcel poďakovať za prácu, ktorú vykonáme v priebehu nadchádzajúcich týždňov.
<P>
Pán Gauzès, dúfam, že budeme môcť spolupracovať rovnakým tempom na vypracovaní dohody o úverových ratingových agentúrach. V mene svojich nástupcov v predsedníctve Rady a vzhľadom na súčasné rokovania som ďalej presvedčený o tom, že dosiahneme pokrok v tejto veci, ale možno aj v iných veciach v budúcnosti. Dátum už je stanovený. V každom prípade vám ďakujem za prácu, ktorá bola vykonaná na tejto správe.
<P>
(potlesk)
<SPEAKER ID="128" NAME="Michel Barnier">
člen Komisie. - (FR) Vážený pán predsedajúci, najprv by som vás chcel požiadať, dámy a páni, aby ste ma ospravedlnili za to, že som sa k vám pripojil len pred niekoľkými minútami.
<P>
Belgické predsedníctvo je také dynamické, že v rovnakom čase, keď sa tu koná táto dôležitá rozprava, rozprava o tejto smernici o správcoch alternatívnych investičných fondov, vedieme rozpravu v Rade pre konkurencieschopnosť o ďalšej dôležitej otázke, o európskom patente, a tak som pred chvíľou odišiel z Rady, aby som mohol prísť sem - neviem ešte, v akom stave, ale urobím, čo bude v mojich silách. Nemôžem sa rozdvojiť.
<P>
Pán Gauzès, ktorého názory poznám, ale ktorého som si nemohol vypočuť, mi určite prepáči. Chcel by som sa mu poďakovať a zablahoželať mu, ako aj všetkým koordinátorom a tieňovým spravodajcom a, samozrejme, ako pred chvíľou povedal pán Reynders, belgickému predsedníctvu a celému tímu za veľmi dôležitú a veľmi vytrvalú prácu, ktorú počas niekoľkých uplynulých týždňov i predtým vykonali iné predsedníctva.
<P>
Diskutovali sme o tejto otázke takmer 15 alebo 18 mesiacov a hlasovaním Parlamentu sme sa veľmi priblížili k uvedeniu tejto zmysluplnej dohody do platnosti. Parlament sa dnes stretáva, aby o nej viedol rozpravu, a stretne sa zajtra, aby o nej rozhodol. Toto hlasovanie na plenárnom zasadnutí, dámy a páni, sa uskutoční v predvečer samitu G20 v Soule, čo predstavuje vynikajúcu príležitosť, aby sme prejavili schopnosť spoločne konať, zaviesť spoločné ciele a aj zrealizovať rozhodnutia, ktoré sa prijali hneď po vypuknutí krízy - a táto kríza ešte nie je za nami z hľadiska finančných, hospodárskych, ľudských a spoločenských dôsledkov -, rozhodnutia, ktoré boli prijaté na najvyššej medzinárodnej úrovni, na G20.
<P>
Na základe dohody o balíku dohľadu, za ktorý takisto vďačíme angažovanosti Parlamentu a vytrvalosti belgického predsedníctva, musia dohody o tejto smernici o správcoch alternatívnych investičných fondov demonštrovať túto schopnosť poučiť sa z krízy, vytvoriť inteligentnú reguláciu a účinný dohľad tam, kde je to potrebné, aby všetky subjekty vo finančnom sektore podliehali tejto regulácii a tomuto dohľadu, ktoré budú prísne a účinné.
<P>
Členské štáty jednomyseľne odsúhlasili tento posledný návrh, ako povedal pán Reynders. Dámy a páni, chcem povedať, čo si myslím: táto dohoda by nebola možná bez prínosu Parlamentu, ktorý výrazne zlepšil návrh, o ktorom vedieme rozpravu.
<P>
Vďaka rozhodnosti pána Gauzèsa a tieňových spravodajcov dnes správa obsahuje veľa nových prvkov týkajúcich sa správy, ktorú pôvodne v máji prijala Rada ECOFIN, a tento prínos Parlamentu veľmi reálne zlepší kvalitu tohto návrhu smernice. Chcel by som postupne uviesť niektoré prvky, ktoré budú podľa nás pozitívne a budú mať vysokú kvalitu.
<P>
Prvý prvok je posilnenie pravidiel o súkromných kapitálových fondoch, čo zvýši transparentnosť týchto aktivít vo vzťahu k zamestnancom cieľových podnikov a zavedie silnú ochranu pred rozpredajom aktív, čo si želali mnohí z vás, hoci viem, že niektorí z vás si myslia, že to nejde dostatočne ďaleko.
<P>
Druhý prvok je skutočne európske riešenie pre tretie krajiny. Komisia vždy podporovala toto riešenie založené na prístupe "rovnaké práva, rovnaké povinnosti" a v konečnom dôsledku zaručí, aby všetci správcovia pôsobiaci v Európe museli dodržiavať európske pravidlá.
<P>
Tretí prvok je kľúčová úloha ESMA naplánovaná v tomto ustanovení, ktorá zabezpečí väčšiu konzistentnosť dohľadu nad správcami a podporí fungovanie európskych povolení a povolení pre tretie krajiny.
<P>
Štvrtý prvok sú prísne dodatočné pravidlá, ktoré budú chrániť investorov a trhy. V tejto súvislosti by som chcel uviesť hranice na použitie cudzích zdrojov, dodatočný kapitál, profesionálne poistenie pre správcov a pravidlá týkajúce sa úlohy a zodpovednosti depozitárov.
<P>
Dámy a páni, Komisia sa stotožňuje s vašimi obavami v súvislosti s chýbajúcimi pravidlami pre pasívny marketing. Táto medzera by sa mohla stať cestou, ako obísť naše pravidlá, a preto máme rovnaké obavy.
<P>
Členské štáty sú však takmer jednomyseľne proti akýmkoľvek pravidlám v tejto oblasti a my sme pripravení pristúpiť na kompromis a prijať súčasnú správu pod podmienkou, že sa táto vec niekedy v kontexte smernice preskúma, a zabezpečíme, aby sa tak stalo.
<P>
V mene Komisie by som sa chcel ešte raz poďakovať Parlamentu za jeho mimoriadne dôležitú spoluprácu a jeho prínos k tejto správe a rovnako ako pán Reynders dúfam, že dokážeme dospieť k dohode, ktorá bude čo najširšia, čo sa týka tohto kompromisu, ktorý je podľa nášho názoru dynamický kompromis a ktorý nám umožní dodržať jeden zo záväzkov prijatých v skupine G20: poučiť sa z finančnej krízy.
<SPEAKER ID="129" NAME="Evelyn Regner">
spravodajkyňa Výboru pre právne veci požiadaného o stanovisko. - (DE) Vážený pán predsedajúci, pán Reynders, pán komisár Barnier, veľkú časť práce sme už vykonali, ako povedal pán Gauzès: 21 trialógov a množstvo stretnutí spravodajcov a tieňových spravodajcov z Výboru pre hospodárske a menové veci a Výboru pre právne veci. Predovšetkým sme však dlhé roky pracovali na tom, aby sme presvedčili ostatných. Dlhé roky sa Skupina progresívnej aliancie socialistov a demokratov v Európskom parlamente snažila veľmi intenzívne ako tibetský modlitebný mlynček podriadiť hedžové fondy, súkromné investičné fondy a všetky ostatné finančné nástroje európskym právnym predpisom. Kompromis s členskými štátmi sme napokon dokázali dosiahnuť 26. októbra, práve v deň rakúskeho štátneho sviatku. Nežijeme v ideálnom svete, a preto ani tento kompromis nie je dokonalý. Tento európsky právny predpis je však momentálne najdôležitejší prvok z hľadiska regulácie finančného trhu. Teraz už existuje alternatíva k starému vražednému neoliberálnemu predkrízovému argumentu, že niet žiadnych iných alternatív, keď ide o zavedenie poriadku na finančnom trhu a jeho reštrukturalizáciu.
<P>
Pre mňa sú osobitne dôležité nasledujúce dve veci: po prvé, existujú pravidlá na zabránenie rozpredaju aktív s tým účinkom, že rezervy podnikov, ktoré boli prevzaté, nesmú byť dva roky dotknuté. Existujú aj pravidlá týkajúce sa zodpovednosti depozitárov, ktoré zabraňujú vytváraniu dlhých, pochybných reťazcov zodpovednosti. Tieto ustanovenia predstavujú minimálne normy, ktoré znamenajú, že kto chce, môže ich zlepšiť, ba mal by tak urobiť. Regulácia správcov alternatívnych investičných fondov poskytuje však aj novú príležitosť zaviesť novú kultúru hedžových fondov. Najmä fondy s malým objemom doteraz realizovali mimoriadne riskantné transakcie, ale teraz musia zmeniť spôsob svojho fungovania. Teraz majú príležitosť, aby sa etablovali na základe udržateľnej obchodnej koncepcie.
<P>
Aby sa zabezpečilo fungovanie tejto smernice - musím konštatovať, že to hovorím bez ilúzií -, musí Komisia prísne a pozorne sledovať realizáciu a fungovanie smernice, a ak to bude potrebné, musí predložiť revíziu skôr, než sa naplánovalo.
<P>
Chcela by som sa úprimne poďakovať pánovi Gauzèsovi. Spolupracovali sme mimoriadne konštruktívnym spôsobom. Chcela by som sa poďakovať aj pánovi Bullmannovi a pánovi Goebbelsovi. Osobitne by som chcela poukázať na prevládajúceho silného ducha, silnú vôľu, v konečnom dôsledku aj na strane Komisie a Rady, dosiahnuť skutočne konštruktívne riešenie.
<SPEAKER ID="130" NAME="Burkhard Balz" LANGUAGE="DE">
Vážený pán predsedajúci, smernicou o správcoch alternatívnych investičných fondov teraz kladieme ďalší dôležitý základný kameň pri budovaní novej, stabilnej štruktúry finančného trhu v Európe. Naša požiadavka na rozsiahlu a účinnejšiu prevenciu kríz bude účinná v plnom rozsahu až vtedy, keď ju rozšírime na celý finančný sektor, a teda aj na alternatívne investičné fondy, ktoré boli v minulosti regulované len na vnútroštátnej úrovni. Je to veľmi rôznorodý sektor s rozličnými typmi fondov, rizikových profilov a aj investičných stratégií.
<P>
Nebolo ľahké pracovať s týmto návrhom smernice, ktorý predložila Komisia, ale teraz sme dospeli k spoločnému kompromisu, ktorý nehádže všetky fondy a všetkých správcov fondov do jedného vreca a ktorý presadzuje aspoň vo svojom prístupe diferencovaný pohľad vzhľadom na systémové riziko. Dnes stanovujeme jednotné normy na schvaľovanie správcov fondov platné pre celú Európu. Tým prenášame časť zodpovednosti aj na profesionálnych investorov a depozitárov. Dodatočnou reguláciou týkajúcou sa súkromných investičných fondov predchádzame rozpredaju aktív podnikov v portfóliu. Treba uznať, že nie je odôvodnené postaviť na pranier celý sektor súkromných investičných fondov ako taký, pretože zohráva dôležitú a aj konštruktívnu úlohu, napríklad pri financovaní malých a stredných podnikov. Teraz však zabránime negatívnym príkladom v dôsledku toho, že podstata podniku sa musí zachovať najmä počas kritických prvých rokov po jeho prevzatí.
<P>
Najväčší úspech Parlamentu je isto zavedenie spoločného európskeho povolenia nielen pre správcov európskych fondov, ale aj pre správcov fondov mimo EÚ. Správcovia fondov mimo EÚ budú mať prístup na európsky trh len vtedy, ak bude existovať zmluva o spolupráci zaručujúca výmenu informácií medzi orgánmi dohľadu. V budúcnosti bude môcť v závažných prípadoch zasiahnuť aj Európsky orgán pre cenné papiere a trhy, a to znamená, že nové právne predpisy sa budú uplatňovať po prvý raz. Nemôžeme sa oprieť o skúsenosti z minulosti, najmä čo sa týka ustanovení vzťahujúcich sa na tretie krajiny, ale myslím, si, že sme pri vytváraní účinného rámca začali dobre.
<SPEAKER ID="131" NAME="Robert Goebbels" LANGUAGE="FR">
Vážený pán predsedajúci, dámy a páni, po vypuknutí krízy iniciovali európsky samit a potom skupina G20 výzvu na reguláciu všetkých segmentov finančných trhov v oblasti hedžových fondov. Komisia rýchlo predložila návrhy, ale lobovanie nebývalej intenzity spôsobilo, že niektorí politickí predstavitelia začali váhať s pokračovaním regulácie. Spojené kráľovstvo sa postavilo na obranu hedžových fondov so sídlom na blízkych alebo vzdialených ostrovoch. Francúzsko, ktoré sa označuje za majstra sveta v medzinárodnej regulácii, sa vrátilo k svojmu zvyčajnému protekcionizmu.
<P>
V Parlamente sa týmto právnym predpisom snažili oponovať predovšetkým liberáli. Skupina pána Verhofstadta, ktorá je zvyčajne taká proeurópska, navrhla celkom zamietnuť návrh Komisie. Vďaka pánovi spravodajcovi Gauzèsovi a vďaka koalícii vo Výbore pre hospodárske a menové veci, ktorá pozostávala z Poslaneckého klubu Európskej ľudovej strany (kresťanských demokratov), Skupiny progresívnej aliancie socialistov a demokratov v Európskom parlamente a Skupiny zelených/Európskej slobodnej aliancie, ktorú dokonca podporila Konfederatívna skupina Európskej zjednotenej ľavice - Nordickej zelenej ľavice, bolo predložené podstatné väčšinové stanovisko. O dvadsaťjeden trialógov neskôr a vďaka osobnému nasadeniu pána Reyndersa a pána komisára Barniera dospeli vyjednávači Parlamentu k návrhu smernice, ktorý je zreteľným krokom vpred predovšetkým v strednodobom horizonte.
<P>
Je to preto, lebo budeme musieť čakať do roku 2018, keď budeme mať vnútorný trh, ktorý zavedie rovnaké povinnosti a záväzky a poskytne všetkým fondom aj rovnaké práva. Európska regulácia sa zavedie od roku 2013. Budú rozšírené právomoci európskeho orgánu dohľadu ESMA, na ktorý smernica prenesie až 72 právomocí týkajúcich sa zasahovania a dohľadu. Treba zdôrazniť, že táto smernica je prvý európsky legislatívny akt, ktorý reguluje hedžové fondy a súkromné kapitálové fondy. Zabezpečí to značnú ochranu investorov - nielen profesionálnych investorov, ale aj občanov investujúcich svoje úspory do finančných produktov.
<P>
Zavedú sa veľmi konkrétne pravidlá riadenia rizika a riadenia hotovosti. Stratégie, ktoré budú správcovia realizovať, budú pre investorov transparentnejšie a investori budú mať viac informácií. Cudzie zdroje budú podliehať kontrole a správcovia budú musieť vopred oznámiť vlastné hranice pri využívaní požičaných cudzích zdrojov. Regulátori budú môcť zasiahnuť, ak sa zvolí príliš riskantná stratégia. Veľkorysé odmeňovanie a bonusy pre správcov sa obmedzia a nebude možné vyplatiť ich okamžite v hotovosti v plnom rozsahu. Smernica zavedie viac transparentnosti v súkromných kapitálových fondoch. Tieto fondy budú vítané pri financovaní reálneho hospodárstva. Smernica však výrazne obmedzí priestor pre agresívne fondy na rozdrobenie podnikov. Zavedie sa dvojročné obdobie, počas ktorého nebude možné rozdeliť kapitál a niektoré rezervy podniku medzi nových vlastníkov.
<P>
Okrem tohto obmedzenia prebehnú konzultácie so zamestnancami podniku a krajina, v ktorej je fond zaregistrovaný, bude informovaná o obchodnej stratégii kupujúceho. Súhrnne povedané, smernicu možno zlepšiť, pán predsedajúci, ale socialisti a demokrati ju podporia, pretože prinesie veľa svetla do tmavej diery medzinárodných financií, ktoré doteraz reprezentovali alternatívne fondy.
<P>
(potlesk)
<SPEAKER ID="132" NAME="Wolf Klinz" LANGUAGE="DE">
Vážený pán predsedajúci, po dlhých rokovaniach sa Parlament, Rada a Komisia napokon dohodli na spoločnom texte na reguláciu správcov alternatívnych investičných fondov. Vítam to a musím opraviť pána Goebbelsa: chceli sme poslať pôvodný návrh naspäť, pretože sme boli presvedčení o tom, že alternatívne investičné fondy boli také rôznorodé - hedžové fondy, súkromné kapitálové fondy a fondy nehnuteľnosti -, že bolo potrebné regulovať každý z nich osobitne. Teraz však máme text, ktorý môžeme v plnom rozsahu akceptovať a podporiť. Univerzálny prístup, ktorý sa nám na začiatku zdal byť neprijateľný, bol v kľúčových prvkoch doplnený a pozmenený. V dôsledku toho s ním už nemáme problém.
<P>
Cieľom smernice bolo dosiahnuť väčšiu transparentnosť pre orgány dohľadu, ale predovšetkým pre investorov, aby mohli identifikovať systémové riziká v primeranom čase a v dostatočnom predstihu a aby tak mohli na ne zodpovedajúco reagovať. Osobne podporujem pravidlá, ktoré budú musieť dodržiavať všetci správcovia fondov pôsobiacich v EÚ. Zároveň sa mi však nepáči myšlienka, aby sme premenili Európu na nejakú pevnosť alebo dokonca väzenie alebo aby sme európskym inštitúciám, ktoré chcú investovať, znemožnili investície mimo Európy. Preto sme spočiatku nemohli podporiť návrh, ako bol predložený v výbore. Kompromis, ktorý sa teraz dosiahol, rieši tento problém. Sľubuje, že zachová otvorenosť trhov.
<P>
Ďalším dôvodom pre naše počiatočné zamietnutie bola regulácia týkajúca sa oblasti súkromných kapitálových fondov, ktorá by v skutočnosti viedla k deformácii hospodárskej súťaže v tejto oblasti. Požiadavky pre súkromné kapitálové fondy, ako boli pôvodne formulované, by vystavili výraznej nevýhode dokonca aj spoločnosti kótované na burze. Kompromis, ktoré teraz máme pred sebou, odstraňuje tento nedostatok a zabraňuje rozpredaju aktív, čo výslovne vítame.
<P>
Celkovo sme teda s návrhom veľmi spokojní. Vytvára jasné rámcové podmienky a pravidlá pre správcov alternatívnych investičných fondov. Zabezpečí väčšiu transparentnosť na identifikáciu systémových rizík. Preto zabezpečí väčšiu stabilitu. Posilní vnútorný trh, pretože zavedie povolenie EÚ, ktoré po prechodnom období bude zavedené aj pre správcov mimo Európy. Zabezpečí jasnú, nedeformovanú hospodársku súťaž. Napokon vytvorí jasnú, novú úlohu pre Európsky orgán pre cenné papiere a trhy (ESMA).
<P>
Na záver by som chcel poďakovať nielen kolegom poslancom, ale predovšetkým belgickému predsedníctvu, ktoré túto vec vďaka neúnavnému úsiliu doviedlo do úspešného konca.
<SPEAKER ID="133" NAME="Sven Giegold" LANGUAGE="DE">
Vážený pán predsedajúci, toto nariadenie o správcoch alternatívnych investičných fondov prináša, po prvé, trochu viac transparentnosti a pravidiel do tejto nepreniknuteľnej džungle hedžových fondov a alternatívnych investičných fondov. Tieto pravidlá sú, žiaľ, neúplné. Je stále možné umiestniť neregulované produkty na vnútorný trh prostredníctvom pasívnej distribúcie. Prístup na trh nie je pre tieto produkty v podstate účinne obmedzený. Európa preto premeškala príležitosť rozšíriť svoje pravidlá na celom svete a dosiahnuť jednotnú reguláciu.
<P>
Po druhé, v rozpore so želaním Parlamentu, žiaľ, nedošlo k účinnému pravidlu vyrovnaného rozpočtu pre fondy na európskej úrovni. Aj naďalej závisí od vnútroštátnych pravidiel, aby stanovili, aké vysoké môže byť zadlženie fondov, a to tiež znamená, že sme sa nepoučili z krízy. V dôsledku toho dôjde k národným pretekom vzhľadom na túto reguláciu.
<P>
Pre nás je ešte raz rozhodujúca skutočnosť, že sa účinne nezabránilo rozpredaju aktív spoločností súkromnými kapitálovými fondmi. Samozrejme, existujú investície súkromných kapitálových fondov, ktoré sú pre podniky prínosné. Pravidlá, ktoré sa práve teraz stanovujú, však, žiaľ, nie sú vôbec primerané. Právo zamestnancov na informácie, ktoré celkom oprávnene očakávajú, nie je účinné a účinná nie je ani ochrana malých a stredných podnikov proti rozpredaju aktív tohto charakteru. V tomto prípade je preto veľmi ťažké zdôvodniť to voličom. Žiaľ, zodpovednosť za to nenesie Parlament. Tú nesie predovšetkým príslušný sektor a jeho intenzívne lobovanie, ktoré bolo osobitne úspešné v prípade vlád Spojeného kráľovstva, Francúzska a - je mi ľúto, že to musím povedať -, do určitého rozsahu aj Nemecka. Táto loby bola zastúpená aj tu v Parlamente, a to Skupinou Aliancie liberálov a demokratov za Európu.
<P>
Nemôžeme podporiť tento návrh, pretože by znamenal precedens zlyhania Parlamentu pri zavádzaní účinných pravidiel. Nie je možné, aby sme sa so vztýčenou hlavou postavili pred svojich voličov a povedali, že sme úspešne a účinne zregulovali toto peklo. Dúfam, že dosiahneme nejaký pokrok pri revízii smernice. Chcel by som sa ešte raz veľmi pekne poďakovať predovšetkým za spoluprácu s kolegami poslancami v Parlamente.
<SPEAKER ID="134" NAME="Syed Kamall">
v mene skupiny ECR. - Vážený pán predsedajúci, chcel by som začať ocenením veľkého úsilia pána komisára Michela Barniera. Ďakujem vám veľmi pekne za to, že ste prišli do Londýna na stretnutie so správcami hedžových fondov a súkromných kapitálových fondov a vypočuli ste si ich názory. Rád by som sa tiež poďakoval belgickému predsedníctvu za jeho prácu, ako povedali niektorí z predošlých kolegov, a aj pánovi Gauzèsovi a ďalším tieňovým spravodajcom. Už nebudem ďakovať ďalším ľuďom, pretože miniem všetok čas, keďže mám iba jednu minútu.
<P>
Myslím si, že je veľmi dôležité, aby sme sa pozreli na tieto problémy a zhodnotili, ako ďaleko sme sa dostali za osemnásť mesiacov. Patril som medzi najväčších kritikov, keď bol predložený pôvodný návrh. Najmä keď išlo o otázky, ako napríklad rozsah, zdalo sa, že to bude univerzálna smernica s rovnakými pravidlami pre všetky typy fondov, nielen pre hedžové fondy a súkromné kapitálové fondy, ale aj pre investičné trusty v Spojenom kráľovstve, ktoré existujú 150 rokov bez systémového rizika. Situácia tam je lepšia.
<P>
Veľmi ma potešilo, kam sme dospeli v otázke prístupu tretích krajín: dokázali sme zachovať otvorené trhy a umožnili sme investorom z EÚ, aby naďalej investovali do fondov mimo EÚ. Máme úroveň transparentnosti, ktorá neznevýhodňuje významne súkromné kapitálové fondy v porovnaní s fondmi štátnych dlhopisov, a dosiahli sme lepšie podmienky v oblasti zodpovednosti depozitára, kde nesústreďujeme systémové riziko.
<P>
V konečnom dôsledku by nik nepovedal, že je to dokonalá smernica, ale myslím si, že sme dosiahli realizovateľný kompromis. Dúfam, že väčšina Parlamentu podporí pána spravodajcu Gauzèsa a ostatných tieňových spravodajcov v práci, ktorú sme vykonali.
<SPEAKER ID="135" NAME="Jürgen Klute" LANGUAGE="DE">
Vážený pán predsedajúci, chcel by som predniesť dve pripomienky. Prvá je určená pánovi Gauzèsovi. Chcel by som sa mu osobitne poďakovať za vynikajúcu prácu a spoluprácu. Spoluprácu s ostatnými tieňovými spravodajcami hodnotím však tiež ako výnimočne dobrú a konštruktívnu. Chcel som to povedať hneď na začiatku ešte predtým, než sa vyjadrím kriticky.
<P>
V zásade môžem akceptovať a potvrdiť to, čo práve povedal pán Giegold. Mohol som podporiť prvý kompromis, na ktorom sme sa dohodli vo Výbore pre hospodárske a menové veci v máji tohto roku. Bol som vlastne ochotný prijať toto rozhodnutie. Čo sa však teraz predkladá ako výsledok ďalších rokovaní, nie je už podľa názoru našej skupiny prijateľné a už to nemôžeme podporiť. Vnímam to tak, že každý má právo na svoj vlastný názor na túto vec, ale podľa mňa tu Rada zohrala nešťastnú úlohu. Vyjadrím to trocha jasnejšie, než to urobili jeden či dvaja iní rečníci. Podľa môjho názoru tu Rada premeškala príležitosť. V značnom rozsahu sa podrobila loby finančného trhu a urobila všetko, čo bolo v jej silách, aby zabránila účinnej regulácii na európskej úrovni.
<P>
Jedného rána mi zavolal istý lobista a povedal, že ak naozaj chceme regulovať súkromné kapitálové fondy týmto spôsobom, zabránime tomu, aby sa do Afriky dostala rozvojová pomoc. Ťažko nájsť absurdnejší a bizarnejší argument v tejto súvislosti. Tieto dve veci spolu vôbec nesúvisia. Každý, kto prichádza s argumentmi tohto druhu, len dokazuje, že nemá záujem o zmysluplnú a účinnú reguláciu.
<P>
To však nie je vec Parlamentu. V mene Parlamentu - a chcel by som to zdôrazniť ešte raz - bojovali pán Gauzès a iní kolegovia poslanci za účinnú reguláciu. Rada to zmarila. Chcem to povedať ešte raz: toto je pasívny marketing. Ide o vec, o ktorej hovoril už pán Giegold. Je to podobné, ako keby mal niekto zákaz predávať pokazené vajcia na víkendovom trhu, ak pre ne robí reklamu. Ale ak pre ne reklamu nerobí a len tam stojí a predáva ich, tak potom je to zrejme legitímne. Neodlišuje sa to však od toho, čo sa tu stanovilo v časti týkajúcej sa pasívneho marketingu. Toto je otvorená medzera. Máme európsku reguláciu - to sa tu už povedalo a myslím si, že je to dobrá vec. Keď však zostanú otvorené dvere, aby sa dala obísť cez rôzne diery, potom vzniká otázka, aká účinná je táto európska regulácia v skutočnosti.
<P>
Súkromné kapitálové fondy boli pôvodne regulované lepšie. Teraz sú regulované pomerne slabo. Veľmi dôležitý bod - a tu môžem opäť len potvrdiť, čo povedal pán Giegold -, je otázka informácií poskytovaných zamestnancom. Pôvodný kompromis uvádzal, že správcovia sú povinní informovať zamestnancov o tom, čo zamýšľajú urobiť s podnikmi, do ktorých investovali. Z toho zostala naliehavá požiadavka, aby majitelia informovali svojich zamestnancov a podnikové rady. Viete si predstaviť, čo z toho zostane - nie veľa. Rada tu premeškala príležitosť a dúfam, že neskôr to budeme môcť zlepšiť.
<SPEAKER ID="136" NAME="Marta Andreasen">
v mene skupiny EFD. - Vážený pán predsedajúci, som menej vďačná než predchádzajúci rečníci. Od samého začiatku sa smernica o správcoch alternatívnych investičných fondov zamerala na londýnsku City, odvetvie, ktoré už bolo dostatočne regulované britskými orgánmi.
<P>
Ako zvyčajne, Európskej únii uniká podstata: obrovskú úverovú bublinu a finančnú krízu vytvorilo neuvážené požičiavanie zo strany bánk, nie alternatívne kapitálové fondy. Zabráni táto regulácia budúcej kríze? Jednoznačne nie. Ale určite sa jej podarí vyhnať správcov z Londýna. Žiaľ, tí nepôjdu do Paríža alebo do Frankfurtu, ale namiesto toho ešte ďalej: do New Yorku a Singapuru.
<P>
Môžeme si dovoliť takú obchodnú stratu? Samozrejme, že nie, ale Európskej únii to neprekáža. Táto smernica významne zvýši náklady týchto fondov a zníži zisk, čím spôsobí zánik menších fondov. Jej kapitálové požiadavky sťažia situáciu pre súkromné kapitálové fondy a negatívne dôsledky pocítia novozaložené podniky využívajúce rizikový kapitál.
<P>
Je smiešne, keď Komisia tvrdí, že chce stimulovať výskum, vývoj a podnikanie, aby obnovila rast európskeho hospodárstva. Namiesto stimulovania rizikového kapitálu vkladá dôveru do verejného financovania, ktoré je príliš ťažkopádne a na tento účel nepoužiteľné.
<P>
Je tiež neuveriteľné, ako EÚ navrhla túto smernicu zo svojej slonovinovej veže, ignorovala regulačné trendy vo zvyšku sveta a zaviedla protekcionistický a arogantný postup, na základe ktorého bude mať posledné slovo o tom, kto bude v Európe pôsobiť v tomto odvetví a kde budú európske fondy investovať, Európsky orgán pre cenné papiere a trhy.
<P>
Aké miesto v tom všetkom zohráva pán Cameron? Podviedol londýnsku City - najdôležitejšie britské hospodárske odvetvie. Umožnil ďalší prenos právomocí do Bruselu, pričom Britom neumožnil hlasovať v referende. V mene britských správcov alternatívnych fondov môžem len povedať: ďakujem veľmi pekne, pán Cameron. Nechoďte za nami, keď budete potrebovať pomoc pri reaktivácii britského hospodárstva!
<SPEAKER ID="137" NAME="Hans-Peter Martin" AFFILIATION="NI">
(DE) Vážený pán predsedajúci, ako rád by som sa postavil pred voličov a povedal im: áno, dokázali sme niečo veľké. Áno, konečne sme dosiahli zvrat v otázke, v ktorej - v úplnom protiklade k vyjadreniam predošlých rečníkov - z pohľadu prevažnej väčšiny Európanov potrebujeme jasné pravidlá.
<P>
Žiaľ, opäť sa premeškala veľká príležitosť. Keď teraz, pán komisár, hovoríte pri prezentácii tejto záležitosti, že smernica sa musí revidovať skôr, než bolo plánované, a ak teraz viacerí rečníci hovoria, že to všetko má do činenia s Radou, ale my Európsky parlament sme na správnej strane, tak potom sa musím spýtať: prečo zajtra jednoducho nepovieme "nie"? Prečo dovolíme, aby európska štruktúra správcov alternatívnych investičných fondov bola naďalej plná dier práve pre túto pasívnu komercializáciu? Prečo sa nedržíme toho vyjadrenia nemeckej spolkovej kancelárky, ktoré zožalo taký potlesk, že žiadny produkt, žiadny subjekt, žiadna inštitúcia nesmú zostať neregulované? Prečo sme museli byť svedkami toho, práve ako reakciu na to, o čom sa bude zajtra hlasovať tu v Parlamente, že sme mnohí z rozličných politických zoskupení - mnohí poslanci z mnohých rozličných politických skupín - po prvý raz povedali, že potrebujeme nezávislú expertízu, že potrebujeme "financewatch.org"? Oproti lobistom sme sa stali bezmocnými. Prečo nemáme odvahu vyjadriť prostredníctvom nesúhlasu to, o čom sme presvedčení a čo môžeme presadiť? Prečo opäť nechávame v kaši práve tých, ktorých by sme mali zastupovať, inými slovami, problémy týkajúce sa súkromných kapitálových fondov a rozpredávania podnikov? Považujem to za mimoriadne zahanbujúce a Európe a európskej myšlienke, ktoré veľmi podporujem, to prinesie viac škody než úžitku.
<SPEAKER ID="138" NAME="Gunnar Hökmark" AFFILIATION="PPE">
Vážený pán predsedajúci, najprv by som chcel zablahoželať pánovi Gauzèsovi za zodpovedné a vnímavé riadenie tohto zložitého procesu. Chcel by som zopakovať, v neposlednom rade na obranu kolegov, ktorí hovoria, že zajtra budú hlasovať proti tejto správe - zdá sa, že je to také samozrejmé, že to netreba povedať, ale niekedy treba povedať samozrejmé veci -, že súkromné kapitálové fondy a dynamické finančné trhy nie sú pre konkurencieschopné hospodárstvo len dôležité, sú preň rozhodujúce.
<P>
Potrebujeme ich a pre silné hospodárstvo sú dobré. Preto si myslím, že správa, o ktorej budeme zajtra hlasovať, si zaslúži našu podporu. Keď diskutujeme o súkromných kapitálových fondoch, hovoríme o príležitostiach pre malé a stredné podniky rásť a rozvíjať sa. Dosiahli sme riešenie pre súkromné kapitálové fondy, ktoré im neprinesie žiadne nevýhody. Poskytne nám otvorenosť pre tretie krajiny a pre investície v iných častiach sveta. To nebolo vždy takto. V tomto zmysle sme právne predpisy zlepšili.
<P>
Myslím si, že je dôležité, že sme obmedzili rozsah, a teda sa už teraz nezaoberáme priemyselnými podnikmi, keďže sme urobili výnimku pre holdingové spoločnosti. Ak by sme boli prijali pôvodný návrh, znamenalo by to, že bežné priemyselné podniky a štruktúry v množstve krajín by sa vnímali ako finančné inštitúcie. To by vytvorilo nové problémy nielen pre investície, ale aj pre priemyselný rozvoj. V konečnom dôsledku mohli byť veci, ako vždy, lepšie, ale je dôležité, že teraz máme predpoklad pre dynamické, finančné trhy, ktoré sú dobré pre európske hospodárstvo.
<SPEAKER ID="139" NAME="Udo Bullmann" AFFILIATION="S&amp;D">
(DE) Vážený pán predsedajúci, dámy a páni, keď počúvam túto rozpravu, musím sa priznať, že mi veľmi pripomína rozpravu o smernici o službách. Poviem vám prečo. V tom prípade aj moji kolegovia poslanci zo Skupiny zelených/Európskej slobodnej aliancie a Konfederatívnej skupiny Európskej zjednotenej ľavice - Nordickej zelenej ľavice vyhlásili, že v tomto Parlamente bola predložená regulácia, ktorá nebola dokonalá ani úplná, a aj tak sú už teraz roky vďační za skutočnosť, že ju Skupina progresívnej aliancie socialistov a demokratov v Európskom parlamente dokázala v tomto Parlamente presadiť. To je pravda o tejto regulácii, o ktorej budeme zajtra hlasovať. Zlepšenie návrhu Rady a Komisie možno v skutočnosti pripísať v podstate pánovi Goebbelsovi a pani Regnerovej, ktorí tu bojovali za zlepšenie proti opozícii s podporou a výbornou spoluprácou pána Gauzèsa, za ktorú by som sa mu chcel poďakovať.
<P>
V našej krajine v Nemecku prinesie naša dohoda týkajúca sa súkromných kapitálových spoločností skutočné zlepšenie pre zamestnancov malých a stredných podnikov, ktorí sa už nemusia báť toho, že ich zožerie čierna ovca odvetvia súkromných kapitálových fondov, ktorá nerešpektuje žiadne pravidlá. V týchto dňoch čítame a počúvame médiá, ktoré hovoria o tom, že odvetvie fondov mení svoje zameranie z Karibiku na Európu, pretože pre dlhodobých investorov je dôležité, aby mohli investovať do dobrých produktov, a to hovorí v prospech práce tohto Parlamentu, nie proti nej.
<P>
Ale aby sme tu nehovorili príliš veľa o dynamike, musím povedať, že naša skupina žiada o reguláciu už od roku 2002. Možno tu boli náznaky dynamiky, ale len v niekoľkých posledných týždňoch. Chcel by som sa poďakovať úradujúcemu predsedovi Rady a pánovi komisárovi, pretože vy osobne ste dodávali túto dynamiku. Odkážte, prosím, kolegom v Rade, že touto ťažkopádnou metódou, metódou hovorenia "áno, ale" a odmietaním presadzovania lepších právnych predpisov v Európe nedokážeme presadiť budúce právne predpisy o derivátoch a o predaji nakrátko. Táto situácia sa musí zmeniť. Na to vyzýva tento Parlament.
<SPEAKER ID="140" NAME="Sharon Bowles" AFFILIATION="ALDE">
Vážený pán predsedajúci, vo výbore, v trialógoch a na rôznych fórach v členských štátoch s médiami, s investormi rizikového kapitálu a so správcami fondov všetkých typov prebiehali dlhé a náročné diskusie o tejto smernici. Je zaujímavé, že členské štáty, ktoré mali najväčšie obavy z činnosti hedžových fondov, nemali žiadnu reguláciu správcov hedžových fondov ani kódex správania na zastavenie predaja niektorých produktov, ktoré sú vhodné len pre profesionálnych investorov, drobným investorom. Podobne ani členské štáty s najväčšími obavami týkajúcimi sa rozpredaja aktív a skrytých akvizícií nemali nižšie prahy zverejňovania vlastníctva akcií, ani pravidlá na zverejňovanie zmlúv o rozdieloch (CFD).
<P>
Ochrana teraz bude existovať v celej EÚ a to je dobré. V štruktúre dohľadu sme urobili veľký krok smerom k spoločnému súboru pravidiel. Poučenie súvisiace so správcami alternatívnych investičných fondov znie, že musíme prijať aj opatrenia na skorú výmenu osvedčených postupov.
<P>
Preto hovorím londýnskej City, nášmu vlastnému členskému štátu, Spojenému kráľovstvu: buďte opatrní, keď presadzujete vývoz celého spektra trhovej regulácie, ktorú už dodržiavate, do Európy. Konečný produkt nemusí byť úplne rovnaký, a preto bude potrebná úprava, a obávam sa, že s tým budú spojené určité náklady. Ale výmena osvedčených postupov, skorý vývoz myšlienok je spôsob, ako zabrániť traume legislatívy v neskorej fáze.
<P>
Na základe uvedeného máme konečný výsledok, ktorý je otvorený a primerane vyvážený. Neodlišuje sa od podnikových právnych noriem. Nie je dokonalý a nie je určite taký stručný, ako by som si želala, ale vzhľadom na všetky okolnosti ho podporujem ako dobrý výsledok. Chcela by som sa osobne poďakovať pánovi Reyndersovi a pánovi komisárovi Barnierovi za ich veľmi dôležité a aktívne zapojenie do trialógov.
<SPEAKER ID="141" NAME="Kay Swinburne" AFFILIATION="ECR">
Vážený pán predsedajúci, smernica o správcoch alternatívnych investičných fondov bol úplne prvý právny predpis, ktorý prišiel na môj stôl, keď som bola pred osemnástimi mesiacmi prvýkrát zvolená, a keď ho konečne tento týždeň vidím, ako prechádza plénom, keď sme konečne dosiahli dohodu, je to v skutočnosti úľava. Zavedenie režimu povolení pre alternatívne investičné fondy, spolupráca v celej EÚ spolu so spoločným súborom pravidiel vzťahujúcim sa na ich fungovanie by mali byť ďalšími cennými prvkami pri tvorbe skutočného jednotného trhu finančných služieb pre Európu a toto odvetvie by ho malo privítať v súčasnej modifikovanej forme.
<P>
Ako bývalá správkyňa regulovaného fondu v Spojenom kráľovstve teraz dúfam, že sa to čoskoro stane značkou vysokej kvality pre právne predpisy pre investorov na celom svete, ako bol PKIPCP v minulosti a je ním aj teraz na celom svete.
<P>
Dúfam však, že každý, kto sa zapojil do tohto procesu, sa v jeho priebehu poučil, čo sa týka zásad lepšej tvorby právnych predpisov. Je jasné, že by sme na toto nemali poukazovať ako na príklad lepšej regulácie, a vzhľadom na rozsiahlu agendu finančných právnych predpisov v priebehu nadchádzajúcich mesiacov dúfam, že dokážeme zabrániť opakovaniu tohto neefektívneho procesu.
<SPEAKER ID="142" NAME="Astrid Lulling" AFFILIATION="PPE">
(FR) Vážený pán predsedajúci, počas pôrodných bolestí smernice o správcoch alternatívnych investičných fondov som stále argumentovala v prospech rovnakého zaobchádzania so správcami všetkých fondov bez ohľadu na to, či pochádzajú z Európskej únie. Môže to znieť ako samozrejmosť, ale v praxi sa vyskytlo nespočetné množstvo ťažkostí.
<P>
Text, ktorý bol dnes predložený, je uspokojivý. Chcela by som sa poďakovať vyjednávačom, predovšetkým však nášmu pánovi spravodajcovi Gauzèsovi, ktorý, keďže zažil taký ťažký pôrod, by isto mal mať nárok na dobre zaslúženú rodičovskú dovolenku.
<P>
Chcela by som zdôrazniť, že na postoj k tretím krajinám sa možno pozerať dvoma rôznymi spôsobmi v závislosti od toho, či je niekto v Európskej únii, alebo mimo nej. Vo veľkej miere v dôsledku úsilia Európskeho parlamentu budú všetky fondy predávané v Európskej únii v podstate podliehať rovnakým pravidlám. Preto teraz môžeme povedať, že máme viac-menej rovnaké podmienky.
<P>
Napriek tomu počas prechodného obdobia budú môcť subjekty so sídlom mimo EÚ uplatňovať vnútroštátne investičné pravidlá, zatiaľ čo fondy a správcovia z EÚ budú podliehať smernici, ktorá je podľa všetkého prísnejšia. Situácia je odlišná v prípade trhov mimo Európskej únie: európske fondy a ich správcovia budú stále podliehať smernici, ale fondy z tretích krajín nie. Z toho vyplýva, že bude oveľa ťažšie predať európske produkty vo zvyšku sveta, pretože budú menej flexibilné a drahšie. Musíme si byť vedomí tejto nerovnosti, hoci v tomto konkrétnom prípade bola nevyhnutná.
<P>
Čo sa týka depozitárov, vzhľadom na to, že zavádzame viac obmedzení aj pre nich, konkrétne vo forme novej zodpovednosti, musia vyššie náklady viesť k ďalekosiahlym zmenám v tomto odvetví. Vážený pán predsedajúci, nehovorím to preto, aby som vyjadrila svoj opačný názor, ale skôr preto, aby som zdôraznila, že tieto nové právne predpisy nevyliečia všetky choroby. Musia sa zrealizovať, ale vyvolajú aj problémy, a to si musíme uvedomiť.
<SPEAKER ID="143" NAME="Ivo Strejček" AFFILIATION="ECR">
(CS) Vznik hedžových fondov a súkromných kapitálových fondov bol dôsledkom prísnej regulácie finančných trhov už pred vypuknutím finančnej krízy. Finančné inštitúcie si teda zvolili tieto nástroje ako spôsob, ako sa vyhnúť regulácii kapitálového trhu. Nie alternatívne investičné fondy, ale najrôznejšie regulácie sú teda hlavnou príčinou toho, čo dnes riešime ešte prísnejšou reguláciou. Kapitál má schopnosť reagovať pružne a je veľmi mobilný. Nezastavia ho štátne zásahy, a ak budú regulácie príliš prísne, vytlačia tento segment finančných služieb buď mimo Európskej únie, alebo si sám nájde nové, doposiaľ neregulované formy. S istotou možno povedať, že materiál, o ktorom diskutujeme, možno reaguje na minulosť, ale neznižuje riziko budúcich kríz. Myslím si však, že pán Gauzès a jeho priatelia vykonali dobrú prácu.
<SPEAKER ID="144" NAME="Alfredo Pallone" AFFILIATION="PPE">
(IT) Vážený pán predsedajúci, dámy a páni, predovšetkým sa zdá samozrejmé, že by som mal poďakovať vyjednávačom, najmä pánovi Gauzèsovi, a tiež tieňovým spravodajcom za vynikajúcu prácu, ktorú vykonali v súvislosti so smernicou o správcoch alternatívnych investičných fondov, pričom zabezpečili, aby tieto fondy mali konečne jednotný súbor pravidiel v rámci celej Európskej únie.
<P>
Tieto fondy sú zodpovedné za riadenie významného objemu aktív investovaných v Európe a môžu vyvíjať značný vplyv na trhy. Ich vplyv je zväčša prospešný, ale ich činnosť môže tiež prispieť k šíreniu rizika v celom finančnom systéme.
<P>
Nové spoločné opatrenia prispievajú k nahradeniu 27 rôznych vnútroštátnych systémov, existujúcich dnes, a k posilneniu príležitostí jednotného trhu. Alternatívne fondy preto profitujú z európskeho povolenia nezávisle od miesta registrácie. Jednotný európsky systém ďalej zabráni tomu, aby fondy využívali právne predpisy štátov, ktoré ponúkajú výhodnejšie právne režimy. V minulosti táto prax viedla k závažným špekulatívnym rizikám pre celú Európsku úniu. Súhlasím tiež so zavedením pravidiel týkajúcich sa takzvaného rozpredaja aktív a zákazu predaja nakrátko, čo sú dva body, ktoré chýbali v pôvodnom návrhu Európskej komisie.
<P>
Napokon, aby sa zabránilo deformácii hospodárskej súťaže, je podstatné, aby fond z tretej krajiny pôsobiaci v rámci Európskej únie mohol využiť povolenie a vykonávať svoju obchodnú činnosť, ak bude dodržiavať rovnaké podmienky ako fondy EÚ.
<SPEAKER ID="145" NAME="Theodor Dumitru Stolojan" AFFILIATION="PPE">
(RO) V prvom rade by som chcel zablahoželať pánovi spravodajcovi Gauzèsovi. Tento návrh uznesenia by nebol predložený na dnešnú rozpravu, ak by nebolo zručnosti a vytrvalosti tohto pána a ďalších ľudí, ktorí s ním spolupracovali, a ak by sa do procesu nezapojila Komisia a Rada. Budem hlasovať za túto správu vzhľadom na úžitok, ktorý poskytne tým, že zabezpečí transparentnosť činnosti týchto fondov z hľadiska nákladov, investičnej politiky a rizík, ktoré tiež podstupujú. Veľmi dobre si uvedomujeme, že bez transparentnosti nemôžeme hovoriť o tom, že správcovia týchto fondov budú niesť zodpovednosť.
<P>
Ak zavedieme dohľad nad týmito fondmi a ich kontrolu, môžeme si byť navyše istí tým, že to zapláta jednu z medzier, ktoré ešte stále existujú v európskej štruktúre finančného dohľadu, čím priamo zareagujeme na oprávnené požiadavky európskych občanov, ktorých táto celosvetová finančná kríza veľmi tvrdo zasiahla.
<SPEAKER ID="146" NAME="Diogo Feio" AFFILIATION="PPE">
(PT) Chcel by som začať blahoželaním pánovi komisárovi, zástupcom Rady, tieňovým spravodajcom a najmä pánovi spravodajcovi Parlamentu. Dobre si uvedomujem úsilie, ktoré vložil do tejto práce, a problémy, ktoré prekonal, aby bolo možné dosiahnuť konsenzus. Blahoželanie preto patrí pánovi Gauzèsovi.
<P>
Vrátim sa k veci a rád by som zdôraznil tri hlavné aspekty v riešení, ktoré bolo predložené: po prvé, ide o otázku prepojenia s reálnou situáciou, čo sa prejavuje snahou umožniť, aby sa rôzne veci upravovali rôznym spôsobom. Fondy spravujú rôzny objem prostriedkov, majú rôzne charakteristiky a sú s nimi spojené rôzne riziká. Po druhé, je tu otázka finančnej stability, čo sa prejavuje v definícii stanovenej pre úrovne kapitálu. Po tretie, ide o otázku boja proti protekcionistickým tendenciám, čo sa v širokej miere prejavuje dohodou vzťahujúcou sa na tretie krajiny. Je to skrátka transparentnejšie riešenie ponúkajúce väčšiu bezpečnosť pre trh a väčšiu ochranu pre spotrebiteľa. Je to európskejšie riešenie, ktoré je lepšie aj pre vnútorný trh. Lepšie právne predpisy budú určite znamenať, že budeme mať lepší trh.
<SPEAKER ID="147" NAME="Miroslav Mikolášik   -" AFFILIATION="PPE">
(SK) Som presvedčený, že je dôležité vytvoriť systematický rámec pre monitorovanie a dohľad nad alternatívnymi investičnými fondmi. Regulácia týchto fondov je súborom širšej regulácie finančného sektora, ktorá by mala zabrániť opakovaniu finančnej krízy.
<P>
Predkladaný návrh podporujem a zdôrazňujem, že týmto spôsobom nechceme zamedziť vstup alternatívnych investičných fondov z tretích krajín do krajín Európskej únie, ale stanoviť jednotné podmienky, ktoré musí spĺňať nielen alternatívny investičný fond, ale aj tretia krajina, v ktorej bol založený.
<P>
Keďže zverejňovanie informácií a kontrola sú kľúčovými prvkami pri plnení cieľov smernice, je dôležité, aby sa zaviedla absolútna transparentnosť voči orgánom dohľadu a na záver by som chcel pogratulovať kolegovi Gauzèsovi za vynikajúcu prácu.
<SPEAKER ID="148" NAME="Zigmantas Balčytis" AFFILIATION="S&amp;D">
(LT) Ďakujem, vážený pán predsedajúci. Najprv by som chcel poďakovať zástupcom Európskej komisie a spravodajcom za veľmi dôležitý dokument. Finančná a hospodárska kríza odkryla nedostatky vo fungovaní a kontrole nášho finančného systému. Dnes sa v Európe už prijímajú právne predpisy vytvárajúce prísny systém na úrovni EÚ, ktorý umožní kontrolu a hodnotenie činnosti finančných inštitúcií a prijatie primeraných odporúčaní a opatrení, ak to bude potrebné. Čo sa týka alternatívnych fondov, systém dohľadu by sa mal uplatňovať aj na ne. Ak chceme dosiahnuť väčšiu a lepšiu stabilitu finančného systému a zvýšiť ochranu investorov, t. j. našich občanov, potom sa musí kontrolovať aj činnosť týchto fondov a tieto musia podliehať dohľadu na úrovni EÚ. Pravidlá musia byť rovnaké pre všetkých, ktorí pôsobia v tejto oblasti, a nesmieme nechať medzery pre nekontrolované činnosti. Musíme sa poučiť z predošlých chýb a nesmieme ich opakovať. Myslím si, že sa z nich poučí nielen Európa, ale všetky krajiny sveta.
<SPEAKER ID="150" NAME="Ilda Figueiredo" AFFILIATION="GUE/NGL">
(PT) Hovoríme o veľmi dôležitej otázke, najmä ak si uvedomíme problémy, ktoré sa vyskytli vo finančnom sektore s alternatívnymi investičnými fondmi tohto typu. Je však pravda, že tieto riešenia neriešia základné otázky. Regulácia je jednoznačne nedostatočná a pretrvávajú významné faktory pre špekulatívne riziko, čo sa ukáže v budúcnosti. Nestačí hovoriť o dohľade a regulácii. Potrebné je jasné stanovisko, zákaz finančných derivátov a hedžových fondov a zároveň zabezpečenie účinnej verejnej a politickej kontroly celého finančného sektora, predovšetkým finančných transakcií vrátane zákazu daňových rajov na globálnej úrovni. Európska únia musí ísť príkladom.
<SPEAKER ID="151" NAME="Seán Kelly" AFFILIATION="PPE">
(GA) Vážená pani predsedajúca, chcel by som zablahoželať ako ostatní rečníci pánovi komisárovi Barnierovi, belgickému predsedníctvu a Jeanovi-Paulovi Gauzèsovi za dobre vykonanú prácu. Jean-Paul dal príklad tejto dobrej práce.
<P>
Povedal, že bolo predložených 1 170 pozmeňujúcich a doplňujúcich návrhov, uskutočnilo sa 200 rozhovorov a pol tucta trojstranných stretnutí. To je naozaj veľmi intenzívna práca a dúfam, že sa vyplatí.
<P>
Po druhej svetovej vojne povedali vedúci predstavitelia - Schuman a iní -, že také niečo sa nesmie už nikdy opakovať. Teraz, o 60 rokov neskôr, hovoríme to isté, keď prekonávame hospodársku krízu a zlyhanie dohľadu a regulácie. Nová štruktúra dohľadu, našťastie, jednoznačne zabezpečí, aby sa to už neopakovalo, a dnes - dúfam - dokončíme celú vec smernicou o správcoch alternatívnych investičných fondov.
<P>
Mám však jednu otázku, a to: sú spokojní s tým, že reciprocita prístupu na trh, o ktorej sa hovorilo, vytvorí rovnaké podmienky pre Európsku úniu?
<SPEAKER ID="153" NAME="Elena Băsescu" AFFILIATION="PPE">
(RO) Chcela by som začať poďakovaním pánovi Barnierovi a pánovi Gauzèsovi za výborné výsledky, ktoré dosiahli počas nedávnych rokovaní. Jeden z prínosov prijatia tejto smernice bude monitorovanie systémového rizika. Toto sa uskutoční konkrétne na základe spolupráce medzi vnútroštátnymi orgánmi a Európskym výborom pre systémové riziká. Ďalšia dôležitá forma spolupráce sa uskutoční medzi vnútroštátnymi agentúrami a Európskym orgánom pre cenné papiere a trhy. Tento orgán bude môcť predkladať odporúčania a bude zapojený do kontroly vnútroštátnych systémov.
<P>
Myslím si tiež, že je dôležité zahrnúť dodatočné ustanovenia týkajúce sa transparentnosti operácií, ktoré vykonávajú správcovia fondu. Zároveň vítam zavedenie jednoduchšieho systému regulácie pre manažérov malých a stredných podnikov s cieľom zlepšiť prístup k alternatívnym investičným zdrojom.
<SPEAKER ID="154" NAME="Othmar Karas" AFFILIATION="PPE">
(DE) Vážená pani predsedajúca, regulácia hedžových fondov nie je dôsledok krízy. Zapĺňa legislatívnu medzeru. Priblíži nás o krok k europeizácii vnútorného trhu finančných produktov. O čo ide? Budeme registrovať a povoľovať všetky fondy. Vytvoríme minimálne kapitálové požiadavky vo výške 125 000 EUR. Európsky orgán pre cenné papiere a trhy bude orgánom dohľadu. Naša zásada transparentnosti sa uplatní na investičnú stratégiu, investičnú politiku, spôsoby platby a delegovanie. Koncepcia jednotného trhu sa premietne do praxe prostredníctvom povolenia. Fondy, ktoré budú mať viac než 30 % investícií mimo EÚ, nedostanú povolenie EÚ. Úprava bonusov, ktorú sme zaviedli pre manažérov bánk, sa rozšíri aj na správcov hedžových fondov s cieľom zabezpečiť udržateľnosť a minimalizovať riziko. Je to dobrý výsledok.
<SPEAKER ID="155" NAME="Michel Barnier">
člen Komisie. - (FR) Ďakujem, vážená pani predsedajúca. Myslím si, že aj pán Reynders sa vám poďakuje, keď príde na rad. Chcel by som sa poďakovať Parlamentu za jeho mimoriadne konštruktívny prístup počas týchto dosť zdĺhavých rokovaní, čoho dôkazom je rozprava, ktorú sme práve viedli.
<P>
Pán Klinz hovoril predtým o väčšej transparentnosti. Vždy som bol presvedčený o tom, že transparentnosť je zásadným prvkom zodpovednosti v rámci celého sektora finančných služieb. Z tohto dôvodu v tomto konkrétnom sektore teraz pracujeme spolu na tom, aby sme dosiahli transparentnosť, a zameriame sa na ľudí, ktorí pravdepodobne nie sú zvyknutí na toľko pozornosti.
<P>
Na rozdiel od pani Andreasenovej si nemyslím, že táto transparentnosť bude prekážkou konkurencieschopnosti finančného odvetvia. Myslím si, že bude mať práve opačný účinok. Trinásteho januára som vám vysvetľoval, že Európa je pre finančné odvetvie atraktívna: to znamená, že máme konkurenčnú výhodu oproti ostatným svetovým regiónom. Finančný sektor má záujem o postupné vytváranie zdravších, transparentnejších a dôveryhodnejších základov, krok za krokom, pretože, dámy a páni, my sme ešte neskončili. Tieto základy budú podľa mňa vlastne často trocha etickejšie.
<P>
Ako nám pripomenul pán Balz, po prvýkrát teraz zavádzame európske pravidlá pre tento kľúčový sektor. Tieto pravidlá zohrávajú mimoriadne dôležitú úlohu pri dosahovaní viacerých ambicióznych cieľov a skutočného pokroku - výraz, ktorý predtým použil pán Bullmann, keď opisoval prácu tohto Parlamentu v spojení s Radou a Komisiou.
<P>
Pokrok znamená zlepšenie dohľadu nad systémovým rizikom. Znamená to väčšiu ochranu investorov, ako zdôraznila pani Bowlesová. Znamená to oveľa viac transparentnosti v odvetví súkromných kapitálových fondov. Pán Hökmark zdôraznil význam tohto odvetvia. A napokon, znamená to vytvorenie skutočného jednotného trhu pre alternatívne investičné fondy pre inštitucionálnych investorov. Pán Kamall zopakoval svoje obavy, s ktorými sa stotožňujem, že by nemalo dôjsť k diskriminácii. Namiesto diskriminácie teraz máme súbor jednoduchých požiadaviek. Podľa mňa je to správne riešenie.
<P>
Chcel by som všetkým tým, ktorí dúfali, že sa pôjde ešte ďalej, pripomenúť, že toto je kompromis, dynamický kompromis. Nežijeme v dokonalom svete, ako nám práve teraz pripomenula pani Regnerová. To je pravda. Možno sme chceli dosiahnuť väčší pokrok než ten, ktorý je obsahom kompromisného textu, o ktorom budete hlasovať, ale je to dynamický kompromis a doložky o preskúmaní znamenajú, že právny predpis sa v nadchádzajúcich rokoch bude môcť vyvíjať. Môžem povedať pánovi Giegoldovi a pánovi Klutemu, že diskusie budú pokračovať a že sa vrátime najmä k otázke pasívneho marketingu a úlohe Európskeho orgánu pre cenné papiere a trhy (ESMA). O tomto orgáne hovoril pred chvíľou pán Karas, zatiaľ čo pán Goebbels nám skôr právom pripomenul význam ESMA. Pán Goebbels, spomenuli ste 72 konkrétnych právomocí v rámci 11 rôznych kategórií. To znamená, že ESMA bude mať skutočné právomoci, a za to vďačíme predovšetkým úsiliu Parlamentu.
<P>
Chcel by som sa teda poďakovať každému z vás. Takmer všetci rečníci zo všetkých politických skupín, dokonca aj z tých, ktoré pravdepodobne nebudú hlasovať za tento text, ocenili predtým prácu pána spravodajcu Gauzèsa, jeho vnímavosť, jeho odbornosť a kvalitné vzťahy, ktoré vybudoval. Myslím si, že nebudem mať čas vybrať si rodičovskú dovolenku, pretože v nadchádzajúcich týždňoch sa musí urobiť ešte oveľa viac práce. Napriek tomu by som chcel vyjadriť svoju vďaku celému tímu Komisie, ktorý so mnou spolupracoval a ktorý je tu dnes večer s nami, a chcel by som tiež pripojiť svoj hlas, za seba i v mene Európskej komisie, k ostatným vyjadreniam vďaky pánovi spravodajcovi Gauzèsovi a oceniť tak jeho vynikajúcu prácu.
<P>
(potlesk)
<SPEAKER ID="156" NAME="Didier Reynders" LANGUAGE="FR">
Vážená pani predsedajúca, nebudem opakovať všetko, čo práve povedal pán Barnier - vystúpil som už predtým -, ale chcel by som poďakovať každému, kto vystúpil na podporu navrhovaného textu, a aj tým, ktorí predložili pripomienky poukazujúce na to, že tento text má skutočnú podstatu a umožní nám dosiahnuť pokrok na európskej úrovni pri regulácii všetkých týchto alternatívnych investičných fondov.
<P>
Ako som už skôr povedal, toto je prvý skutočne európsky právny predpis v tejto veci. Myslím si, že musíme uznať, že posilnenie úlohy ESMA je krok správnym smerom. Viacerí rečníci spomenuli aj pasívny marketing. Prijímame množstvo konkrétnych opatrení v tejto veci a v súvislosti so súkromnými kapitálovými fondmi na základe potreby ešte väčšej informovanosti a ešte väčšej transparentnosti aj vzhľadom na zamestnancov v podnikoch, na ktoré sa tieto fondy niekedy zameriavajú.
<P>
Na záver by som chcel uviesť dve pripomienky. Po prvé, počul som, že niektorí si myslia, že sme nezašli dosť ďaleko, a že iní si zasa myslia, že sme sa vôbec nemali vydať cestou regulácie. To ma privádza k typicky belgickému záveru, že sme pravdepodobne dosiahli dobrý kompromis. Ak sa obe strany stavajú ku kompromisu kriticky, potom je odôvodnenie, na ktorom je založené naše konanie, pravdepodobne primerané.
<P>
Pánovi Bullmannovi by som chcel povedať len to, že sme dosiahli istý pokrok vzhľadom na štruktúru dohľadu. Teraz pracujeme na finančných investíciách a preskúmame aj investičné fondy a finančné skupiny.
<P>
Chcel by som ešte raz zablahoželať pánovi Gauzèsovi. Už skôr som mu povedal, že sa pokúsime dosiahnuť pokrok aj v otázke ratingových agentúr, a môžem mu povedať, že belgické predsedníctvo i Komisia sa chcú pokúsiť urýchliť diskusie o derivátoch. Overil som si to ešte raz a môžem potvrdiť, že prijatie správy výborom Parlamentu je naplánované na marec budúceho roka.
<P>
Ak bude možné posunúť tento krok na skorší termín, sme ochotní pokúsiť sa zrýchliť tempo. Oznámte nám, prosím, ak sa to zdá realizovateľné. Teší ma, že sme dosiahli dohodu o texte tohto typu. V nadchádzajúcich týždňoch budeme pracovať na prijatí ďalších textov. Ešte raz vám ďakujem. Ďakujem vám o to úprimnejšie, pán Gauzès, keďže počas nasledujúcich dní budeme v spolupráci pokračovať.
<P>
(potlesk)
<SPEAKER ID="157" NAME="Jean-Paul Gauzès" LANGUAGE="FR">
Vážená pani predsedajúca, predtým som hovoril o odborných detailoch. Dovoľte mi, aby som posledné dve minúty svojho vystúpenia využil na vyjadrenie vďaky, ktorá je veľmi zaslúžená: ďakujem predovšetkým všetkým kolegom poslancom, ktorí dnes vystúpili. Osobitne ďakujem tým, ktorí povedali, že podporia text, ale tým, ktorí nebudú hlasovať za, hovorím, že podľa mňa to nie je urážka, ak ma spomínate jedným dychom s pánom Cameronom.
<P>
Chcel by som sa poďakovať tieňovým spravodajcom zo skupín: pánovi Goebbelsovi, pánovi Bullmannovi, pánovi Canfinovi, pánovi Klutemu a pani Regnerovej, spravodajkyni Výboru pre právne veci požiadaného o stanovisko. Chcel som ich uviesť všetkých a oceniť tak obrovskú podporu, ktorú mi poskytovali počas prvej fázy tohto procesu. Dokázali sme produktívne spolupracovať, každý predstavil svoj pohľad a chcel by som sa im za to poďakovať. Som rád, že Skupina Aliancie liberálov a demokratov za Európu a Európski konzervatívci a reformisti sa k nám teraz pridali, keď sa dosiahol kompromis, a tak som rád, že pán Klinz a pán Kamall spolu so mnou podpísali pozmeňujúci a doplňujúci návrh nahrádzajúci pôvodnú správu.
<P>
Osobitná vďaka patrí pánovi Barnierovi za jeho značnú angažovanosť v tejto dokumentácii: vie, ako veľmi si ho cením. Viem, že on vie, že Parlament sa na neho spolieha a podporí ho vybudovaním týchto stavebných kameňov, ktoré sú preňho i pre nás také dôležité. Viem, že je to neobvyklé, ale chcel by som sa poďakovať aj pánovi Ugovi Bassimu, s ktorým sme mali veľmi plodný pracovný vzťah počas tohto obdobia, a tento text je teda aj výsledkom práce vykonanej v rámci Komisie.
<P>
Čo sa týka vás, pán minister, skôr som si myslel, že ste istým spôsobom prispeli, keď ste sa pri vyjadrení svojej vďaky spýtali, či aj naďalej budeme dosahovať pokrok. Dovoľte mi teda, aby som začal vyjadrením vďaky vám, pretože bez vás by sme nikdy nič nedosiahli na strane členských štátov. Je to úprimné poďakovanie, nie iba zdvorilé gesto - som presvedčený o tom, že vaše osobné zapojenie bolo kľúčové pre pokrok dosiahnutý v Rade a pre dosiahnutie dohody. Uspeli ste aj pri zabezpečení toho, že všetky hlavné politické skupiny sa dokážu stotožniť s časťami textu, a pri dosiahnutí väčšiny, ktorú sme si pre túto smernicu obaja želali.
<P>
Ďakujem aj za príspevky kolegov z ľavej časti politického spektra, bez podpory ktorých by smernica nemala tú dôveryhodnosť, ktorú - ako som si istý - bude mať zajtra po získaní širokej podpory. Ako ste zdôraznili, táto podpora je mimoriadne dôležitá pre dohľad a aj pre túto smernicu. Som tiež veľmi vďačný vašim tímom, pán minister, prosím vás, aby ste im odovzdali moje poďakovanie. Niektoré z rozpráv boli naozaj živé, ale hoci teraz žijem v Normandii, pochádzam z juhu a niekedy môj južanský temperament zvíťazí nad vyváženejším normandským prístupom.
<P>
Chcel by som tiež povedať, pán minister, pán úradujúci predseda Rady ECOFIN, že skutočne dúfam, že do konca roka dokončíme prácu v súvislosti s ratingovými agentúrami. Čo sa týka nás, vo výbore prebehne hlasovanie 22. novembra, hlasovanie v Štrasburgu bude v decembri a potom, ak bude pripravená Rada, budeme pripravení aj my.
<P>
(potlesk)
<SPEAKER ID="158" NAME="Predsedajúca">
Rozprava sa skončila.
<P>
Hlasovanie sa uskutoční zajtra.
<P>
Písomné vyhlásenia (článok 149)
<SPEAKER ID="995" NAME="Dominique Baudis" LANGUAGE="FR">
Finančná kríza, ktorá postihla svet, ukázala, že medzinárodné finančné transakcie musia podliehať minimálnym pravidlám. Európsky parlament v septembri vyhlásil, že je rozhodnutý vykonávať dohľad nad trhmi, dnes 11. novembra vyslal svetu ďalší významný signál. Odteraz budú alternatívne investičné fondy (hedžové fondy), ktoré prídu do Európy, monitorované a regulované Európou prísnejšie. Navyše sa musia registrovať u orgánov a musia byť spravované v rámci Európskej únie. Neregulovanie týchto zdrojov spôsobilo množstvo bankrotov, pádov na burze a sociálnych kríz. Francúzsko na rok prevezme predsedníctvo v skupine G20. Jeho hlavnou prioritou bude reforma medzinárodného finančného systému. Týmto hlasovaním razí Európa novú cestu.
<SPEAKER ID="159" NAME="Sebastian Valentin Bodu" LANGUAGE="RO">
Táto správa o správcoch investičných fondov vyvolala obrovské diskusie medzi rôznymi skupinami v Európskom parlamente a medzi Parlamentom a Radou. Zastávam názor, ktorý bol vyjadrený aj počas diskusií pred hlasovaním vo Výbore pre právne veci, že návrh Komisie je vážna chyba a predstavuje absolútne nepochopenie úlohy investičných fondov (súkromných kapitálových fondov a hedžových fondov) a nesprávne posudzuje banky, teda inštitúcie zodpovedné za spustenie finančnej krízy, tieto uzatvorené investičné fondy a otvorené investičné fondy (vzájomné fondy).
<P>
Za dobre myslenými zásadami, ktoré prijali kolegovia poslanci, ktorí nechápu, čo znamená finančné riadenie a makroekonomika, sa skrývajú právne predpisy, ktoré nielenže nemajú nič do činenia s predchádzaním novej kríze, ale v skutočnosti spôsobia len zvýšenie nákladov prevádzky alternatívnych investičných fondov neodôvodneným a absurdným spôsobom, čo sa odzrkadlí v nižšom objeme kapitálu, nižších výnosoch a nižšom objeme investícií. Otvorene priznávam, že som úplne šokovaný, že v EÚ prevláda tento prístup "parného valca", čo pripomína 50. roky minulého storočia, keď boli vo východnej Európe zničené inštitúcie v mene veľkých hesiel.
<SPEAKER ID="160" NAME="George Sabin Cutaş" LANGUAGE="RO">
Hospodárska a finančná kríza nám ukázala, že musíme prísnejšie kontrolovať hospodárske subjekty. Vystavili sa samy nadmernému riziku, ktoré spôsobilo nerovnováhu vo svetovom finančnom systéme. Podľa analýzy Európskej centrálnej banky predstavujú obchodné transakcie správcov alternatívnych investičných fondov približne 700 miliárd EUR v aktívach v Európskej únii, čo zohráva významnú úlohu pri financovaní jej hospodárstva.
<P>
Preto vítam návrh Komisie o udeľovaní povolení pre tieto fondy a dohľade nad nimi a o zavedení európskeho povolenia v tejto oblasti. Vytvorenie európskeho vnútorného trhu pre správcov alternatívnych kapitálových fondov pomôže obmedziť systémové riziká a poskytne lepšiu ochranu pre investorov v súlade s novou európskou štruktúrou hospodárskeho dohľadu. Komisia bude musieť zároveň predložiť vyhodnotenie výsledkov tohto harmonizačného procesu v primeranom čase, aby sa zabezpečilo, že to nespôsobilo žiadnu deformáciu trhu.
<SPEAKER ID="994" NAME="Proinsias De Rossa" AFFILIATION="S&amp;D">
písomne. - Podporujem tento právny predpis o regulácii hedžových fondov a súkromných kapitálových fondov. Hoci v tejto oblasti treba vykonať oveľa viac práce, ide o dôležitý krok smerom k lepšej regulácii činnosti správcov alternatívnych investičných fondov, ktorá sa stretla s odporom dokonca aj po vypuknutí vážnej finančnej krízy v roku 2008, predovšetkým zo strany pána Charlieho McCreevyho, vtedajšieho komisára pre vnútorný trh. Keď začne nový európsky orgán dohľadu fungovať v plnom rozsahu, správcovia fondov už nebudú môcť predávať svoje produkty v Európskej únii, ak nebudú mať európske povolenie osvedčujúce plný súlad s touto smernicou. Prísna zodpovednosť depozitárov zabezpečí, že investori si budú môcť vždy nárokovať náhradu škody a budú informovaní o dôvodoch potenciálneho prenosu zodpovednosti. Mimoriadne dôležité nové ustanovenia, na ktorých sme trvali a ktoré narazili na odpor v Rade, sú ustanovenia bojujúce proti rozpredaju aktív. Zamestnanci budú chránení pred dravými fondmi zameranými na krátkodobý zisk prostredníctvom zničenia životaschopných podnikov. Vyplácanie investorov a znižovanie kapitálu bude počas prvých dvoch rokov po prevzatí obmedzené a zamestnanci budú mať prístup k informáciám o plánoch ďalšieho vývoja podnikov.
<SPEAKER ID="161" NAME="Jiří Havel" LANGUAGE="CS">
Alternatívne fondy, ako napríklad hedžové fondy alebo súkromné kapitálové fondy, zrejme prispeli svojím dielom k prebiehajúcej globálnej kríze a otázka ich regulácie je v súčasnosti predmetom diskusie nielen v EÚ, ale aj v USA. Súčasná správa sa vzťahuje na správu pána Rasmussena a správu pána Lehneho, obe z roku 2008, a zaoberá sa návrhom smernice o správcoch alternatívnych investičných fondov. Správa poskytuje súhrnnú analýzu problému alternatívnych fondov vrátane popísania kľúčových otázok: regulácie činnosti správcov alternatívnych fondov vrátane vytvorenia jednotného európskeho povolenia, povinnosti správcov alternatívnych fondov vymenovať nezávislého odborníka na ocenenie aktív pre každý alternatívny fond, ktorý spravujú, požiadavky zvýšiť transparentnosť alternatívnych fondov a trhovú disciplínu a regulácie predaja nakrátko. Smernica umožňuje aj členským štátom, aby povolili správcom ponúkať alternatívne fondy aj neprofesionálnym investorom. Na druhej strane sa objavujú námietky voči navrhovanej regulácii, napríklad správa pána Larosièra, Turnerov prieskum a reakcia Asociácie manažmentu alternatívnych investícií. Prijatie tejto smernice by nemalo znamenať výraznú zmenu pre alternatívne fondy v Českej republike z dôvodu vysokej úrovne súčasnej regulácie v tejto oblasti v Českej republike. Celkovo si myslím, že predložená správa kolegu poslanca Jeana-Paula Gauzèsa obsahuje presnú analýzu danej problematiky a aj relevantné odporúčania týkajúce sa alternatívnych fondov, a preto odporúčam jej prijatie v navrhovanej forme.
<SPEAKER ID="993" NAME="Sirpa Pietikäinen" LANGUAGE="FI">
Dámy a páni, chcela by som najprv zablahoželať pánovi spravodajcovi Gauzèsovi za vynikajúcu prácu na tejto zložitej, odbornej a kontroverznej správe. Návrh Komisie o správcoch alternatívnych investičných fondov vyprovokoval po svojom zverejnení vášnivé reakcie, kritiku i pochvalu v rôznych skupinách. Bol veľmi kritizovaný, a to aj preto, lebo bol vypracovaný tajne. Osobne som si myslela, že jeho najväčšia slabina je skutočnosť, že v jednej smernici mieša dve skupiny produktov, ktoré sú rôzne z hľadiska ich charakteru, a teda aj ich rizika. Ide o súkromné kapitálové fondy a hedžové fondy. Jedny sa zameriavajú na rýchlu návratnosť, zatiaľ čo v prípade druhých investícia dozrieva počas dlhšieho obdobia. Riziká sa spájajú najmä s tými prvými. Rozprava o smernici v Parlamente a Rade viedla ku kompromisu. Nie je to dokonalý kompromis, ale je napriek tomu prijateľný. Smernica o správcoch alternatívnych investičných fondov predstavuje významnú súčasť nového systému finančnej regulácie a dohľadu. Napriek tomu si musíme uvedomiť, že finančný dohľad bude potrebovať zlepšenie dokonca aj po prijatí tejto smernice.
<SPEAKER ID="162" NAME="Marianne Thyssen" LANGUAGE="NL">
Zajtrajším hlasovaním EÚ uvedie do praxe predpis, na ktorom sa dohodla skupina G20 v Londýne. Vychádzajúc z dohody o finančnom dohľade Európsky parlament a belgické predsedníctvo ukázali, že s reformovaním finančného systému to myslia vážne. Dosiahnutá dohoda je vyvážená, keďže rieši tri otázky: obsiahnuté systémové riziko, ochranu investorov a zaručenie rovnakých podmienok. Dôležité je aj to, že EÚ nezatvára svoj trh pred kapitálom pochádzajúcim z krajín mimo EÚ, čo je predpokladom toho, aby sme umožnili nášmu európskemu hospodárstvu dýchať. Nové harmonizované pravidlá zabezpečia transparentnosť, právnu istotu a posilnenie vnútorného trhu.
<P>
Najmä európske povolenie umožní správcom pôsobiť v celej Európskej únii, pričom sa nebudú musieť zaregistrovať osobitne v každom členskom štáte. Chcela by som zdôrazniť, že toto riešenie, ktoré sa prijalo vzhľadom na súkromné kapitálové fondy, ma teší. Menej prísny režim uplatňovaný na správcov malých fondov podporí vytváranie a financovanie nových podnikov, často aj malých a stredných podnikov, v inovatívnych odvetviach. Preto musíme presvedčivo podporiť politickú dohodu, ktorá sa dosiahla po 14 mesiacoch rokovaní.
