<CHAPTER ID="019">
Obchodné vzťahy medzi EÚ a Kanadou (rozprava)
<SPEAKER ID="126" NAME="Predsedajúca">
Ďalším bodom programu je rozprava o otázke pre Komisiu, ktorá sa týka obchodných vzťahov medzi EÚ a Kanadou a ktorú v mene Výboru pre medzinárodný obchod predkladá pán Vital Moreira - B7-0213/2011).
<SPEAKER ID="127" NAME="Vital Moreira" LANGUAGE="PT">
Keďže som predsedom parlamentného Výboru pre medzinárodný obchod, pripadá mi úloha predložiť otázku Komisii na ústne zodpovedanie, ktorá sa týka rokovaní o hospodárskej a obchodnej dohode s Kanadou.
<P>
Rokovania sa začali v máji 2009 a teraz po dvoch rokoch sú náznaky, že sa možno skončia v priebehu tohto roka. Vzhľadom na pokrok v rokovaniach je preto teraz ideálna chvíľa získať od Komisie informácie o niektorých z najdôležitejších bodov týchto rokovaní.
<P>
Text otázky prijatej v našom výbore je dobre známy, a teda budem predpokladať, že máte jeho kópie, aby som ho nemusel čítať, pani predsedajúca.
<P>
Ako vieme, od nadobudnutia platnosti Lisabonskej zmluvy má Parlament právo byť informovaný o všetkých etapách rokovaní súvisiacich s medzinárodnými dohodami. Tento prípad sa jasne týka medzinárodnej obchodnej dohody a Parlament tu má výlučné kompetencie. To dáva ešte väčší dôvod na parlamentnú kontrolu.
<P>
Treba spomenúť, že komisár pre obchod pán de Gucht a generálny tajomník pre obchod splnili túto povinnosť informovania a v tomto a v ďalších prípadoch poskytli parlamentnému výboru, ktorému predsedám, potrebné informácie. Vzhľadom na postup rokovaní je však v tejto chvíli predsa len dôležité podeliť sa s informáciami o najdôležitejších diskutovaných témach s Parlamentom a verejnosťou. Ide o témy, ktoré sú pre Parlament a európsku verejnosť veľmi chúlostivé, ako napríklad problematika známych bitúmenových pieskov a kanadský záporný postoj k európskemu zákazu produktov vyrobených z tuleňov v Svetovej obchodnej organizácii.
<P>
Preto považujeme túto otázku na ústne zodpovedanie a súvislosti, ktorých sa týka, za mimoriadne významné. Zostáva ešte informovať Parlament, že túto otázku na ústne zodpovedanie ako zvyčajne dopĺňa uznesenie o tejto téme, o ktorom sa bude hlasovať túto stredu. Obe iniciatívy poukazujú na veľký význam, ktorý by Výbor pre medzinárodný obchod a podľa nás aj Parlament mali tejto otázke prikladať.
<SPEAKER ID="128" NAME="Máire Geoghegan-Quinn" LANGUAGE="GA">
Pán komisár Gucht tu momentálne nie je a požiadal ma, aby som odpovedala na parlamentnú otázku pána Vitala Moreiru a poskytla toto vyhlásenie.
<P>
Dnešná plenárna rozprava o rokovaniach o komplexnej hospodárskej a obchodnej dohode s Kanadou je veľmi vítaná. Až doposiaľ rokovania prebiehali bez problémov a podstatná časť dohody by sa mala dať uzatvoriť do konca roka, pričom k formálnemu uzavretiu by došlo začiatkom roka 2012.
<P>
Začíname však aj etapu rokovaní, v ktorej sa veci trochu komplikujú. Najmä preto, že niektoré zo zvyšných tém súvisia s podstatnými rozdielmi v našom hospodárskom usporiadaní alebo v regulačných systémoch.
<P>
Pre obe strany má táto dohoda obrovské prínosy a pozitívne ovplyvňuje podnikanie, investície a podobne aj spotrebiteľov, a to vďaka predpokladanému veľmi širokému rozsahu pôsobnosti. Z materiálneho hľadiska sme vypočítali, že obom hospodárstvam by mohla priniesť ďalších 20 miliárd EUR ročne. Pokiaľ ide o ofenzívne záujmy EÚ, ako napríklad obstarávanie provinčných vlád, ktoré patrí do kompetencií provincií, kanadská strana nás uistila, že provincie a územia Kanady sa zaviažu rokovať o tejto dohode a plniť ju.
<P>
V súvislosti s vašimi konkrétnymi obavami teraz členské štáty EÚ dosiahli dohodu o používaní prístupu podľa tzv. záporného zoznamu. Hlavným dôvodom, pre ktorý obchodný partner ako Kanada uprednostňuje záporný zoznam, je to, že zabezpečuje oveľa väčšiu transparentnosť a právnu istotu, pretože veľmi jasne uvádza, ktoré služby sú vylúčené z trhu vrátane oblastí, kde vo verejnom sektore môžu existovať monopoly a výhradné práva. Prístup podľa záporného zoznamu teda v žiadnom prípade neovplyvňuje možnosť členského štátu EÚ naďalej si v budúcnosti udržať právo na zachovanie monopolu v oblasti konkrétnej služby.
<P>
Záleží na EÚ a Kanade, ako sa rozhodnú o záväzkoch, ktoré sú ochotné prijať v jednotlivých sektoroch vrátane verejných služieb a ostatných služieb, kde je dôležitá flexibilita budúcej politiky.
<P>
Vlády EÚ budú mať naďalej možnosť ukladať povinnosti súkromným prevádzkovateľom v súvislosti so všeobecnými verejnými službami a možnosť podľa potreby dotovať verejné služby. Obchodné dohody neukladajú povinnosti týkajúce sa privatizácie či deregulácie a inak to nebude ani v prípade tejto dohody CETA, ktorá bude obsahovať aj ustanovenia o udržateľnom rozvoji z hospodárskeho, environmentálneho a sociálneho hľadiska. Takéto ustanovenia sa v plnej miere začlenia do obchodnej dohody.
<P>
Zaregistrovali sme obavy, ktoré ste vyjadrili v súvislosti s panelom WTO o zákaze EÚ týkajúcom sa tuleňov a o kanadských bitúmenových pieskoch. Chápeme síce tieto obavy, ale domnievame sa, že je lepšie oddeliť tieto procesy od rokovaní o dohode CETA. Zároveň však treba povedať, že rokovania - ako v prípade všetkých ďalších obchodných rokovaní - žiadnym spôsobom neohrozujú možnosť EÚ alebo jej partnerských krajín vypracovať a vykonávať opatrenia na ochranu životného prostredia.
<P>
Pokiaľ ide konkrétne o smernicu o kvalite palív, chcem úplne jasne povedať, že rokovania a budúca dohoda nepredstavujú a nebudú predstavovať žiadne negatívne zasahovanie v súvislosti s vykonávaním tejto smernice.
<P>
Vážené poslankyne a vážení poslanci, posúvame sa bližšie k dohode, ktorá pomôže zabezpečiť také potrebné oživenie hospodárstiev EÚ a Kanady. Tešíme sa na to, že si počas dnešnej rozpravy vypočujeme názory Parlamentu, a na uznesenie, ktoré následne prijmete.
<SPEAKER ID="130" NAME="Georgios Papastamkos" LANGUAGE="EL">
Ako zdôraznil predseda výboru pán Moreira, opätovné začatie rokovaní o aktualizácii dvojstrannej spolupráce v rámci komplexnej hospodárskej a obchodnej dohody na základe iniciatívy Kanady je pozitívnym krokom. Je tu však jedna vec, ktorá vyvoláva naše obavy a ktorá sa týka federálneho usporiadania Kanady. Mám na mysli potrebu nerušeného a jednotného uplatňovania dohody zo strany jednotlivých provincií.
<P>
V rámci obchodných vzťahov medzi dvomi partnermi sú okrem iného ohrozené dôležité ofenzívne a defenzívne poľnohospodárske záujmy. V tomto smere by som chcel vyjadriť názor pána Jeggleho, ktorý tu dnes nie je. Je tu snaha, aby sa vzhľadom na stúpajúce falšovanie kvality poľnohospodárskych výrobkov EÚ stala prioritou kompletná ochrana zemepisného označenia. Ako vieme, Kanada podobne ako ostatné štáty, ktoré chránia zemepisné označovanie v rámci ochranných známok, namieta proti žiadostiam EÚ predloženým v tejto súvislosti počas kola rokovaní v Dauhe. Ďalším problematickým aspektom sú odlišné právne predpisy jednotlivých provincií.
<P>
Čo sa týka otázky geneticky modifikovaných organizmov, chcel by som Parlamentu pripomenúť, že Únia a Kanada podpísali vzájomne prijateľnú dohodu o vyriešení tohto odlišného prístupu. Kanada súhlasila, že rozdielnosť vyrieši výmenou za dvojstranný regulačný dialóg o biotechnologických otázkach. Vyzývam Komisiu, aby počas prebiehajúcich rokovaní obhájila vysokú úroveň ochrany, ktorú zabezpečuje európsky regulačný rámec.
<P>
Na záver by som rád spomenul kanadské štátne obchodné spoločnosti v odvetví poľnohospodárstva, ktoré, ako všetci vieme, majú rozsiahle kompetencie a môžu konať ako monopoly. Kanadská strana musí poskytnúť konkrétne prísľuby. Je to aj požiadavka, ktorú počas rokovaní WTO zdôraznila Únia.
<SPEAKER ID="131" NAME="David Martin">
v mene skupiny S&D. - Naša skupina vidí mnoho prínosov tejto ambicióznej, komplexnej hospodárskej dohody s Kanadou. Vidíme však štyri obmedzenia.
<P>
Po prvé, čo sa týka ťažby bitúmenových pieskov, ktorá poškodzuje miestnu diverzitu, trváme na práve EÚ využiť smernicu o kvalite palív na obmedzenie ich využívania. Potešilo ma tiež, čo povedala pani komisárka v tejto súvislosti.
<P>
Po druhé, len ťažko si vieme predstaviť, že Parlament schváli obchodnú dohodu s Kanadou, pokiaľ bude Kanada naďalej prostredníctvom WTO spochybňovať zákaz obchodovania EÚ. V tomto prípade nemôžem akceptovať názor pani komisárky, že by sme mali tieto dve veci oddeľovať. Myslím si, že v očiach voličov sú prepojené a prepojené sú aj v mojich očiach. Určite za dohodu nebudem hlasovať, pokiaľ sa pred dosiahnutím jej konečnej fázy nevyrieši tento rozpor.
<P>
Po tretie, nebudeme môcť akceptovať žiadne obmedzenie možnosti Kanady využívať flexibilné prvky obchodných aspektov práv duševného vlastníctva (TRIPS) na vývoz lacných generických liekov do rozvojových krajín. Pre rozvojové krajiny ide o dôležitý zdroj generík a nemali by sme sa podvoliť tlaku farmaceutického priemyslu, aby sme Kanade sťažili možnosť poskytovať generické lieky.
<P>
Po štvrté, nemôžeme akceptovať dohodu, ktorá sa nezaoberá rôznymi normami a preferenciami v súvislosti s miestnymi MSP a štátnymi monopolmi v Kanade. O tomto sa zmieňoval pán Papastamkos, keď hovoril o rozdieloch medzi provinčnými a federálnymi nariadeniami. Treba ich vyriešiť ešte pred uzavretím tejto dohody.
<P>
Vzhľadom na to radi podporíme novú obchodnú dohodu, ak zistíme, že konečný text sa zaoberá týmito témami a ambiciózne dosiahne zníženie ciel na liehoviny EÚ, na stroje EÚ, na automobily EÚ a aj v ostatných oblastiach. Trváme však na tom, že spomínané štyri body predstavujú prekážky, ktoré počas týchto rokovaní treba náležite vyriešiť.
<SPEAKER ID="132" NAME="Metin Kazak" LANGUAGE="BG">
Uznesenie predložené Výborom pre medzinárodný obchod jasne vyjadruje podporu pokračujúcich rokovaní s Kanadou o uzavretí komplexnej hospodárskej a obchodnej dohody. Kanada patrí medzi našich najstarších a najbližších obchodných partnerov, momentálne je jedenástym najväčším. Potenciálne prínosy z deregulácie dvojstranného obchodu sú zrejmé, a to aj zo štúdie, ktorú zrealizovali Komisia a kanadská vláda v októbri 2008.
<P>
Silnú podporu uzavretia takejto komplexnej dohody vyjadril aj súkromný sektor v Európskej únii aj v Kanade, aj keď zostáva nevyriešených mnoho problémov, ak sa vezmú do úvahy vznešené ambície predstavené počas rokovaní.
<P>
Domnievam sa, že v prvom rade musíme zhodnotiť vplyv, aby sa objasnili klady a zápory takejto dohody. Po druhé, aké reálne sú očakávania Komisie, že rokovania sa uzavrú do konca roka 2011? Môže Komisia zaručiť aj to, že konečná dohoda bude obsahovať kapitolu o udržateľnom rozvoji v súlade s požiadavkami Parlamentu? Bude táto kapitola obsahovať pracovné normy, povinnosti súvisiace s viacstrannými dohodami v oblasti životného prostredia, ako aj účinné mechanizmy ich presadzovania?
<P>
Bol už vypracovaný plán, ktorý by Komisii umožnil vyriešiť problémy týkajúce sa prístupu na trh? Dajú sa v blízkej budúcnosti prekonať existujúce rozdiely z hľadiska hospodárskej štruktúry a regulačných systémov?
<P>
Plánuje Komisia pripustiť uplatňovanie zásady reciprocity ako súčasť existujúcich spôsobov právnej ochrany, pokiaľ ide o vyriešenie obchodných sporov? Domnieva sa Komisia, že uplatňovanie prístupu podľa tzv. záporného zoznamu k deregulácii služieb sa môže stať z dlhodobého hľadiska precedensom pre ďalšie rokovania aj v budúcnosti?
<P>
Tieto otázky, prirodzene, vyžadujú odpovede, ktoré, dúfam, dostaneme.
<SPEAKER ID="133" NAME="Keith Taylor">
v mene skupiny Verts/ALE. - Ako už spomínali ostatní poslanci, Kanada je skutočne stabilným obchodným partnerom EÚ. Naša skupina vo všeobecnosti akceptuje zrušenie ciel, o ktorom sa momentálne rokuje v rámci dohody CETA.
<P>
No nanešťastie sa v rámci dohody CETA vyskytujú ďalšie požiadavky a politické ciele, ktoré považujeme za veľmi znepokojivé. Spomeniem dve, ktoré sú najproblematickejšie. Prvým z nich je záporný zoznam v rokovaniach o liberalizácii obchodu. Pri rokovaniach o dohodách o voľnom obchode zvyčajne vymenúvate služby, ktoré ste pripravení liberalizovať. No na základe týchto návrhov sú otvorené všetky služby s výnimkou tých, ktoré sú na začiatku konkrétne vylúčené. My zelení sa domnievame, že niektoré služby, najmä tie, ktoré sa týkajú všeobecného verejného záujmu, sú príliš chúlostivé a príliš potenciálne zraniteľné, aby sa o nich rokovalo v rámci tohto prístupu podľa záporného zoznamu. Predložili sme niekoľko pozmeňujúcich a doplňujúcich návrhov a dúfame v podporu od kolegov poslancov.
<P>
Ďalšou oblasťou vyvolávajúcou obavy je obstarávanie. Máme obavy z vplyvu, ktorý bude mať dohoda CETA na obstarávanie. Uvediem len jeden príklad, a to ontárijský zákon o zelenej energii, ktorý by bol v rámci dohody CETA nezákonný. Zákon podporuje produkciu obnoviteľnej energie a zásobovanie ňou a priame investície to miestnych hospodárstiev. A to je len jeden z príkladov, ako bude dohoda CETA zasahovať do vnútornej politiky v Kanade.
<P>
Aj keď Kanada patrí medzi našich najstarších obchodných partnerov, nemôžeme popierať, že príležitostne máme odlišné názory. Kanada napríklad namieta proti politikám EÚ, ktoré sa týkajú geneticky modifikovaných organizmov. Každoročne barbarsky zabíja tulene a okrem toho v rámci WTO začína konať proti zákazu dovozu tuleňov do EÚ. Nezabúdajme ani na to, že bojuje proti smernici EÚ o kvalite paliva, aby chránila svoj vývoz bitúmenových pieskov do EÚ.
<P>
Považujem za dôležité, aby sme vyslovili všetky tieto obavy a naliehavo vyzvali Komisiu, aby naďalej pevne obhajovala zásady a politiky tohto miesta.
<SPEAKER ID="134" NAME="Paul Murphy">
v mene skupiny GUE/NGL. - Hnacou silou rokovaní o obchodnej dohode medzi EÚ a Kanadou sú hlavné európske a kanadské nadnárodné firmy, ktoré chcú získať prístup na trh rozhodujúcich verejných služieb, aby mohli profitovať na úkor pracujúcich a spotrebiteľov. Táto dohoda by umožnila privatizáciu, najmä čo sa týka vody, telekomunikácií a elektriny. Kapitola o investíciách by nehanebne dala korporáciám právo súdiť sa s vládami, ak by sociálne alebo environmentálne politiky znížili ich zisky.
<P>
Bitúmenové piesky Kanady sa stali základňou pre veľké ropné spoločnosti ako BP, Total a Shell. Tieto ropné ložiská produkujú viac než trojnásobok emisií uhlíka v porovnaní s tradičnou ropou a ich ťažba tiež mimoriadne poškodzuje miestne prostredie a je hrozbou pre komunity pôvodných obyvateľov, ktoré v regióne žijú.
<P>
Ak to chápem správne, táto obchodná dohoda by mohla potenciálne obmedziť kroky na zastavenie dovozu tejto ropy do Európy. Preto je momentálne naliehavo potrebné, aby európske a kanadské odborové hnutia s podporou environmentálnych a domorodých aktivistov spoločne bojovali a vzopreli sa tejto navrhovanej dohode.
<SPEAKER ID="135" NAME="William  Dartmouth" AFFILIATION="The Earl of">
v mene skupiny EFD. - To, že sa tu Komisia a Parlament snažia o využitie navrhovanej obchodnej dohody s Kanadou na ovplyvnenie vnútorných záležitostí tejto krajiny, je jednoducho nesprávne. Ak sa kanadská vláda domnieva, že je pre ňu environmentálne prípustné a hospodársky výhodné využívať svoje bitúmenové piesky, je to výlučne jej vec. V skutočnosti by sme mali všetci vítať toto rozšírenie a diverzifikáciu celosvetovej energie.
<P>
Čo sa týka britských národných záujmov, koaličná vláda sústavne zanedbáva obchodné vzťahy so Spoločenstvom národov, ktorého zakladajúcim členom je práve Kanada. Budem parafrázovať komentátorku Ruth Leaovú: keďže komisár pre obchod rokuje o obchodných dohodách pre celú EÚ, je tvrdou pravdou, že členstvo v EÚ obmedzuje hospodárske vyhliadky Británie.
<SPEAKER ID="136" NAME="Andreas Mölzer" AFFILIATION="NI">
(DE) Môže nás mimoriadne tešiť, že naše dlhodobé vzťahy s Kanadou, ktorá patrí medzi našich najstarších a najbližších obchodných partnerov na celom svete, určujú naše spoločné korene a hodnoty.
<P>
Ako vieme, za posledné desaťročia sa uzavrela celá skupina rámcových dohôd v oblasti obchodných a hospodárskych vzťahov, počnúc odvetvovými dohodami až po najrozmanitejšie obchodné iniciatívy. Komplexná hospodárska a obchodná dohoda medzi EÚ a Kanadou (CETA), v rámci ktorej treba doriešiť pravdepodobne už len niekoľko posledných malých detailov, zrejme nadobudne platnosť v blízkej budúcnosti.
<P>
Aj keď predošlá dohoda v skutočnosti nikdy nebola uzavretá, tentoraz sa zdá, že v uzavretie dohody všetky zainteresované strany veria. Kanadský hlavný vyjednávač dokonca na začiatku tohto roka priznal, že táto dohoda je pre Kanadu kľúčovou prioritou. EÚ ako druhý najväčší obchodný partner má jasne vyvážiť trh USA a naopak, čo sa týka Európy, Kanada predstavuje cestu do hospodárskej oblasti NAFTA.
<P>
Ak sa odborníci nemýlia, uzavretím dohody CETA by sa mohol do roku 2014 zvýšiť dvojstranný obchod medzi Európskou úniou a Kanadou o 20 %. Ide o mimoriadne atraktívne vyhliadky najmä v hospodársky vypätých časoch. Ak vezmeme do úvahy, že po Saudskej Arábii má Kanada najväčšie zásoby ropy, v súvislosti s európskymi snahami o dosiahnutie väčšej energetickej bezpečnosti má táto dohoda pravdepodobne aj strategický význam. A na to by sme rozhodne mali pamätať.
<SPEAKER ID="137" NAME="Christofer Fjellner" AFFILIATION="PPE">
(SV) Kanada je jedným z našich najvýznamnejších obchodných partnerov. Preto patrí aj táto dohoda o voľnom obchode medzi najdôležitejšie. Prináša zreteľné výhody a všetky štúdie ukazujú, že by mohla výrazne zvýšiť obchod. Mnohí kolegovia poslanci sa rozhodli sústrediť sa na hrozby a riziká a premeniť to na problém. Ja sa však domnievam, že je dôležité, aby sme o krok ustúpili a zamerali sme sa na to, prečo chceme tieto rokovania.
<P>
Dôvodom je to, že vidíme neuveriteľný potenciál v oblasti rastu, obchodu a rozvoja. A to všetci vítame. Vkladám to tejto dohody veľmi veľké nádeje, pretože je skutočne ambiciózna. Často hovoríme, že všetky naše dohody o voľnom obchode by mali byť ambiciózne, a táto naozaj je. Táto dohoda by mohla potenciálne zabezpečiť rozsiahlejší voľný obchod a vytvoriť voľnejšie hranice medzi Európou a Kanadou, ako momentálne existujú medzi Kanadou a USA. To treba zdôrazniť. Ak by sa nám podarilo premostiť Atlantik v oblasti voľného obchodu s Kanadou, bol by to historický úspech.
<P>
Rád by som spomenul najmä obchod so službami. Práve tento obchod so službami považuje niekoľko ľudí za problematický, ide však jednoznačne o jednu z najdôležitejších strategických oblastí, ktoré máme, najmä čo sa týka finančných služieb. Bol by som rád, keby sa pani komisárka vyjadrila k vývoju tejto časti rokovaní, pretože viem, že v súvislosti s touto oblasťou panuje určitá neochota. Ako som povedal, pre Európu ide o dôležitú strategickú oblasť záujmu.
<P>
Napokon by som chcel naliehavo vyzvať Komisiu, aby nedovolila, aby sa tento proces naťahoval. Musíme zabezpečiť, aby sme nedovolili spomalenie rokovaní. Práve to považujem za najväčšiu hrozbu, teda to, že pozornosť od hlavnej témy odpútavajú konflikty týkajúce sa rôznych bočných tém. To, čo je jasne dôležité, je vytvorenie voľnejšieho obchodu. Keď sme začali tieto rokovania o voľnom obchode, všetky zainteresované strany zaujímali veľmi pozitívny prístup. Preto považujem za dôležité, aby sme v rovnakom duchu tieto rokovania aj dokončili a aby sme nedovolili, aby sa naťahovali príliš dlho.
<SPEAKER ID="138" NAME="Harlem Désir" AFFILIATION="S&amp;D">
(FR) Komplexná hospodárska a obchodná dohoda, o ktorej sa rokuje s Kanadou, posilní naše väzby s dlhodobou partnerskou krajinou EÚ. Vítame to, ale musíme poznať všetky jej následky a nielen prínosy, ktoré bude mať pre určité hospodárske odvetvia alebo určitých hlavných medzinárodných investorov.
<P>
Dohoda musí hlavne rešpektovať sociálne a environmentálne modely oboch strán - členských štátov EÚ a Kanady - a ich možnosť naďalej legislatívne upravovať citlivé oblasti pre naše spoločnosti. Nie sú to len detaily alebo body, ktoré možno odložiť na zajtra.
<P>
Čo sa týka verejných služieb, prístup podľa tzv. záporného zoznamu, ktorý zvolila Komisia, je nebezpečný. Je príliš široký a zle definovaný a boli by sme neradi, keby sa z neho stal precedens. A zo všeobecného hľadiska aj kapitola o investíciách musí rešpektovať právo oboch strán vydávať zákony v oblastiach, ako sú okrem iného životné prostredie, verejné zdravie, práva zamestnancov a spotrebiteľov, priemyselná politika a kultúrna rozmanitosť. Vyzývame Komisiu, aby z rozsahu pôsobnosti dohôd vylúčila také odvetvia, ako sú kultúra, vzdelávanie a verejné zdravie. Ako už spomenul iný poslanec EP, v tomto smere by časť o právach duševného vlastníctva nemala spochybňovať témy súvisiace s výrobou generických liekov.
<P>
Čo sa týka životného prostredia, máme obavy a požadujeme investície. Čo sa týka vplyvu dohody na ťažbu bitúmenových pieskov, dohoda nesmie smerovať k oslabeniu európskych právnych predpisov o uplatňovaní smernice o kvalite paliva ani nesmie obmedziť možnosť Kanady regulovať ťažbu jej bitúmenových pieskov v budúcnosti, ktorá patrí do jej kompetencií v oblasti životného prostredia.
<P>
Žiadame tiež Komisiu - a kladieme aj otázku -, aby monitorovala dosah na odvetvie rybného hospodárstva v oblastiach ako napríklad Svätý Peter a Miquelon. Kompletná liberalizácia tohto odvetvia by mohla vážne zasiahnuť niektoré oblasti Európy.
<P>
Na záver zopakujem slová pána Kazaka o tom, že kapitola o udržateľnom rozvoji musí obsahovať sociálne a environmentálne záväzky a najmä sociálnu a environmentálnu zodpovednosť zo strany veľkých nadnárodných spoločností.
<SPEAKER ID="139" NAME="Franz Obermayr" AFFILIATION="NI">
(DE) (Rečník položil otázku pánovi Fjellnerovi podľa postupu zdvihnutia modrej karty v súlade s článkom 149 ods. 8.)
<P>
Pán Fjellner predstavil túto dohodu vo veľmi pozitívnom svetle a vyjadril sa, že by sme nemali dovoliť, aby sa tento proces naťahoval. V tejto súvislosti znie moja otázka takto: ako sa môže pozitívne stavať k tomu, že každý rok sa v Kanade zničí oblasť vo veľkosti jednej osminy rozlohy Rakúska v súvislosti s ťažbou týchto bitúmenových pieskov a že sa prvým domorodým obyvateľom kompletne berie ich živobytie? Skutočne sa na to díva v takom neuveriteľne pozitívnom duchu a nie je aj súčasťou zodpovednosti Európy stanoviť v tomto smere primerané podmienky?
<SPEAKER ID="140" NAME="Christofer Fjellner" AFFILIATION="PPE">
(SV) Rád by som odpovedal pánovi Obermayrovi na jeho otázku. Myslím si, že som vo svojom prejave nijako nespomínal bitúmenové piesky, ale podľa mňa by bolo naivné predstaviť si, že celá dohoda o voľnom obchode s Kanadou by sa mala točiť len okolo tejto témy. Znamenalo by to stratiť náš zmysel pre širší pohľad. Je samozrejmosťou, že v týchto dohodách o voľnom obchode by sme mali stanovovať jasné environmentálne požiadavky. A robíme to vo všetkých našich dohodách o voľnom obchode. Nemôžeme však dovoliť, aby sa celá dohoda s Kanadou obmedzila len na rokovania o téme bitúmenových pieskov.
<SPEAKER ID="141" NAME="Chris Davies" AFFILIATION="ALDE">
Zámerom Komisie je určiť predvolené hodnoty využívania bitúmenových pieskov - nielen z Kanady, ale aj z iných zdrojov, napríklad aj z Venezuely - na účely zníženia intenzity skleníkových plynov v palivách, ako to vyžaduje smernica o kvalite palív.
<P>
Kanada vo veľkej miere lobuje, aby tomu zabránila. Stretol som sa s ministrom pre energiu provincie Alberta, ktorý sa v tomto duchu rozprával s rôznymi predstaviteľmi, a som si istý, že to isté robili ostatní. Kanada lobuje aj v členských štátoch a je tu hrozba, že Kanada nás poženie pred Svetovú obchodnú organizáciu, ak by sa takéto opatrenie zaviedlo.
<P>
Musíme Kanade povedať, aby sa do toho neplietla. Kanada zarába skutočne veľa na ťažbe svojich bitúmenových pieskov, ale prijala aj záväzky v rámci Kjótskeho protokolu voči znižovaniu svojich emisií CO2 a tieto záväzky nedodržiava, lebo jej bitúmenové piesky prinášajú finančné zdroje. Nechceme spor s Kanadou, ale musíme trvať na tom, že sa nebudeme vyhýbať nepríjemnej pravde.
<SPEAKER ID="142" NAME="Frieda Brepoels" AFFILIATION="Verts/ALE">
(NL) Vzhľadom na pokračujúce rokovania s Kanadou sa znovu otvára téma lovu tuleňov. Dokonca ste to spomínali aj vy, pani komisárka. Pred niekoľkými rokmi som bola spravodajkyňou Výboru pre životné prostredie, verejné zdravie a bezpečnosť potravín a naďalej obhajujem zákaz obchodovania s výrobkami z tuleňa. Preto dôrazne vyzývam kolegov poslancov a aj Komisiu, aby jednoznačne neodvracali zrak od tejto témy.
<P>
Pred približne dvoma rokmi sme v Parlamente drvivou väčšinou schválili zákaz obchodovania aj napriek obrovskému tlaku od Kanady na Parlament a ostatné inštitúcie, aby sme tento právny predpis zmiernili. Rozhodujúcim faktorom bol pre nás predovšetkým hlas miliónov Európanov, ktorí dali najavo svoj záporný postoj voči tomuto krutému zabíjaniu.
<P>
Zákaz nebol neúčinný. V dôsledku tohto právneho predpisu sa okrem iného celkom prepadol trh, keď počet zabitých zvierat klesol z 217 000 v roku 2008 na 38 000 v tomto roku a cena za srsť tiež klesla zo 100 USD v roku 2006 na 15 USD v roku 2009. Kanada sa teraz snaží preniknúť na nové trhy, napríklad do Číny, ale aj tam sa ozývajú hlasy za zákaz obchodovania. Je preto poľutovaniahodné, že sa Kanada stále pokúša bojovať proti tomuto európskemu právnemu predpisu prostredníctvom WTO. Práve preto je také dôležité, aby teraz Parlament znovu poslal Kanade jasný signál. Tohto právneho predpisu sa nevzdáme. Pracovali sme na ňom tak dlho v rámci Únie aj za jej hranicami. Dúfam, že kolegovia poslanci zajtra vo veľkej miere podporia pozmeňujúci a doplňujúci návrh, ktorý sme spoločne s množstvom ďalších poslancov predložili.
<SPEAKER ID="143" NAME="Helmut Scholz" AFFILIATION="GUE/NGL">
(DE) Rokovania s Kanadou sú rokovania s krajinou, ktorá má silné hospodárstvo a veľmi rozvinutý právny systém. Preto je o to nepochopiteľnejšie, že chce Komisia do tejto dohody začleniť, ak nie ukryť dohodu o investíciách, aby mali podniky priame právo na právne kroky pred špeciálnym arbitrážnym súdom. Prečo by v prípade pochybností nemali rozhodovať o náhrade škody bežné súdy?
<P>
Ktorým súdom ako Komisia vôbec neveríte? Sú to kanadské súdy alebo súdy v Európskej únii? Nevidíte, že na základe tejto časti dohody by ste diskriminovali miestne podniky?
<P>
Ako už spomínali niekoľkí poslanci, naša skupina dôrazne namieta proti prístupu Komisie, čo sa týka využitia dohody na nariadenie liberalizácie služieb prostredníctvom tzv. záporného zoznamu. Obracia to na hlavu prístup, ktorý sa využíval až doteraz, keď zmluvní partneri definovali oblasti, ktoré chcú aktívne otvoriť. Chceme zachovať verejné služby.
<P>
Chcel by som tiež požiadať Komisiu o vysvetlenie dôvodov, pre ktoré zamietla návrhy Kanady v oblasti sociálnej politiky a politiky zamestnanosti, ktoré by sa mali vnímať v pozitívnom svetle v rámci kapitoly o udržateľnosti. Európsky parlament tiež vyzýva na ochranu pracujúcich, na platbu nadčasov, zavedenie minimálnych miezd a odmietnutie sociálneho dampingu.
<SPEAKER ID="144" NAME="Jarosław Leszek Wałęsa" AFFILIATION="PPE">
(PL) Potenciálne prínosy pre Kanadu, ako aj Európsku úniu sú zrejmé a potvrdzuje ich aj prieskum a tiež povzbudivá podpora zo strany súkromného sektora. Treba to pochváliť a treba podnietiť ďalšiu spoluprácu. Keďže však poznáme environmentálne problémy v Európe, mali by sme byť neústupčiví a ako principiálnu vec žiadať, aby Kanada splnila naše prísne normy. Som veľmi rád, že pani komisárka to vo svojom prejave spomenula.
<P>
Nemali by sme sa však zameriavať len na udržateľný rozvoj, ale mali by sme zvážiť aj ťažbu zdrojov, ktorá ohrozuje život a zdravie, ako napríklad v prípade azbestu, ktorého používanie a ťažba sú v Európe zakázané. Okrem toho by sme sa mali zaoberať rozdielnosťami v právnych predpisoch týkajúcich sa geneticky modifikovaných organizmov. V našej krajine je táto téma mimoriadne chúlostivá, ale, samozrejme, celá kapitola o poľnohospodárstva je pre obe strany dôležitá. Ďalej treba spomenúť aj to, že máme povinnosť znižovať emisie CO2.
<P>
Posledným problémom, o nič menej dôležitým, je obchod s produktmi vyrobeným z tuleňa. V tejto oblasti by sme mali byť zásadoví a požadovať dodržiavanie našich zákazov. Keď vezmeme do úvahy všetky tieto dôležité veci, som presvedčený, že naše hospodárske vzťahy dosiahnu svoj plný potenciál, pretože ich podporia obe strany. Podporiť by to mal aj náš Parlament.
<SPEAKER ID="145" NAME="Jörg Leichtfried" AFFILIATION="S&amp;D">
(DE) Pôvodne som sa vo svojom prejave chcel venovať niekoľkým bodom. Ale neurobím to, pretože by som chcel povedať niečo iné.
<P>
Jednoducho nechápem Komisiu. Mala by byť ochrankyňou európskeho práva, a teda aj právnych predpisov, ktoré sme prijali. Keď však ide o obchodnú dohodu s Kanadou, hovorí, že je dôležité, aby niektorí ľudia poriadne zarobili, ale že nie je dôležité, aby európske právo zostalo právom. Nechápem, ako môže Komisia povedať, že v súvislosti s týmito otázkami nemusíme diskutovať o zákaze dovozu výrobkov z tuleňa. Hovoríme tu o partneroch a partneri predsa vzájomne rešpektujú svoje hodnoty, názory a záujmy a neťahajú druhého partnera pred súd WTO pre jeho hodnoty. Podľa mňa o tomto obchodní partneri nie sú. Je zrejmé, že ak neexistuje vzájomný rešpekt a strany sa vzájomne nestotožňujú vo svojich názoroch, tieto strany nebudú schopné dobre spolupracovať v oblasti obchodu. Ak Kanada neprestane konať proti zákazu dovozu výrobkov z tuleňa pred uzavretím tohto typu dohody, podľa mňa by sme s touto obchodnou dohodou nemali súhlasiť. Ako som povedal, dobrí partneri sa vzájomne neťahajú po súdoch WTO pre svoje presvedčenie. Dobrí partneri pracujú spoločne.
<SPEAKER ID="146" NAME="Elie Hoarau" AFFILIATION="GUE/NGL">
(FR) Počas rokovaní o dohodách o Organizácii pre rybolov v severozápadnom Atlantiku (NAFO) najmä s Kanadou šéf delegácie EÚ prisľúbil znovu vrátiť francúzske rybné kvóty na lov tresky rybárom zo Svätého Petra a Miquelonu. Tento prísľub nesplnil a rybári, podobne ako hospodárstvo Svätého Petra a Miquelonu, dnes znášajú následky.
<P>
Momentálne prebiehajúce rokovania o hospodárskej a obchodnej dohode medzi EÚ a Kanadou nesmú obetovať to, čo zostalo z hospodárstva Svätého Petra a Miquelonu - znovu. Práve preto som na túto tému predložil pozmeňujúci a doplňujúci návrh.
<P>
Žiadam Komisiu, aby počas rokovaní zaistila sústavnú ochranu strategických obchodných záujmov Svätého Petra a Miquelonu. Pani komisárka, môžete nás o tom ubezpečiť?
<SPEAKER ID="147" NAME="Gianluca Susta" AFFILIATION="S&amp;D">
(IT) Cítim povinnosť poznamenať, že medzi niektorými poslancami tu v Parlamente stále prevláda pocit obavy a potreba obhajovať európske záujmy. Inými slovami, sú v defenzíve.
<P>
Čo sa mňa týka, som presvedčený, že táto dohoda s krajinou, s ktorou nás spája dlhodobé puto priateľstva, je dôležitá, pokiaľ bude postavená na správnom základe - na základe reciprocity - a pokiaľ bude vyvážená a ambiciózna. Nemala by sa obmedzovať na odstránenie colných a necolných prekážok, ale mala by predstavovať príležitosť na kvalitatívny posun pri odstraňovaní rozdielov v politike životného prostredia a zdravotníctva. Osobitne pritom poukazujem na odvetvie poľnohospodárstva, ochranu živočíšnych druhov, ktorým hrozí zánik, a najmä na konkrétne hospodárske ťažobné činnosti, ktoré majú výrazný dosah na životné prostredie, ako napríklad ťažba azbestu a bitúmenových pieskov, alebo ktoré obmedzujú prístup k liekom pre najchudobnejšie krajiny.
<P>
V našom prístupe však musíme byť pozitívni a nie defenzívni, ako to bolo v prípade Japonska.
<P>
Preto by som rád zdôraznil, že je potrebné zlepšiť reciprocitu z hľadiska ochrany duševného vlastníctva vrátane ochranných známok, zemepisných označení a politík určených na recipročnú podporu dvojstranných investícií zameraných prioritne na inovácie a technológie a inšpirovaných stanoviskami, ktoré v tejto oblasti už prijal Európsky parlament.
<P>
Domnievam sa, početné dvojstranné dohody medzi Kanadou a členskými štátmi sú najlepším základom, na ktorých treba postaviť silnú dohodu o voľnom obchode v obchodnej oblasti, vďaka priateľstvu, ktoré sme už zaznamenali v OSN, G8, NATO a Medzinárodných silách na podporu bezpečnosti (ISAF) v Afganistane, priateľstvu založenom na ideáloch demokracie a slobody, ktoré charakterizujú Kanadu a Európsku úniu.
<SPEAKER ID="148" NAME="Kriton Arsenis" AFFILIATION="S&amp;D">
(EL) Aj ja by som chcel spomenúť tému bitúmenových pieskov. Ide o dôležitú tému, pretože ide o dôvod, pre ktorý sa nedodržiava podobná dohoda, ktorú už s Kanadou máme, a to medzinárodná dohoda o záväzkoch v rámci Kjótskeho protokolu. Veríme, že v prípade dohody, o ktorej dnes vedieme rozpravu, Kanada zaujme iný postoj.
<P>
Kanada v každom prípade v rámci tejto dohody bojuje za zaistenie voľného obchodu a liberalizovaného systému investícií v súvislosti s ropou vyťaženou z bitúmenových pieskov. Posúdenie vplyvu tejto dohody na životné prostredie, za ktoré sme zaplatili, neobsahuje hodnotenie vplyvu liberalizácie na bitúmenové piesky. Inými slovami, máme obchodnú dohodu, v ktorej sa spomínajú konkrétne opatrenia na obchodovanie s ropou vyťaženou z bitúmenových pieskov, a máme posúdenie vplyvu tejto dohody, ktoré neobsahuje posúdenie vplyvu tejto konkrétnej činnosti.
<P>
Pre Parlament preto bude veľmi ťažké schváliť akúkoľvek dohodu, ktorá sa napokon dosiahne. Hovoríme totiž o boreálnych lesoch, o štvrtine svetových panenských lesov, pričom táto ťažobná činnosť ohrozí tieto lesy, miestnu biodiverzitu a pôvodné obyvateľstvo.
<SPEAKER ID="149" NAME="Elena Băsescu" AFFILIATION="PPE">
(RO) Myslím si, že obchodné vzťahy medzi EÚ a Kanadou sú v tejto chvíli na rázcestí. Stále sa rokuje o podpísaní hospodárskej dohody a do konečného dokumentu sa musia dostať priority oboch strán.
<P>
V tejto súvislosti musím poukázať na rozdiely v sanitárnych normách. Dosiahnutím konsenzu by sa zabránilo negatívnemu vplyvu na európske odvetvie poľnohospodárstva. Dohoda okrem toho musí dohoda zohľadňovať výsledok reformy spoločnej poľnohospodárskej politiky. Dôležité je aj objasnenie kapitoly o udržateľnom rozvoji. EÚ stanovila svoje environmentálne normy v súlade s požiadavkami členských štátov. V záujme zaistenia účinnosti konečnej dohody je rozhodujúce overiť ich súlad s normami navrhovanými Kanadou. Myslím si, že veľkú pozornosť treba venovať aj vplyvu problematiky ťažby a prieskumov ropy na rokovania. Preto musí Komisia vysvetliť, aké miesto má v tomto dokumente smernica o kvalite palív.
<SPEAKER ID="150" NAME="Seán Kelly" AFFILIATION="PPE">
Na rozdiel od poslednej diskusie, kde sa dosiahol prakticky jednomyseľný prístup, sa tu deje presný opak. Mnohí ľudia majú z tejto navrhovanej dohody o voľnom obchode veľké obavy. V tejto chvíli sú dohody o voľnom obchode, dvojstranné dohody, bežnou záležitosťou a myslím si, že s Kanadou nás viac vecí spája, než rozdeľuje. Je to demokratická krajina. Dodržiava ľudské práva. Hovorí sa tam najmä anglicky a francúzsky, teda európskymi jazykmi, a je otvorená prijatiu mnohých ľudí, dokonca aj z našej krajiny, ktorí si v Írsku nemôžu nájsť prácu.
<P>
Sú tu aj problémy, ktoré sa do veľkej miery týkajú tuleňov a bitúmenových pieskov. Je jasné, že sú dôležité, ale myslím si, že Kanada napokon preukáže, že mnohé z bodov, ktoré tu boli prednesené, boli nesprávne - pretože som členom delegácie EÚ a Kanady a o týchto veciach sa diskutovalo a majú na to iný pohľad -, a práve preto je dôležité, aby sme s nimi ďalej rokovali o týchto témach. Podstata však je - a okrem pani komisárky to tu nikto nespomenul -, že ak sa nám podarí dosiahnuť dohodu o voľnom obchode, obom stranám to prinesie 20 miliárd EUR. To stojí za snahu.
<P>
(GA) Ďakujem, pani predsedajúca.
<SPEAKER ID="152" NAME="Paul Rübig" AFFILIATION="PPE">
(DE) Chcel by som zablahoželať Komisii k tomu, že tak intenzívne vedie tieto rokovania. V konečnom dôsledku sa domnievam, že táto dohoda sa týka obchodných vzťahov a že je jasné, že environmentálne a sociálne otázky treba tiež regulovať v samostatných dohodách. Dobrým príkladom je Kjótsky protokol, ktorého zámerom bolo zlepšiť normy na medzinárodnej úrovni. Preto by sme teraz mali byť v našich rokovaniach konkrétni.
<P>
Práve tak, ako je energetická politika a výroba energie v Európe záležitosťou členských štátov, musíme uznať, že o spôsobe výroby energie v Kanade a o konečnom zohľadnení dosahu na životné prostredie by mali rozhodovať Kanaďania a kanadská demokracia. Mali by sme sa pokúsiť zaistiť, aby sa v tomto smere vytvoril výskumný program, ktorý by pomohol využívať tieto zdroje spôsobom, ktorý bude maximálne ohľaduplný k životnému prostrediu a udržateľný. Pani komisárka Geogheganová-Quinnová, možno by ste v tomto smere a súčasne s touto obchodnou dohodou mohli podnietiť vytvorenie výskumného programu v oblasti bitúmenových pieskov.
<SPEAKER ID="153" NAME="Zuzana Roithová" AFFILIATION="PPE">
(CS) Ja v podstate podporujem určité výhrady kolegov z Výboru pre vnútorný trh a ochranu spotrebiteľa. Je otázkou, či by sa mali riešiť v rámci tejto dohody alebo v iných dohodách, ako to hovorí kolega Rübig. Chcem tu však upozorniť na vážny problém, ktorým je ratifikácia tejto dohody. Napríklad na pôde parlamentu Českej republiky už došlo k zablokovaniu ratifikácie dohody o doprave. Dôvodom je pritom pretrvávajúci spor s Kanadou o zrušení vízovej povinnosti pre českých občanov. Ide o veľmi vážny problém, a pokiaľ ho Komisia nebude schopná riadne riešiť, hrozí aj blokovanie ratifikácie tejto dohody. Berte to, prosím, vážne.
<SPEAKER ID="154" NAME="Silvia-Adriana Ţicău" AFFILIATION="S&amp;D">
(RO) Kanada je momentálne 11. najväčším obchodným partnerom Európskej únie, pričom obchodné vzťahy medzi Európskou úniou a Kanadou v roku 2010 tvorili 1,6 % celkového zahraničného obchodu EÚ.
<P>
V roku 2010 26 % dovozu do Európskej únie z Kanady a 37 % vývozu z Európskej únie do Kanady súviselo s obchodom so strojmi a dopravným vybavením. Rada by som vedela, aký vplyv má táto dohoda na stratégiu Európskej únie v oblasti priemyselnej politiky a na jej stratégiu v oblasti surovín a vzácnych zemín. Čo sa týka deregulácie služieb, keďže sa to tu spomínalo, rada by som vás opýtala, pani komisárka, aké bude prepojenie medzi touto dohodou a dohodou o bezpečnosti civilného letectva a dohodou o leteckej doprave medzi Európskou úniou a Kanadou. Zámerom oboch dohôd je zabezpečiť konkurencieschopnosť oboch trhov - európskeho aj kanadského - v tejto oblasti, pretože sú mimoriadne dôležité pre odvetvie leteckej dopravy. Preto by som sa chcela opýtať, aký bude mať vplyv táto obchodná dohoda na ostatné dohody, ktoré sú už podpísané medzi Európskou úniou a Kanadou.
<SPEAKER ID="155" NAME="George Sabin Cutaş" AFFILIATION="S&amp;D">
(RO) Aj ja by som chcel poukázať na to, aké dôležité je uzavrieť rokovania o hospodárskej a obchodnej dohode medzi Európskou úniou a Kanadou a posilniť tak obchodné a hospodárske väzby, ktoré sú už teraz významné, a dosiahnuť ďalšie prínosy. Počas rokovaní sa však európski predstavitelia musia pokúsiť podporiť ambicióznu obchodnú dohodu, ktorá podporí spravodlivý obchod a bude obsahovať právne záväzné prvky sociálnej a environmentálnej ochrany.
<P>
Táto dohoda nesmie ohroziť možnosť Únie revidovať smernicu o kvalite palív a odmietnuť dovoz ropy získanej z bitúmenových pieskov, ťažba ktorých produkuje viac oxidu uhličitého ako klasická metóda ťažby ropy, a teda v sebe zahŕňa vážny škodlivý dosah na životné prostredie. Odmietnutím tohto druhu ropy by si Európska únia zachovala svoju dôveryhodnosť z hľadiska jej túžby chrániť životné prostredie a splnila by ciele Kjótskeho protokolu.
<SPEAKER ID="156" NAME="Ioan Enciu" AFFILIATION="S&amp;D">
(RO) Dohoda CETA predstavuje mimoriadne dôležitý krok smerom k plodnej budúcnosti Európskej únie aj Kanady. Podporujem tento projekt a veľmi ma teší doterajší pokrok. Myslím si, že ideme správnou cestou, aby sme v tomto roku uzavreli rokovania. Spomedzi niekoľkých prediskutovávaných bodov by som však chcel poukázať na dva, ktoré treba vyriešiť, aby sme sa vyhli problémom pri ratifikácii dohody niektorými členskými štátmi, ktoré by nastali v prípade ich nevyriešenia. Ide o získavanie ropy z bitúmenových pieskov, ktoré môžu spôsobiť ohrozenie životného prostredia a miestnych komunít v danej oblasti, ako aj nedostatočnú reciprocitu v prípade vízovej povinnosti pre bulharských, rumunských a českých občanov.
<SPEAKER ID="157" NAME="João Ferreira" AFFILIATION="GUE/NGL">
(PT) Ide o ďalšiu časť chrámu obchodnej politiky Európskej únie, chrámu, ktorý sa každý deň zväčšuje a ktorého následky zásadne, aj keď odlišne ovplyvnia rôzne členské štáty. Dohody, ktoré sú konkrétnym prejavom tejto politiky, sú v podstate založené na voľnom obchode, ktorého ciele a účinky jasne preukazuje súvisiaca rétorika, rétorika "ofenzívnych záujmov", ako keby sme hovorili o vojne. Týmto dohodám chýba demokratická legitímnosť, a to o to viac, že sa takmer vždy prerokúvajú v čo najväčšom utajení, za chrbtom verejnosti, keď sa predstavitelia snažia zakryť ich hospodársky, sociálny a environmentálny dosah, vyhnúť sa informovanej debate a objasneniu vecí. A znovu sa presne to deje.
<P>
Keďže sú rokovania údajne v pomerne pokročilej etape a ich uzavretie sa očakáva v roku 2011, treba riadne prediskutovať vplyv tejto dohody na odvetvia a krajiny. Jej obsah nie je ničím novým. Ide o otvorenie trhov a liberalizáciu služieb vrátane čoraz viac komercionalizovaných verejných služieb vydaných na milosť a nemilosť nadnárodných firiem, v dôsledku čoho členské štáty môžu len s ťažkosťami plniť svoju sociálnu funkciu v týchto oblastiach. O následkoch tiež vieme veľmi dobre: dominantné postavenie niekoľkých spoločností na trhu, dosah na slabšie systémy výroby a rozširujúce sa zámienky na útočenie na práva a na pracovné a životné podmienky.
<SPEAKER ID="158" NAME="Jaroslav Paška" AFFILIATION="EFD">
(SK) Európska únia v rámci svojich kompetencií rokuje o obchodných, hospodárskych dohodách so všetkými vplyvnými krajinami.
<P>
Kanada patrí k významným účastníkom medzinárodného obchodu a je jedným z najstarších obchodných partnerov Európskej únie. Pri finalizácii komplexnej hospodárskej a obchodnej dohody medzi Európskou úniou a Kanadou však musíme postupovať veľmi citlivo a konštruktívne. Naše rozdielne názory v niektorých oblastiach, ako sú lieková politika, rybolovná politika, ťažba z bridlicových pieskov, potrebujeme v dohode usporiadať tak, aby reprezentovali politiku Európskej únie pri rešpektovaní názorov obchodného partnera. Reciprocita je základným vzťahom vo vyvážených obchodných a hospodárskych vzťahoch. V žiadnom prípade by však komplexná hospodárska obchodná dohoda nemala znižovať v Európe zaužívané a prijaté certifikačné parametre. Chcem veriť, že Európska komisia dokáže v záverečnej etape korektne vyriešiť ostávajúce problémy.
<SPEAKER ID="159" NAME="Franz Obermayr" AFFILIATION="NI">
(DE) Kanada je - a chcem to povedať hneď na začiatku - skvelou krajinou. Skvelí ľudia, skvelé úspechy - dôležitý partner pre EÚ. Musíme však byť schopní položiť otázky dobrého partnera. Mnohí kolegovia poslanci dnes nesprávne obmedzujú túto záležitosť len na piesok a tulene. Bitúmenové piesky predstavujú len jeden príklad neuveriteľného ničenia životného prostredia. Každý, kto videl Kanadu, vie, že tam dochádza k ničeniu životného prostredia v takom rozsahu ako v Brazílii.
<P>
Toto ničenie životného prostredia má vplyv aj na pôvodné obyvateľstvo, na prvé národy. Ich životné prostredie sa ničí. Nikto, kto vie niečo o Kanade, kto navštívil Britskú Kolumbiu a vie, ako medzinárodné korporácie využili svoj vplyv na to, aby sa pôvodné obyvateľstvo vzdalo svojich oblastí po predkoch a umožnilo ich odkúpenie, to jednoducho nemôže ignorovať.
<P>
Hovoríme veľa o jasnej formulácii a ochrane menšín v krajinách susediacich s EÚ. Rovnako dôležité je však aj to, aby sme nahlas hovorili o ochrane menšín, ktorými sú aj pôvodní obyvatelia Kanady.
<SPEAKER ID="160" NAME="Máire Geoghegan-Quinn" LANGUAGE="GA">
Najskôr by som sa chcela poďakovať všetkým poslancom Európskeho parlamentu, ktorí sa zúčastnili tejto rozpravy, a pánovi Vitalovi Moreirovi za to, že v Parlamente predložil túto otázku.
<P>
Komisia si pozorne poznamenala podstatu vašich otázok a dúfam, že odpovede pokryjú vaše možné hlavné obavy.
<P>
Ako viete, rokovania prebiehajú dobre. Komisia chce zaistiť vyváženú, ambicióznu a kvalitnú dohodu a chce byť rovnako tak ambiciózna, pokiaľ ide o udržateľný rozvoj. Kanada je vysoko rozvinutým partnerom s podobným zmýšľaním, pričom naše strategické väzby idú ďaleko nad rámec obchodu a investícií. EÚ a Kanada majú v rámci rokovaní spoločné ambiciózne ciele, ktoré sa dajú uskutočniť v prospech oboch strán a ktoré môžu vytvoriť potenciál nových príležitostí.
<P>
Dovoľte mi zdôrazniť najmä dve veci. Čo sa týka problematiky bitúmenových pieskov a vašich obáv v súvislosti s týmto rokovaním, ak má smernica o kvalite palív patriť do pôsobnosti ustanovení o regulačnej spolupráci v dohode CETA, musia s tým súhlasiť obe strany. Ustanovenia o regulačnej spolupráci v rámci dohody CETA nestanovujú žiadnu povinnosť viesť takéto diskusie. Komisia navyše nenavrhuje prijatie žiadneho záväzku, ktorý by obmedzil regulačnú slobodu EÚ, či už v oblasti životného prostredia, ako je napríklad kvalita palív, alebo v oblasti iného podstatného politického cieľa.
<P>
Ako som spomínala v úvode, táto dohoda je zásadne prínosná pre naše dve hospodárstva, a to nielen z materiálneho hľadiska. V oboch krajinách sa vytvoria príležitosti pre odvetvie obchodu a výroby vďaka odstráneniu takmer všetkých dovozných ciel a lepšiemu prístupu na trh pre služby a investorov. Spotrebitelia získajú v podobe výhodnejších nákupov a lepšieho prístupu ku kvalitným službám. Zvýšený tok priamych zahraničných investícií bude zároveň fungovať ako katalyzátor vytvárania pracovných miest a zvyšovania platov.
<P>
Dohoda CETA bude zastrešovať aj regulačné prekážky, ako sú napríklad sanitárne a fytosanitárne opatrenia, colné postupy a pravidlá hospodárskej súťaže. Európske práva duševného vlastníctva získajú vyššiu ochranu. Recipročný prístup na trhy obstarávania oboch strán bude znamenať nielen úspory pre verejné rozpočty, ale prinesie aj veľké podnikateľské príležitosti.
<P>
Práve preto je Komisia presvedčená, že to bude dobrá a vyvážená dohoda. Táto naša večerná rozprava umožňuje objasniť dôležité veci. V tejto súvislosti si Komisia starostlivo poznamenala vaše názory, víta uznesenie, ktoré má prijať Parlament a ktoré sa týka obchodných vzťahov medzi EÚ a Kanadou, a je vďačná za jeho všeobecnú podporu.
<P>
Môj kolega pán komisár De Gucht vás bude, samozrejme, aj naďalej informovať o ďalšom vývoji rokovaní o dohode CETA.
<SPEAKER ID="162" NAME="Predsedajúca">
V súlade s článkom 115 ods. 5 rokovacieho poriadku som dostala jeden návrh uznesenia.
<P>
Rozprava sa skončila.
<P>
Hlasovanie sa uskutoční v stredu o 12.00 hod.
<P>
Písomné vyhlásenia (článok 149)
<SPEAKER ID="162" NAME="Elisabeth Köstinger" LANGUAGE="DE">
Európska únia a Kanada majú už mnoho rokov dobré a stabilné obchodné vzťahy. Kanada dokonca patrí medzi najstarších obchodných partnerov EÚ. V polovici 70. rokov minulého storočia EÚ podpísala s Kanadou prvú hospodársku a obchodnú dohodu. Nasledovali ďalšie dohody o odvetví chovu hospodárskych zvierat a o oblasti vína a liehovín. Komplexná hospodárska a obchodná dohoda (CETA) medzi EÚ a Kanadou by mohla byť pre oboch obchodných partnerov veľmi výhodná. Zostáva však stále niekoľko vecí, ktoré treba zvážiť a o ktorých treba diskutovať. Je jasné, že zámerom dohody musí byť spravodlivá hospodárska súťaž. Dá sa to dosiahnuť nielen odstránením colných prekážok, ale aj prekážok necolných a technických. Treba dodržiavať zásadu reciprocity, pretože len tak sa dá dosiahnuť vyvážený výsledok rokovaní. Platí to aj pre prvky, ktoré sa týkajú špecificky krajiny alebo kultúry jednotlivých partnerov. V záujme dosiahnutia konsenzu musia rovnako pokračovať aj diskusie o komplikovaných témach, akými sú ťažba z bitúmenových pieskov a súvisiaci vplyv na životné prostredie, normy MOP, ako aj uznávanie technických noriem a vysledovateľnosť potravín. Osobitne ma zaujímajú rokovania súvisiace so sektorom mlieka a s prístupom na kanadský trh, ako aj s označovaním pôvodu kanadského dobytka z bitúnkov. Môže Komisia poskytnúť ďalšie informácie o týchto oblastiach? Aký výsledok môžeme v tomto smere očakávať?
<SPEAKER ID="163" NAME="Maurice Ponga" LANGUAGE="FR">
Teší ma, že Parlament vyslovuje svoj názor na súčasné obchodné rokovania medzi EÚ a Kanadou a že v tejto súvislosti vymedzuje svoje priority. Kanada je nepochybne významným obchodným partnerom EÚ, ale je povinnosťou Parlamentu, aby vyjadril obavy našich spoluobčanov nachádzajúcich sa na európskom území aj v regiónoch, ktoré tvoria časť európskej rodiny, a aby chránil a obhajoval ich záujmy. Pod pojmom "európska rodina" myslím zámorské krajiny a územia, ktoré, aj keď nie sú úplne európskymi územiami, majú s Európskou úniou a najmä s členskými štátmi, ktorých sú súčasťou, osobitný vzťah. Prebiehajúce obchodné rokovania sa osobitne dotýkajú najmä súostrovia Svätý Peter a Miquelon, ktoré sa nachádza vedľa Kanady. Vyzývam preto Komisiu, aby počas rokovaní obhajovala a chránila záujmy tejto zámorskej krajiny a územia situovaného na severe Atlantického oceána.
<SPEAKER ID="164" NAME="Tokia Saïfi" LANGUAGE="FR">
Kanada patrí medzi najstarších obchodných partnerov Európy. Je preto len prirodzené, aby sa tento vzťah formalizoval prostredníctvom komplexnej obchodnej dohody. Zaujíma ma však obsah niekoľkých rokovacích kapitol.
<P>
Po prvé, EÚ a Kanada majú odlišné pravidlá vzťahujúce sa na systémy pôvodu. Keďže Kanada je členom Severoamerickej dohody o voľnom obchode (NAFTA), Komisia sa musí zaviazať, že nájde uspokojivé riešenie týkajúce sa priemyselných výrobkov aj produkcie poľnohospodárstva a rybolovu, aby sa Kanada nestala bránou, cez ktorú budú do Európy vstupovať tovary z iných členských štátov NAFTA.
<P>
Komisia tiež musí rokovať o riešení, ktoré sa dá použiť na dva rôzne systémy zemepisného označovania. V Kanade je zemepisné označovanie len prídavným menom, zatiaľ čo v Európe je to skutočná ochranná známka. Ak sa má európske zemepisné označovanie naozaj ochrániť, kanadské úrady budú musieť uznať európsku koncepciu.
<P>
A napokon čo sa týka kapitoly o zmluvách na verejné práce, Kanada musí EÚ poskytnúť rovnaký prístup, aký poskytla Spojeným štátom na základe ich obchodnej dohody. Inými slovami, európske podniky musia mať možnosť zúčastňovať sa výberových konaní na podpísanie zmlúv v provinciách, regiónoch a určitých samosprávach.
