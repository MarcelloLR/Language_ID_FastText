<CHAPTER ID="024">
Príprava lesov na zmenu klímy (stručná prezentácia) 
<SPEAKER ID="234" NAME="Predsedajúca">
Ďalším bodom programu je správa pána Kritona Arsenisa v mene Výboru pre životné prostredie, verejné zdravie a bezpečnosť potravín o zelenej knihe Komisie o ochrane lesa a informáciách o lesoch v EÚ: Príprava lesov na zmenu klímy.
<SPEAKER ID="235" NAME="Kriton Arsenis" LANGUAGE="EL">
Lesy sú veľmi dôležité pre nás všetkých, pre každého tu v tomto Parlamente a pre každého Európana v každom kúte Európy. Lesy sú súčasťou našej identity. Využívame ich na rekreáciu a zamestnanie, a predsa sú lesy také rozdielne pre každého z nás, v každej oblasti Európy. Ak niekto zo severnej Európy navštívi stredozemské lesy, bude si myslieť, že mnohé územia, ktoré my v Stredozemí nazývame lesmi, sú savany alebo parky, pretože neumožňujú výrobnú činnosť. Alebo, naopak, ak niekto zo Stredozemia cestuje do severnej Európy, bude sa domnievať, že lesy v tejto oblasti sú skôr umelé než prirodzené, pretože umožňujú rozsiahlu výrobnú činnosť.
<P>
Tieto lesy, ktoré sú také rozdielne pre každého jednotlivca v Európe, pre každú oblasť, čelia spoločnej hrozbe: zmene klímy. Zmena klímy ohrozuje európske lesy rastúcim počtom lesných požiarov, chorobami, ktoré sa šíria z jednej krajiny do druhej a ohrozujú celé druhy, a katastrofami, ktoré sú spôsobené extrémnymi poveternostnými podmienkami. Vplyv na jednotlivé geografické oblasti je rozdielny, ale je to cezhraničný vplyv a treba ho riešiť s európskou pomocou.
<P>
Dnes diskutujeme a o dva dni budeme hlasovať o správe Parlamentu o ochrane lesa. Táto správa sa úplne od začiatku formovala na základe súhlasu, v spolupráci s poslancami z každej krajiny a politickej skupiny. Keď bola predložená na diskusiu vo výbore, ďalej ju postupne upravovalo 50 kompromisných pozmeňujúcich a doplňujúcich návrhov od všetkých politických skupín a zo všetkých oblastí zastúpených v Európe. Preto som si istý, že táto správa predstavuje stanovisko Parlamentu k otázke, ako môžeme pomôcť lesom, ako môžeme pomôcť našim spoločenstvám prispôsobiť sa zmene klímy.
<P>
Čo žiadame v tejto správe? Žiadame od Komisie, aby pokračovala v príprave bielej knihy o prispôsobovaní sa zmene klímy a o ochrane lesov pred zmenou klímy, žiadame nové nariadenie, ktoré by nahradilo staré nariadenie o prevencii lesných požiarov, žiadame nové nariadenie, ktoré by nahradilo staré nariadenie o informáciách o stave lesov, a napokon, žiadame zvýšenie finančných prostriedkov pre lesy v rámci druhého piliera spoločnej poľnohospodárskej politiky.
<P>
Lesy predstavujú 42 % vidieka, ale iba 1 % spoločnej poľnohospodárskej politiky. Žiadame nástroj na financovanie verejných agentúr, kritériá trvalej udržateľnosti používania dendromasy na energetické účely a napokon aktívne, životaschopné obhospodarovanie lesov prispôsobených zmene klímy.
<SPEAKER ID="236" NAME="Elena Băsescu" AFFILIATION="PPE">
(RO) Úlohou tejto správy je znovu otvoriť diskusiu o ochrane lesa na európskej úrovni. Činnosť v oblasti ochrany lesa, ako aj poskytovanie informácií o nej sú založené na spolupráci medzi európskymi inštitúciami a orgánmi v členských štátoch.
<P>
Chcela by som zdôrazniť článok 23 v správe o odstránení nezákonnej ťažby. Spomeniem, že zavádzanie trvalo udržateľného obhospodarovania lesov je nesmierne dôležité pre ochranu biodiverzity v Európe. Na dokončenie tohto procesu sú potrebné dodatočné finančné zdroje a odstránenie legislatívnych prekážok. Je potrebné podporovať výskum v oblasti zmeny klímy najmä ako súčasť nadnárodných projektov. Vítam aj iniciatívu zameranú na organizovanie programov odbornej prípravy zamestnancov.
<SPEAKER ID="237" NAME="João Ferreira" AFFILIATION="GUE/NGL">
(PT) Na tému, ktorá je zo svojej podstaty obsiahla, tu chcem vysloviť iba dve krátke poznámky. Po prvé, chcem upozorniť na hrozby, ktorým sú vystavené nespočetné lesné ekosystémy. Medzi inými by som zdôraznil šírenie invazívnych nepôvodných druhov, škodcov a lesných požiarov. Existujú dôkazy, že niektoré z týchto faktorov sa opakovane vyskytujú najmä v konvergenčných regiónoch. Je potrebná podrobná štúdia ich vplyvu a tiež osvedčených spôsobov, ako zvýšiť odolnosť lesa voči tejto skupine biotických a nebiotických hrozieb. S týmto cieľom by sa mali prostredníctvom programov a podporných opatrení Únie nasmerovať dostatočné finančné prostriedky na hodnotenie ekologického stavu lesov a zdravia ich rastlín a na ich preklasifikovanie vrátane opätovného zalesňovania, ktoré uprednostní pôvodné druhy a zmiešané lesy, ako aj ich odolnosť a biodiverzitu.
<P>
Po druhé, chcem upozorniť na obrovskú rozmanitosť prírodných podmienok a následne lesných ekosystémov, ktoré sa vyskytujú v Európe. Je potrebné ich poznávať a oceňovať: oceniť treba ich multifunkčnosť spolu s ich potenciálom na vytváranie pracovných miest a rozvoj vidieckeho sveta.
<SPEAKER ID="238" NAME="Jaroslav Paška" AFFILIATION="EFD">
(SK) Aktuálne štúdie dosahov zmeny klímy na lesy v Európe indikujú široké spektrum špeciálnych regionálnych odoziev lesných ekosystémov.
<P>
Schopnosť poradiť si s povahou a rozsahom očakávaných problémov je závislá na prirodzených podmienkach daného regiónu - horské oblasti sú napríklad vystavené iným problémom ako nížinné oblasti - , ďalej na fyziologickej citlivosti lesnej vegetácie a na pripravenom adaptačnom potenciáli jednotlivých ekosystémov, ďalej na predpokladanej intenzite zmeny klímy pre strednú a východnú Európu je napríklad projektovaná zmena jeden a pol krát silnejšia ako globálny priemer a na technických možnostiach lesného hospodárstva uskutočniť adaptačné opatrenia, napríklad zmenou drevnatého zloženia v prospech rezistentných druhov. Preto je nesmierne dôležité zohľadňovať pri navrhovaní ochranných a adaptačných opatrení miestne a regionálne špecifiká, rešpektujúce osobitné parametre chránených biotopov.
<SPEAKER ID="239" NAME="Seán Kelly" AFFILIATION="PPE">
Je potešením byť tu dnes popoludní. Dnes som spolu so svojimi kolegami prvýkrát vystúpil v írskom národnom zhromaždení Dáil pri príležitosti Dňa Európy, takže z tohto pohľadu je to historický deň.
<P>
Téma, ktorú máme pred sebou, je absolútne rozhodujúca, pretože lesy zohrávajú obrovskú úlohu najmä v boji proti zmene klímy. Veľa počúvame o významných záležitostiach, ako je energia z obnoviteľných zdrojov atď., ktoré sú určite dôležité, ale lesy si zaslúžia oveľa viac pozornosti, pretože vypestovať lesy trvá veľmi dlho, a preto ich treba chrániť a podporovať.
<P>
Potrebný je výskum najmä v oblasti spôsobov, ako obmedziť lesné požiare. Je znepokojujúce uvedomiť si, že jediná zapálená zápalka môže potenciálne zničiť tisíce hektárov kvalitného lesa. Súhlasím tiež s pánom spravodajcom, že 1 % z výdavkov na spoločnú poľnohospodársku politiku na zalesňovanie nestačí. Náš parlament chce v nadchádzajúcich rokoch zvýšiť počet hektárov lesa v Írsku a posilnenie financovania prostredníctvom spoločnej poľnohospodárskej politiky by určite bolo rozumné a užitočné.
<SPEAKER ID="240" NAME="Karel De Gucht">
člen Komisie. - V túto veľmi neskorú hodinu by som chcel začať poďakovaním spravodajcovi pánovi Arsenisovi za jeho angažovanosť a prácu pri príprave správy o ochrane lesa a informáciách.
<P>
Ďakujem aj členom výboru, ktorí predniesli svoje stanoviská, za ich cenné príspevky. Komisia oznámila svoj úmysel predložiť zelenú knihu o ochrane lesa a informáciách v kontexte bielej knihy o prispôsobovaní sa zmene klímy z roku 2009. Tá bola prijatá v marci roku 2010.
<P>
Zelená kniha popísala rozličné sociálno-ekonomické a environmentálne funkcie lesov a problémy, ktorým budú čeliť v najbližších desaťročiach. Zároveň zhodnotila existujúce informačné systémy v oblasti lesov v Európe. Čo je najdôležitejšie, vyzvala Parlament a Radu, ako aj všetky ostatné zainteresované strany, aby vyjadrili svoje názory na ochranu lesa a informácie a na ďalší postup, aby mohla EÚ poskytnúť pridanú hodnotu k práci, ktorá prebieha na úrovni členských štátov a v širšom meradle v rámci Európy. Hlavnou zásadou je rešpektovanie právomocí členských štátov a subsidiarity, pričom zároveň sa hľadá spôsob, ako by EÚ mohla najlepšie prispieť k zabezpečeniu toho, že funkcie lesa budú chránené a že informácie potrebné na túto ochranu budú k dispozícii.
<P>
Uplynulý rok bol bohatý na diskusie a závery Rady spolu s výsledkami konzultácií zainteresovaných strán sa už posúvajú do úvah Komisie o ďalších krokoch. Napriek skutočnosti, že prebiehala zdĺhavá diskusia o tom, či EÚ potrebuje, alebo nepotrebuje politiku lesného hospodárstva, s veľkým potešením zisťujem, že oceňovanie hospodárskych, sociálnych a environmentálnych funkcií lesov bola spoločná téma v príspevkoch zainteresovaných strán a Rady a že tento záujem je dnes opäť zrejmý v správe navrhnutej pánom Kritonom Arsenisom.
<P>
Podobne sú veľmi potrebné informácie na porovnateľnej úrovni v širokom rozsahu oblastí súvisiacich s lesným hospodárstvom, ako je napríklad zamestnanosť, zásoby, biomasa, požiare, informácie a trendy týkajúce sa ukladania oxidu uhličitého v pôde a lesoch, zdravie lesa, biodiverzita a ochrana vôd. Každá inštitúcia kladie veľký dôraz na hľadanie prostriedkov, ako ich získať.
<P>
V očakávaní správy Parlamentu sme už začali pracovať s členskými štátmi na príprave ďalšieho a prehľadnejšieho súhrnu potrieb presných informácií na úrovni EÚ. Správa nám pomôže presnejšie zacieliť túto prácu.
<P>
Keď budú potreby informácií jasné, bude potrebné pripraviť ďalšiu etapu. Na oboch aspektoch budeme pracovať v priebehu nadchádzajúceho roka, pozorne a bez zdvojovania ďalších činností v oblasti lesa.
<P>
Vyzbrojení príslušnými užitočnými a porovnateľnými informáciami by sme v blízkej budúcnosti mali byť lepšie pripravení na to, aby EÚ poskytovala pridanú hodnotu v sociálno-ekonomických a environmentálnych otázkach súvisiacich s lesným hospodárstvom. Tým budeme otvárať cestu pre lepší príspevok EÚ k pomoci lesom, aby nám všetkým naďalej prinášali mnohonásobný úžitok. Komisia bude teraz podrobne študovať túto správu a naplno premýšľať o našej odpovedi na ňu a na závery Rady a príspevky zainteresovaných strán.
<SPEAKER ID="241" NAME="Predsedajúca">
Rozprava sa skončila.
<P>
Hlasovanie sa uskutoční v stredu 11. mája 2011.
<P>
Písomné vyhlásenia (článok 149)
<SPEAKER ID="245" NAME="Robert Dušek" LANGUAGE="CS">
Správa o ochrane lesov rieši problematiku ubúdania lesov v dôsledku výrubu. S ohľadom na to, že je nutné počítať s ďalšou stratou v dôsledku klimatických zmien, ocitá sa európske lesné hospodárstvo v problematickej a rizikovej situácii. Niektoré členské štáty (napríklad Nemecko a Rakúsko) uskutočňujú vyrovnanú politiku lesného hospodárstva. Veľká časť krajín - najmä nových členských štátov vrátane Českej republiky - však na svojom území povoľuje neudržateľné lesné hospodárstvo, ktoré sa dá definovať ako absolútny výrub a rabovanie lesných porastov. Pomer výrubu a prírastku lesných porastov prevyšuje dokonca 100 %. Kým sú v týchto krajinách takí neschopní alebo skorumpovaní politici, ktorí tento trend nedokážu alebo nechcú zastaviť, je bezpodmienečne nutné riadiť a regulovať výrub a likvidáciu lesných porastov na európskej úrovni. V Českej republike sa stalo lesné hospodárstvo obchodom, v ktorom ide výlučne o ekonomické zisky napojených podnikateľských subjektov a osôb. O údržbe alebo udržateľnej správe lesného hospodárstva nemôže byť ani reči. Je tiež úplne bežné, že určitá časť občanov rúbe lesný porast bez povolenia, pretože vzhľadom na ceny paliva sa to oplatí. Musím vyzvať úrady, ktoré to nepokutujú a ani neriešia, pretože rúbanie lesných porastov sa v Českej republike stalo bežnou praxou. Správu vítam. Je ďalším krokom k udržateľnému lesnému hospodárstvu v Európe a zastaveniu rabovania lesov v niektorých členských štátoch.
<SPEAKER ID="244" NAME="Bogdan Kazimierz Marcinkiewicz" LANGUAGE="PL">
Správa presne ukazuje, že politika lesného hospodárstva je zodpovednosťou členských štátov. Musíme ju však podporovať na európskej úrovni prinajmenšom pre zásadu subsidiarity. Z hľadiska zmeny klímy je zaistenie bezpečnosti lesov mimoriadne dôležité, pretože tie sú stále viac ohrozované prírodnými katastrofami, najmä požiarmi alebo širokou škálou chorôb stromov. Nesmieme zabúdať na výnimočnú úlohu lesov pri zabezpečovaní biologickej rovnováhy a biodiverzity a na to, že sú hodnotným článkom v správnom fungovaní hospodárstva, nielen vo výrobe dreva, ale aj vo vzťahu k ďalším výrobkom a službám, ktoré sú spoločným verejným majetkom. Domnievam sa, že je preto veľmi dôležité zaviesť trvalo udržateľnú spoločnú európsku politiku správy lesného hospodárstva. Vyzývam Komisiu, aby pripravila právne záväzné kritériá trvalo udržateľného rozvoja využitia dendromasy a zároveň zaviedla nástroje na získavanie informácií o lesoch a lesnom hospodárstve a na sprístupnenie týchto informácií.
<SPEAKER ID="243" NAME="Rareş-Lucian Niculescu" LANGUAGE="RO">
Bol som spravodajcom Výboru pre poľnohospodárstvo a rozvoj vidieka požiadaného o stanovisko k tejto správe. Snažil som sa zdôrazniť väzby, ktoré existujú medzi lesmi a vidieckymi spoločenstvami na základe hospodárskej a sociálnej úlohy lesov ako významného zdroja príjmu a tiež v poľnohospodárskej výrobe. Myslím si, že dôležitým aspektom je úloha lesov v budúcej spoločnej poľnohospodárskej politike. To platí najmä v súvislosti s tým, že európska činnosť v odvetví lesného hospodárstva sa realizuje predovšetkým prostredníctvom druhého piliera spoločnej poľnohospodárskej politiky - rozvoja vidieka. Ten sa musí chrániť ako mocný, účinný nástroj, pričom financovanie musí pokračovať na dostatočnej úrovni ako súčasť programov spoločnej poľnohospodárskej politiky po roku 2013. Zachovať treba podporu vytvárania hospodárskych lesov ako súčasti týchto programov. Lesy sú tiež významným poskytovateľom verejných služieb, ktoré trh neoceňuje. Preto si myslím, že majitelia lesov by mali dostávať priame platby na plochu. Úloha lesov v energetickej stratégii Európskej únie je ďalším dôležitým bodom, pretože ich potenciál ako zdroja obnoviteľnej energie sa v súčasnosti využíva nedostatočne.
<SPEAKER ID="245" NAME="Ivari Padar" LANGUAGE="ET">
Medzi rozličnými politikami Európskej únie týkajúcimi sa lesného hospodárstva a rovnakými politikami členských štátov je nedostatočný súlad. Preto je nevyhnutné dôkladnejšie koordinovať politiky týkajúce sa lesného hospodárstva, poľnohospodárstva, obnoviteľnej energie, biodiverzity, ako aj ďalšie environmentálne politiky. Tu musíme brať do úvahy aj priemyselnú politiku a politiku v oblasti výskumu a tiež stratégiu Európa 2020. Lesné hospodárstvo je prirodzenou súčasťou integrovanej politiky rozvoja vidieka a regionálnej politiky a treba to brať do úvahy v diskusiách o budúcnosti spoločnej poľnohospodárskej politiky po roku 2013.
<SPEAKER ID="242" NAME="Rovana Plumb" AFFILIATION="S&amp;D">
písomne. - Európske lesy významne prispievajú k zmierňovaniu následkov zmeny klímy a k prispôsobovaniu sa európskych spoločností tým, že trvajú ich hospodárske, sociálne a environmentálne funkcie. Preto je potrebné aktualizovať nástroje EÚ týkajúce sa lesov, aby čelili novým hrozbám pre trvalo udržateľnú správu a ochranu lesov. Zdôrazňuje sa hlavná úloha trvalo udržateľného obhospodarovania lesov a význam lesov pre konkurencieschopnosť a zamestnanosť, aby sa dosiahli ciele EÚ v oblasti klímy a poskytovali nevyhnutné služby ekosystému, ako je ochrana biodiverzity, ochrana pred prírodnými katastrofami a zachytávanie CO2. Požiadavky: 1. Zlepšenie informovania prostredníctvom národných programov lesného hospodárstva a lepšia realizácia trvalo udržateľného obhospodarovania lesov v celej Európe. 2. Okamžité prijatie právnych predpisov o prevencii lesných požiarov, ako aj o informáciách o lesoch s prihliadnutím na klimatické hrozby a potrebu získavania a rozširovania porovnateľných údajov. Správa okrem toho vyzýva na vypracovanie bielej knihy o ochrane lesov, riešenie otázky finančných zdrojov, výmenu znalostí a podporu výskumu. 3. Uznanie významu lesov pre rozvoj vidieka a potreby odstránenia prekážok vo financovaní lesného hospodárstva a biodiverzity. Dosiahla sa zhoda na požiadavke prístupu verejných orgánov a vidieckych výrobcov k finančným prostriedkom na príslušné opatrenia.
