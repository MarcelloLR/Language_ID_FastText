<CHAPTER ID="006">
Situácia v Jemene (rozprava) 
<SPEAKER ID="092" NAME="Predsedajúca">
Rokovanie pokračuje.
<P>
- Ďalším bodom programu je vyhlásenie vysokej predstaviteľky Únie pre zahraničné veci a bezpečnostnú politiku a podpredsedníčky Komisie o situácii v Jemene.
<SPEAKER ID="093" NAME="Catherine Ashton">
vysoká predstaviteľka Únie pre zahraničné veci a bezpečnostnú politiku/podpredsedníčka Komisie. - Vážená pani predsedajúca, vieme, prečo je dnes Jemen témou nášho programu. V Detroite sme odhalili bombového atentátnika, ktorého stopa vedie zo Spojených štátov do Európy, Afriky a Jemenu. Táto skutočnosť nám znovu pripomenula, že pokiaľ nepomôžeme krajinám ako Jemen, ktorý čelí viacerým problémom naraz, ohrozuje to našu vlastnú bezpečnosť.
<P>
Terorizmus predstavuje problém, ktorý musíme riešiť okamžite, ale ide len o jeden z mnohých problémov, ktoré navzájom medzi sebou súvisia. Na severe panuje nestabilita umocnená ozbrojeným konfliktom s povstalcami hnutia Houthis. Existuje tu konflikt súvisiaci s právom na využívanie pôdy a vody a dlhodobé napätie s južným regiónom, ktorý sa od zjednotenia v roku 1991 cíti na okraji záujmu. Vláda bola dosiaľ schopná udržať celkovú stabilitu, ale keďže príjmy z predaja ropy poklesli, štát bojuje o udržanie časti svojho územia pod kontrolou.
<P>
K tomu môžeme pridať pirátstvo v Adenskom zálive, pašovanie, migráciu a obchodovanie s ľuďmi z Afrického rohu a teraz aj rozmach džihádskeho terorizmu. Jemen zaznamenáva výrazný nárast obyvateľstva a čoraz väčší počet nespokojných mladých ľudí. Všeobecný vnútorný politický konsenzus je stále v nedohľadne.
<P>
Na základe všetkých týchto skutočností môžeme konštatovať jedno: nikto z nás si nemôže dovoliť existenciu zóny takmer bezprávia siahajúcej od Afrického rohu až po Afganistan. Na to by sme doplatili všetci.
<P>
Za posledných 18 mesiacov Európska únia považuje Jemen za prioritu vo svojej stratégii na boj proti terorizmu a vyzdvihuje komplexný prístup k budovaniu štátu a rozvoju. Rada prijala v októbri v súvislosti s Jemenom rozsiahle závery. Teraz sa snažíme zjednotiť všetkých kľúčových aktérov, aby prijali túto stratégiu. Iniciatíva Spojeného kráľovstva zorganizovať budúci týždeň stretnutie s Jemenom a o Jemene na vysokej úrovni preto nemôže byť lepšie načasovaná.
<P>
Hlavnou témou stretnutia bude bezpečnosť. V súčasnosti sa pripravuje dôležitý balík s cieľom podporiť úsilie vlády, ktorého súčasťou budú príprava a nástroje na vymáhanie práva, lepší právny rámec a systém trestného súdnictva, boj proti radikalizmu a predchádzanie vzniku konfliktov. Tento balík doplní 11 miliónov EUR vyčlenených v posledných dvoch rokoch z rozvojového programu Komisie na výcvik príslušníkov polície a prípravu mladých ľudí v justícii.
<P>
Vznik al-Káidy v Jemene je prejavom zložitejších problémov. Existuje tu veľká súvislosť medzi hospodárskymi, politickými, sociálnymi a bezpečnostnými problémami. Preto potrebujeme komplexný prístup. Je tiež nevyhnutné, aby jemenský štát posilnil svoju schopnosť uspokojiť potreby ľudí v krajine. EÚ navrhne zvýšiť predpokladaný objem rozvojových fondov na obdobie rokov 2011 - 2013 o tretinu. V roku 2010 sa bude naďalej poskytovať humanitárna pomoc z Úradu humanitárnej pomoci Európskej komisie (ECHO). Spolu s vládou neustále riešime problémy prístupu k mnohým vysídleným osobám.
<P>
Žiadna pomoc však nemôže nahradiť záväzok a kroky samotnej vlády. Prezident Saleh vyhlásil, že záväzok viesť národný dialóg medzi všetkými zainteresovanými aktérmi môže vytvoriť nový národný konsenzus v prípade, že sa dialógu zúčastnia všetci aktéri a zohľadnia sa všetky ich záujmy. Medzinárodné spoločenstvo by tento dialóg malo trvalo podporovať. Je to jediná udržateľná cesta vpred.
<P>
V neposlednom rade sa musia kľúčoví aktéri na regionálnej úrovni podieľať na spoločnom úsilí o spoluprácu s Jemenom - najmä Saudská Arábia. Stretnutie v Londýne ponúka cennú príležitosť zapojiť občanov Saudskej Arábie, Spojených štátov a ďalších krajín do zmysluplného medzinárodného dialógu s Jemenom a o Jemene. Teším sa na rozpravu.
<SPEAKER ID="094" NAME="José Ignacio Salafranca Sánchez-Neyra" LANGUAGE="ES">
Po včerajšom impozantnom kúsku Talibanu v Afganistane, kde máme, aby sme nezabúdali, 100 000 vojakov bojujúcich za slobodu, a vychádzajúc zo zmareného teroristického útoku v Detroite počas týchto Vianoc som, pani barónka Ashtonová, presvedčený, že je namieste položiť si otázku, či má terorizmus v súčasnosti väčšiu silu ako v časoch, keď slobodu narušil barbarský útok na budovu dvojičiek v New Yorku.
<P>
Práve sme mali rozpravu o Iráne, vidíme, čo sa deje v Afganistane, Pakistane, na Blízkom východe, v Somálsku i priamo tu na našom kontinente, kde sme boli svedkami útokov v Madride a Londýne. Otázka, ktorú si musíme položiť - pretože z týchto udalostí musíme všetci vyvodiť závery -, znie, či postupujeme správne.
<P>
Je pravda, pani predsedajúca, že je tu nová skutočnosť, a to, že v súčasnosti máme armády, hoci nemáme jasných nepriateľov, a máme nepriateľov, ktorí nemajú armády. Napriek tomu prezident Obama po zmarenom útoku v Detroite začal rýchlo konať a generál Petraeus uskutočnil vo veľmi krátkom čase svoju tretiu návštevu Jemenu. Vidíme, že Spojené štáty uvoľnili významný balík hospodárskej pomoci a vytvorili politiku, ktorá prináša výsledky.
<P>
Práve ste nás, pani barónka Ashtonová, informovali o konkrétnych opatreniach, ktoré Európska únia plánuje prijať, a okrem 11 miliónov EUR ste spomínali ďalšie sumy. Spojené štáty vynaložili v roku 2009 na tento účel 67 miliónov USD, v roku 2010 sa táto suma zvýšila na 167 miliónov USD.
<P>
Preto sa chcem, pani barónka Ashtonová, opýtať: myslíte si, že v boji proti terorizmu nás pojmy zahraničná politika, bezpečnosť, obrana, rozvojová spolupráca a pomoc, obchod - a spomenul by som ešte kultúru alebo civilizáciu - spoja a my zistíme, že ak čelíme nebezpečenstvu a hrozbám, ktoré sa nás týkajú všetkých rovnako, mali by sme na tieto hrozby reagovať rovnako?
<P>
Hovorili ste o spolupráci so Spojenými štátmi. Mohli by ste nás informovať o podmienkach, na základe ktorých sa táto veľmi dôležitá a nevyhnutná spolupráca uskutočňuje?
<SPEAKER ID="095" NAME="David-Maria Sassoli" LANGUAGE="IT">
Vážená pani predsedajúca, pani vysoká predstaviteľka, dámy a páni, situácia v Jemene našu skupinu veľmi znepokojuje, pretože ide o celosvetovú hrozbu: neúspešný pokus vyhodiť do vzduchu lietadlo Spojených štátov, hrozby namierené proti zahraničným veľvyslanectvám, zintenzívnenie útokov zo strany al-Káidy a najnovší vývoj v Afganistane musíme brať veľmi vážne.
<P>
Žiaľ, domáca situácia v Jemene tento stav ešte komplikuje a my by sme nemali zabúdať na skutočnosť, že ide o jednu z najchudobnejších krajín sveta, ktorá trpí vážnym nedostatkom vody a vysokou nezamestnanosťou a jej hospodárstvo je vo veľkej miere závislé od príjmov z predaja ropy a plynu, ktorých zásoby sa v priebehu najbližších 10 rokov vyčerpajú.
<P>
V dôsledku toho považujem kroky Európskej únie za nevyhnutné, a to vo forme úzkej spolupráce medzi Európskou komisiou a vysokou predstaviteľkou pre zahraničné veci v oblasti humanitárnej pomoci a rozvoja a vo vzťahu k spoločnej bezpečnosti, spolupráci s policajnými zložkami a hraničnej kontrole.
<P>
Musím spomenúť aj skutočnosť, že v tejto krajine nás znepokojujú útoky na predstaviteľov politickej opozície, novinárov a ochrancov ľudských práv, o ktorých humanitárne organizácie v Jemene hovoria už dlho. Preto považujem za prioritu zabezpečiť, pani barónka Ashtonová, aby humanitárne organizácie mohli vstupovať na územie Jemenu a pracovať tam úplne bezpečne.
<P>
Dúfam tiež, že Európska únia vyvinie úsilie v snahe zabezpečiť, aby Jemen dodržal záväzky prijaté na medzinárodnej konferencii darcov v roku 2006, konkrétne zintenzívnenie procesu politických a hospodárskych reforiem, zvýšenie demokracie a životnej úrovne ľudí.
<P>
Od útoku 11. septembra sme si uvedomili, že bezpečnosť ohrozených oblastí závisí od toho, do akej miery sme pripravení dať do stávky lepšiu životnú úroveň. Pani barónka Ashtonová, demokracia začína tu, vzniká v schopnosti odstrániť priepasť medzi bohatými a najchudobnejšími krajinami.
<SPEAKER ID="096" NAME="Holger Krahmer" LANGUAGE="DE">
Vážená pani predsedajúca, zdá sa mi, že v EÚ všeobecne, ale najmä v Parlamente už zo zvyku vedieme bezmyšlienkovité rozpravy o situácii v niektorých krajinách, pričom nejde o nič nové. Žiaľ, veľmi často sa stáva, že nočné rokovania v Parlamente vyvolávajú vlnu politických požiadaviek, ktoré sa mi niekedy zdajú dosť nepresvedčivé. Ak nevydarený bombový útok na lietadlo vedie len k všeobecnej rozprave o Jemene, myslím, že tým nerobíme dobrý dojem. Mali by sme si ujasniť, že by bolo vhodné vytvoriť stratégiu na riešenie tejto situácie.
<P>
Myslím si tiež, že situácia v Jemene si vyžaduje presnú analýzu, najmä vzhľadom na skutočnosť, že ide o skrachovaný štát, kde veľká časť krajiny nie je pod kontrolou vlády. Mali by sme urobiť analýzu možných rizík pre Európu. Zdá sa, že riziko spočíva vo výcviku teroristov v tejto krajine a týka sa aj oblasti jemenského pobrežia, ktoré sa nepochybne spája s pirátstvom. Musíme zvážiť - a možno aj pani barónka Ashtonová -, čo môžeme urobiť pre odstránenie týchto rizík. Podľa mňa by hlavná otázka mohla znieť: akým spôsobom môžeme podporiť jemenskú vládu v snahe znovu získať kontrolu nad krajinou, a tým zmierniť tieto riziká? Je potrebné, samozrejme, viesť aj ďalšie rozhovory o dlhodobom budovaní krajiny, ale nemyslím si, že by tu v Parlamente malo reálny význam predkladať zoznam požiadaviek, ktoré sú jasné vo všetkých politických oblastiach - od slobody médií až po práva žien -, alebo že nás budú brať vážne, ak sa tým budeme zaoberať. Týmto spôsobom náš cieľ v Jemene nedosiahneme, takže skôr by sme sa mali sústrediť na to, akú konkrétnu pomoc môžeme v súčasnej situácii poskytnúť v snahe vyriešiť tento naliehavý problém.
<SPEAKER ID="097" NAME="Franziska Katharina Brantner">
v mene skupiny Verts/ALE. - Vrátim sa ešte k tomu, čo hovoril predchádzajúci rečník. Kríza v Jemene nie je nič nové: Jemen upadá už celé desaťročia a v hodnotení Komisie v polovici obdobia sa jednoznačne konštatovalo zhoršenie politickej situácie.
<P>
Myslím, že sa skutočne potrebujeme zamerať na politický kontext: ide o spomínaný dlhodobý konflikt na severe medzi vládou a militantnou skupinou Houthis, nepokoje na juhu a súčasný konflikt na severe, ktorý sa šíri v regióne a znepokojuje Saudskú Arábiu a Irán.
<P>
Otázka teda znie, čo presne robiť. Práve tu zazneli výzvy, aby sa prostredníctvom nástroja stability vyčlenili prostriedky pre misie v rámci spoločnej bezpečnostnej a obrannej politiky (SBOP) na výcvik ďalších ľudí, ale myslím si, že ako prístup to nestačí - ak nebudeme akceptovať koncept trvalej krízy, nemôžeme hovoriť o reakcii na krízu.
<P>
Myslím, že okrem Saudskej Arábie by sme do tejto problematiky mali viac zapojiť Radu pre spoluprácu v Perzskom zálive v Jemene. Potrebujeme, aby táto organizácia spojila rôzne jemenské strany, vládu, opozíciu, separatistov na juhu, Houthis a regionálne subjekty do určitého kvázi mierového procesu a domnievam sa, že tento proces by bolo možné podporiť a financovať napríklad prostredníctvom nástroja stability, pretože si myslím, že nástroj stability by sa mal využívať práve na tieto účely.
<P>
Ak sa uskutoční ďalšia misia SBOP a ďalšie kolo výcviku financované z nástroja stability bez cieleného politického procesu, nemyslím si, že nám to pomôže. Naliehavo vás žiadam, aby sa nástroj stability viac využíval ako politický nástroj pre včasné varovanie pri pokračovaní politického procesu a na podporu a financovanie tohto procesu. Podľa môjho názoru by to malo zmysel.
<P>
Chcela by som povedať ďalšiu vec: spomínala sa tu rodová rovnosť a zdôraznili ste, že táto oblasť si vyžaduje väčšie investície, s čím súhlasím. Jedným z hlavných problémov v týchto krajinách je nárast obyvateľstva a všetci vieme, že tento problém sa nedá vyriešiť bez plánovaného rodičovstva, čo súvisí s právami žien.
<P>
Viem, že nebudete bojovať o základné práva žien, ale myslím si, že ak uvažujeme o krokoch v snahe pomôcť jemenskej spoločnosti, rodová rovnosť a najmä plánované rodičovstvo majú veľký význam.
<SPEAKER ID="098" NAME="Adam Bielan" LANGUAGE="PL">
Vážená pani predsedajúca, pozornosť celého sveta sa v poslednom čase sústreďuje na Jemen, kde sa aktivisti al-Káidy prihlásili k našťastie neúspešnému pokusu vyhodiť na Vianoce do vzduchu americké lietadlo. Dávno však vieme, že zhoršujúca sa situácia v oblasti bezpečnosti v krajine umožňuje teroristickým skupinám nájsť tu úkryt, z ktorého je možné plánovať a organizovať ďalšie operácie. Terorizmus sa v regióne šíril už dávno pred pamätným 11. septembrom. Pripomeňme si len útok al-Káidy na americkú vojnovú loď USS Cole 12. októbra 2000.
<P>
Jemen je najmä vďaka svojej geografickej polohe mimoriadne dôležitá krajina. Musíme mať na pamäti, že cez 26,5-kilometrový prieliv Bab-el-Mandeb medzi Jemenom a Džibutskom sa každý deň prepravuje 3,5 milióna barelov ropy, čo predstavuje 4 % svetovej produkcie. V tejto krajine je zároveň veľmi zložitá vnútorná situácia. Okrem prosperujúcej al-Káidy je na severe krajiny v provincii Saada veľké šiitské povstanie a na juhu prepuklo násilie spôsobené separatistickým hnutím. Ak k tomu pridáme negatívne dôsledky svetovej potravinovej krízy, ktorá tu bola pred dvomi rokmi, súčasnú finančnú krízu, klesajúce zásoby ropy, ktorá predstavuje dve tretiny príjmov krajiny a napokon čoraz vážnejší nedostatok vody, máme pred sebou obraz krajiny, ktorá je na kolenách, ideálny cieľ pre al-Káidu, ktorá si vzhľadom na problémy v Afganistane hľadá novú základňu.
<P>
Preto okrem vojenského zásahu, ktorý je v dôsledku pasivity a bezmocnosti miestnych orgánov v istej forme nezvratný, musí byť medzinárodné spoločenstvo vrátane Európskej únie - a v tejto chvíli sa obraciam na pani Ashtonovú - veľmi aktívne predovšetkým v procese obnovy štátnych inštitúcií.
<SPEAKER ID="099" NAME="Sabine Lösing" LANGUAGE="DE">
Vážená pani predsedajúca, médiá už mobilizujú ľudí do tretieho frontu vojny proti terorizmu. V tejto chvíli však strategické možnosti nie sú pre USA a členské štáty EÚ v Jemene a v regióne Afrického rohu zatiaľ reálne otvorené. Skutočnosť je taká, že vládna elita okolo prezidenta Saleha brutálne diskriminuje a utláča šiitské obyvateľstvo na severe krajiny a vedie vojnu proti separatistickému hnutiu na juhu, v oblasti bývalej Jemenskej ľudovodemokratickej republiky, čo spôsobuje obyvateľom tohto územia veľké utrpenie. Medzi šiitským obyvateľstvom a al-Káidou neexistuje žiadna reálne potvrdená spojitosť a táto myšlienka slúži výhradne skorumpovanej a de facto autokratickej vláde ako dymová clona, za ktorú sa skrýva v snahe získať rozsiahlu vojenskú pomoc.
<P>
Túto vládu by sme nemali podporovať v budovaní bezpečnostných síl - tým by sme len priliali olej do ohňa. Každá poskytnutá pomoc musí priniesť výhody všetkým regiónom bez ohľadu na ich náboženskú, etnickú alebo politickú orientáciu. Musíme iniciovať a podporiť proces zmierenia, do ktorého zapojíme OSN a všetkých miestnych aktérov vrátane susedných štátov, ako je Irán. Nesmieme jednostranne podporovať vládu v boji proti povstalcom. Operácia Atalanta by nemala ďalej pokračovať a rozširovať sa, a už vôbec nie na území jemenskej pevniny, pretože to by slúžilo iba geostrategickým záujmom západných priemyselne rozvinutých národov.
<P>
Mali by sme urobiť všetko pre to, aby EÚ vyjadrila nesúhlas aj s absolútne nesprávnou stratégiou eskalácie Spojených štátov v Jemene.
<SPEAKER ID="100" NAME="Fiorello Provera" LANGUAGE="IT">
Vážená pani predsedajúca, dámy a páni, Jemen nie je novým územím terorizmu, ako ho niekto nazval, ale skôr krajinou nestability.
<P>
Nedostatočná kontrola územia zo strany centrálnej vlády a nedostatočné zabezpečenie hraníc umožňujú nárast nelegálneho obchodu, nekontrolovanej migrácie, pirátstva a teroristických aktivít. Reakcia na nové výzvy al-Káidy v Jemene by však nemala predstavovať iba vojenský tlak, ale aj pomoc miestnym orgánom získať lepšiu kontrolu nad územím. Opakujem: miestnym orgánom, nie iba vláde.
<P>
Stabilita Jemenu by sa však mala nastoliť na základe vzťahov na národnej a regionálnej úrovni, bez vonkajších alebo vopred pripravených riešení, ktoré sú často v rozpore so situáciou v krajine a sú odsúdené na neúspech. To by znamenalo väčší záväzok Rady pre spoluprácu v Perzskom zálive, ktorá by sa výraznou mierou podieľala na financovaní miestnych projektov. Európska únia by mala spolupracovať so svojimi partnermi - Jemenom, krajinami G8 a krajinami Perzského zálivu na poskytovaní finančnej a rozvojovej pomoci s podporou jemenskej vlády.
<P>
Na záver by som chcel povedať, že politiky, hoci akokoľvek dokonalé, sú dlhodobou záležitosťou a mali by byť spojené s okamžitou intenzívnou podporou bezpečnosti a kontroly nad územím. V opačnom prípade vzniká riziko, že jemenský štát zlyhá a terorizmus v tejto oblasti vzrastie do obrovských rozmerov.
<SPEAKER ID="101" NAME="Andreas Mölzer" AFFILIATION="NI">
(DE) Vážená pani predsedajúca, je všeobecne známe, že Jemen sa v súčasnosti považuje za semenisko islamských extrémistov. Ide o krajinu postihnutú chudobou, s nízkou úrovňou bezpečnosti a vysokou koncentráciou zbraní. Jemen sa zmieta v konfliktoch a trpí akútnym nedostatkom vody. Zdá sa, že vláda v tejto krajine nemá úplne pod kontrolou ani kapitál.
<P>
Preto sa Jemen ocitol v centre pozornosti boja proti terorizmu a je ďalšou krajinou, v ktorej sa prítomnosť radikálnych islamistov považuje za negatívny dôsledok zlyhania politiky Spojených štátov v minulosti. Túto skutočnosť by sme mali mať počas rozpravy dôrazne na pamäti a rovnako by sme nemali zabúdať na prelety CIA, tajné väznice a katastrofálne dôsledky doterajšej kampane USA na Blízkom východe.
<P>
Podľa môjho názoru by bolo naivné klásť terorizmus a chudobu na rovnakú úroveň a tiež považujem za nezodpovedné nechať sa riadiť politikou USA a slepo veriť, že problémy v Jemene vyrieši iba zvyšujúca sa vojenská pomoc. Despotický prezident je len rád, že dostáva milióny z vojenských prostriedkov Západu, ale v minulosti mal dosť času a napriek tomu znovu hľadal podporu u islamistov v snahe natrvalo umlčať odporcov režimu.
<P>
Nemôžeme, samozrejme, nečinne stáť a prizerať sa, pretože táto krajina sa mení z doterajšieho úkrytu džihádistov na ich operačnú a výcvikovú základňu. Musíme jednoznačne hovoriť aj o zlepšení rozvojovej pomoci, aj keby malo ísť len o zníženie počtu nových prívržencov džihádu.
<P>
Napokon, EÚ nesmie dovoliť, aby sa dostala do pozície pokladníka USA. Naopak, Únia musí na seba prevziať úlohu nestranného sprostredkovateľa s cieľom nastoliť dialóg a pripraviť cestu pre dlhodobé politické riešenie.
<SPEAKER ID="102" NAME="Laima Liucija Andrikien" AFFILIATION="PPE">
Vážená pani predsedajúca, mám krátku poznámku a dve otázky na pani barónku Ashtonovú. Zdá sa, že EÚ v súčasnosti čelí dileme. Na jednej strane potrebujeme podporiť intenzívnejšie kroky v boji proti teroristom, ktorí priamo ohrozujú bezpečnosť európskych občanov. Rôzne islamské extrémistické skupiny v Jemene sú aktívnejšie ako kedykoľvek predtým a al-Káida považuje Jemen za jedno zo svojich najdôležitejších území pre plánovanie útokov na západné ciele a pre výcvik milícií a potenciálnych samovražedných útočníkov.
<P>
Najnovším príkladom hrozieb, ktorým čelíme, je neúspešný útok na lietadlo Severozápadných aerolínií. Na druhej strane treba povedať, že rôzne organizácie na ochranu ľudských práv viackrát obvinili jemenské orgány z mučenia, neľudského zaobchádzania a mimosúdnych popráv. Svojvoľné zadržiavanie občanov a prehliadky domov sú všeobecne rozšírené a potreba boja proti terorizmu sa využíva ako hlavný dôvod na ospravedlnenie týchto nezákonných praktík.
<P>
Vychádzajúc zo záverov Rady o problematike Jemenu sa chcem, pani barónka Ashtonová, v tejto súvislosti opýtať, akú podporu môže EÚ ponúknuť Jemenu v boji proti terorizmu. Okrem toho sa EÚ domnieva, že pre krízu v tejto oblasti neexistuje vojenské riešenie. Pritom Washington podpísal s jemenskými orgánmi dohodu o užšej vojenskej spolupráci. Preto by som uvítala váš názor a stanovisko Európskej únie k rozhodnutiu Američanov aktívnejšie sa angažovať v boji proti teroristom v Jemene, najmä podpisom dohody o vojenskej spravodajskej službe a výcviku.
<SPEAKER ID="103" NAME="Richard Howitt" AFFILIATION="S&amp;D">
Vážená pani predsedajúca, vítam dnešnú rozpravu, ktorá sa uskutočňuje pred zasadnutím Rady pre zahraničné veci a konferenciou v Londýne, ktorú zvolal Gordon Brown na budúci týždeň.
<P>
Dôvodom nášho záujmu je zrejme pokus bombového atentátnika vyhodiť do vzduchu lietadlo. Dnes chcem upriamiť medzinárodnú pozornosť aj na snahu oslobodiť britského inžiniera Anthonyho S. a piatich ďalších európskych rukojemníkov, ktorí pracovali v miestnej nemocnici v Jemene, a ktorých uniesli vlani v júni.
<P>
No v súvislosti s Jemenom by sme pri našich aktivitách v budúcnosti mali zohľadniť nielen vonkajšie, ale aj vnútorné potreby. Treba bojovať proti podvýžive, ktorej úroveň je vyššia ako v niektorých krajinách subsaharskej Afriky, ako je Niger, a ako práve povedala pani Andrikienėová, proti porušovaniu ľudských práv v krajine, ktorá je vo vykonávaní popráv v celosvetovom meradle na 11. mieste, deti nevynímajúc. Preto ako medzinárodné spoločenstvo nečakajme na útok teroristov, kým začneme riešiť otázky možností, vládnutia a rozvoja v zraniteľných krajinách nášho sveta.
<P>
Vítam dnešné vyhlásenie vysokej predstaviteľky o poskytnutí pomoci a žiadam, aby témou stretnutí na budúci týždeň boli aj súčasné záväzky všetkých účastníkov poskytnúť prostriedky na pomoc Jemenu, pretože spoločná výzva OSN na podporu tejto krajiny nepriniesla ani 1 % potrebných prostriedkov. Ako povedala pani Brantnerová, cieľom týchto stretnutí bude dosiahnuť prímerie a možno aj zvolať mierovú konferenciu o najnovšom kole bojov s hnutím Houthis na severe a zabezpečiť prístup humanitárnej pomoci do regiónu. Je potrebné postarať sa o to, aby sa príjmy z predaja ropy investovali do hospodárskeho a sociálneho rozvoja v prospech ľudí tejto krajiny. Je potrebné, aby Európa spolupracovala pri hľadaní trvalých riešení vo vzťahu k jemenským väzňom, ktorí tvoria najväčší kontingent väznice v zálive Guantánamo.
<P>
Dúfam, že vysoká predstaviteľka preskúma možnosti vytvorenia spoločného projektu EÚ a Rady pre spoluprácu v Perzskom zálive v rámci SOBP, ktorý bude zameraný na výcvik členov bezpečnostného sektora v Jemene, pretože naše úsilie má pre mnohé krajiny mimoriadny význam.
<P>
Napokon, Bin Ládinovci možno pochádzajú z dediny Al-Rubat v Jemene, ale chýbajúca medzinárodná angažovanosť umožnila mnohým mladým ľuďom v krajine radikalizovať sa v jeho mene. Medzinárodná angažovanosť je v súčasnosti nevyhnutná.
<SPEAKER ID="104" NAME="Charles Goerens" AFFILIATION="ALDE">
(FR) Vážená pani predsedajúca, dámy a páni, pokus o útok je dostatočný dôvod, aby sme v súvislosti s rešpektovaním práva na bezpečnosť našich spoluobčanov odstránili akýkoľvek náznak triviálnosti. Ochrana našich spoločností nás navyše núti neustále hľadať rovnováhu medzi bezpečnosťou a slobodou.
<P>
Právo na ochranu, najmä pokiaľ ide o teroristické útoky, je stanovené v článku 188R Lisabonskej zmluvy, presnejšie v jej článku 4, ktorý oprávňuje Európsku úniu a jej členské štáty postupovať efektívnym spôsobom. V tom istom odseku sa jasne uvádza, že Európska rada musí pravidelne skúmať hrozby, ktorým Európska únia čelí. Chcel by som pani Ashtonovú požiadať, aby mi vysvetlila, či Európska únia a jej členské štáty dodržiavali toto ustanovenie a v akom rozsahu.
<P>
Môže, podľa jej názoru, spolupráca v rámci Európskej únie zabrániť tomu, aby v Európskej únii došlo k podobnému prípadu, ako bolo zlyhanie spravodajských služieb USA, ktoré sa zistilo v prípade nedávneho pokusu o atentát na let 253 z Amsterdamu do Detroitu?
<P>
Jedna otázka je v tejto rozprave absolútne kľúčová: bolo meno podozrivého teroristu európskym spravodajským službám, všetkým európskym spravodajským službám, známe? Ak nie, aké závery pani Ashtonová očakáva? Domnieva sa, že súčasná úroveň spolupráce a výmeny informácií medzi spravodajskými službami je postačujúca na to, aby sme sa v Európskej únii vyhli podobným zlyhaniam?
<P>
Považuje pani vysoká predstaviteľka možnosti spravodajských služieb členských štátov za dostatočné na spoluprácu v duchu solidarity stanovenej v článku 188R?
<P>
Občania majú, samozrejme, právo žiadať bezchybné monitorovanie teroristických hrozieb. Ťažko by pochopili, že Európska únia na jednej strane posiela do Spojených štátov stále viac swiftových osobných údajov a na druhej strane má tá istá Európska únia nedostatky v oblasti prevencie a spravodajských služieb.
<SPEAKER ID="105" NAME="Geoffrey Van Orden" AFFILIATION="ECR">
Vážená pani predsedajúca, Jemen si, žiaľ, už dávno vybudoval povesť liahne teroristov a tejto skutočnosti sa dlhé roky nevenovala dostatočná pozornosť. Konflikty, bezprávie a korupcia tu majú hlboké korene.
<P>
Mimochodom, rád by som pripomenul, že dôvodom zásahu britských jednotiek v Jemene začiatkom 19. storočia bolo skoncovať s pirátstvom v Adenskom zálive, ktoré tu veľmi úspešne fungovalo viac ako sto rokov. V posledných rokoch sa, samozrejme, Jemen stal liahňou teroristov, v ktorej sa pripravujú teroristické činy a z ktorej sa terorizmus šíri do ďalších krajín. Teroristické skupiny dômyselným spôsobom využívajú možnosti, ktoré im skrachované štáty ponúkajú. Proti tomu musíme bojovať.
<P>
Spojené kráľovstvo v súčasnosti poskytuje v porovnaní s ostatnými neoceniteľnú pomoc. Dúfam, že konferencia v Londýne povzbudí ďalšie krajiny vrátane Európskej únie a ďalších regionálnych štátov v úsilí urobiť pre túto oblasť viac.
<P>
Nemôžeme, samozrejme, vyplieniť terorizmus všade, a to znamená, že musíme zlepšiť bezpečnosť vlastných krajín a účinnejšie kontrolovať vlastné hranice. Pochybujem, že by EÚ mala v tomto smere dostatočnú motiváciu, preto si každá krajina musí zamiesť pred vlastným prahom.
<SPEAKER ID="106" NAME="Charalampos Angourakis" AFFILIATION="GUE/NGL">
(EL) Vážená pani predsedajúca, ľudia v Jemene sú obeťami imperialistického konfliktu a intervencie. Som presvedčený, že imperialistické sily podnecujú etnickú, rasovú a náboženskú rivalitu v tejto krajine. Dlhé roky sa často uchyľovali k vojenskej sile. Maria mierové riešenie sporov v snahe udržať si kontrolu nad energetickými zdrojmi a distribučnými energetickými sieťami v tejto oblasti.
<P>
Vývoj v tejto krajine bol vždy výsledkom imperialistických rozhodnutí politiky NATO a politiky podpory hlboko spiatočníckeho a protiľudového režimu v tejto krajine. Je možné, že obrovské zvýšenie finančnej a vojenskej pomoci zo strany Spojených štátov pod zámienkou boja proti al-Káide, označenie Jemenu ako krajiny, ktorá ukrýva teroristov, bombardovanie území krajiny vojenskými silami Saudskej Arábie za pomoci USA a prítomnosť zahraničných vojenských jednotiek spôsobia zintenzívnenie otvorenej vojenskej imperialistickej intervencie. Potvrdzuje to aj nová vlna hystérie, ktorá vznikla po pokuse o teroristický útok na lietadlo spoločnosti Delta. Som presvedčený, že národy zareagujú intenzívnejším bojom proti represívnym opatreniam a imperialistickým zásahom.
<SPEAKER ID="107" NAME="Andrew Henry William Brons" AFFILIATION="NI">
Vážená pani predsedajúca, ako by možno povedala divadelná postava pani Bracknellová, urobiť jednu veľkú chybu v moslimskom svete je nešťastie, ale urobiť dve - to znie ako ľahkomyseľnosť.
<P>
Urobiť tri a viac chýb je znakom hlúposti, bláznovstva alebo zámerného darebáctva. Jemen sa teraz označuje ako nový Afganistan. Jednotky USA sa už rozmiestnili v Jemene, aby prevzali úlohu poradcu. Ako dlho už USA a ich spojenci vrátane Británie rozmiestňujú pozemné vojská na území Jemenu s cieľom bojovať proti al-Káide?
<P>
Čo by mal Západ vlastne robiť, aby zabránil ohrozeniu? Predovšetkým by mal ukončiť vojny v moslimských krajinách, v ktorých umierajú vojaci západnej armády, civilisti, a ktoré radikalizujú mladých moslimov doma i v zahraničí. Mal by stiahnuť svoje vojská z týchto území, aby sa starali o vnútornú bezpečnosť doma a aby chránili našich občanov a infraštruktúry.
<P>
Vo vzťahu k Blízkemu východu by mal jednoznačne prijať neutrálnu politiku a vzdať sa zaujatej politiky Spojených štátov. Mal by zastaviť prisťahovalectvo z moslimských krajín a vysvetliť radikálnym moslimom na Západe, že život medzi ľuďmi rovnakého vierovyznania by bol oveľa šťastnejší.
<SPEAKER ID="108" NAME="Angelika Niebler" AFFILIATION="PPE">
(DE) Vážená pani predsedajúca, pani barónka Ashtonová, dámy a páni, podmienky ľudí, ako aj celková politická a hospodárska situácia v Jemene sa v posledných mesiacoch dramaticky zhoršili. My Európania musíme preto urobiť maximum v snahe konečne stabilizovať túto krajinu.
<P>
Chcela by som vás, pani vysoká predstaviteľka, poprosiť: zabráňte tomu, aby sa Jemen stal druhým Afganistanom. V boji proti medzinárodnému terorizmu musíme urobiť všetko, čo je v našich silách. To sa nám však podarí len tak, že podporíme mierový proces v Jemene. Musíme dosiahnuť mier v tomto regióne a podporiť mierové úsilie vlády v tejto krajine. Jemenskej vláde treba tiež znovu pripomenúť, aby zastavila akúkoľvek diskrimináciu v Jemene - iba tak je možné nastoliť mier. Mier si vyžaduje demokratické štruktúry, ktoré podporujú práva menšín. To je naša európska cesta, hoci sa od iných ciest možno odlišuje. Vyzývam vás, aby ste vo svojej novej pozícii vynaložili maximálne úsilie v snahe kráčať po tejto európskej ceste spolu s nami.
<P>
Bez politickej stability Jemen nemá žiadnu šancu. Politická stabilita môže pomôcť oživiť miestne hospodárstvo, ktoré sa bude rozvíjať, a to môže priniesť ľuďom lepšie vyhliadky do budúcnosti. Vyzývam vás, aby ste v tejto oblasti urobili maximum. Žiadam vás tiež, aby ste využili svoj vplyv a zabezpečili, aby pomocné vojenské oddiely mohli v Jemene poskytovať humanitárnu pomoc. V Jemene žije vyše 130 000 utečencov zo Somálska. Situácia v krajine je katastrofálna. Vkladám do vás, pani barónka Ashtonová, všetky svoje nádeje v očakávaní, že využijete svoj vplyv. Prosím vás tiež, aby ste sa prihovorili za šiestich rukojemníkov, európskych občanov - jedného Brita a piatich Nemcov -, ktorí sú zadržiavaní ako rukojemníci v Jemene. Možno by ste im mohli pomôcť dostať sa na slobodu. Ďakujem.
<SPEAKER ID="109" NAME="Zigmantas Balčytis" AFFILIATION="S&amp;D">
(LT) Súhlasím s Komisiou a s kolegami poslancami, ktorí povedali, že situácia v Jemene je napätá. Krajina je vyčerpaná a zničená v dôsledku nekonečných vojen medzi fanatikmi a bojov medzi separatistami a ľudia trpia extrémnou chudobou. Takáto hospodárska a politická nestabilita už vyvolala obavy susedných štátov na Arabskom polostrove a ohrozuje nielen regionálnu, ale aj globálnu bezpečnosť. Správy o najnovšom zintenzívnení aktivít teroristických skupín sú znepokojujúce. Pripomeňme si aj neúspešný pokus vyhodiť do vzduchu lietadlo na ceste do USA, ako aj hrozby nasmerované na veľvyslanectvá v Jemene. USA už vyhlásili, že situácii v tejto krajine budú venovať osobitnú pozornosť. Preto si myslím, že pri vykonávaní spoločnej zahraničnej politiky je povinnosťou Európskeho parlamentu, Európskej komisie a ďalších inštitúcií prijať spolu s medzinárodným spoločenstvom spoločné a koordinované opatrenia, najmä vychádzajúc z nadobudnutia platnosti Lisabonskej zmluvy.
<SPEAKER ID="110" NAME="Ivo Vajgl" AFFILIATION="ALDE">
(SL) Budem hovoriť slovinsky, takže počúvajte, prosím, tlmočníka. Jemen je krajina, ktorú sužujú náboženské a kmeňové konflikty a dôsledky chýb niekdajšej koloniálnej politiky a politiky USA. Ako už niektorí kolegovia poslanci povedali, riešime tu predovšetkým problematiku Stredného a Blízkeho východu, nestabilného regiónu s množstvom nevyriešených problémov, a po druhé sa zaoberáme, samozrejme, pôvodom všetkých konfliktov, izraelsko-palestínskym konfliktom.
<P>
Jemen predstavuje všetky tieto problémy a my by sme si nemali robiť ilúzie o tom, že riešime lokálnu záležitosť. Jemen zápasí s občianskou vojnou, základňami al-Káidy, nestabilným štátom, slabými bezpečnostnými službami, nedostatočnou bezpečnosťou a ozbrojenými vojenskými silami. Čo môžeme očakávať od konferencie v Londýne?
<P>
Pani vysoká predstaviteľka, podľa môjho názoru bude najťažšie vytvoriť holistický prístup, ale práve ten potrebujeme. Iba tak vyriešime problémy Jemenu. Potrebujeme hospodársky a rozvojový prístup a Jemenu musíme ponúknuť takú podporu, ktorá mu pomôže vybudovať štát a kapacity verejnej správy.
<P>
Myslím si však, že v druhej správe, ktorú by som od pani Ashtonovej rád uvítal, by sme nemali klamať sami seba - ani ostatných -, že ide len o ďalšiu otázku alebo ďalší problém, ktorý je možné vyriešiť vojenskými prostriedkami. Obávam sa, že sa objavujú mnohé indície, najmä vo svetových médiách, ktoré naznačujú, že pripravujeme novú líniu, nový ozbrojený konflikt. To by bolo to najhoršie, čo by sa mohlo v Jemene stať. Pravdepodobne by sa tým ešte viac zostrili vzťahy v celom regióne. Už sme sa dostatočne poučili z vojenských operácií, ktorých sme boli svedkami na Blízkom a Strednom východe, v Afganistane a na niektorých ďalších miestach.
<SPEAKER ID="111" NAME="Struan Stevenson" AFFILIATION="ECR">
Vážená pani predsedajúca, predtým sme hovorili o zhoršujúcej sa situácii v oblasti ľudských práv a brutálnom fašistickom režime v Iráne. V tejto rozprave zaznelo, že mullahovia rozšírili terorizmus do Palestíny a Libanonu a teraz svoj ohavný terorizmus exportujú do Jemenu.
<P>
Koncom októbra jemenskí predstavitelia oznámili, že zadržali loď plnú zbraní z Iránu. Zatkli piatich iránskych inštruktorov. Zbrane a inštruktori smerovali k povstalcom hnutia Houthis.
<P>
Irán je expertom na zástupné vojny, ktoré viedol aj proti Palestíne a Libanonu. Teraz by chcel vyvolať zástupný regionálny konflikt so Saudskou Arábiou, v ktorej prevládajú sunniti. Chcel by som pani barónke Ashtonovej povedať, že ak urobí rázne opatrenia v súvislosti s Iránom, odstráni veľkú časť zhubného nádoru, ktorý ohrozuje Blízky východ.
<SPEAKER ID="112" NAME="Cristiana Muscardini" AFFILIATION="PPE">
(IT) Vážená pani predsedajúca, pani vysoká predstaviteľka, dámy a páni, vážna politická, hospodárska a sociálna kríza v Jemene súvisí s prítomnosťou a činnosťou al-Káidy na tomto území a s víziou džihádu, ktorý je jej motiváciou.
<P>
Jemen sa považuje za jednu z najchudobnejších krajín sveta a riešenie vnútorných konfliktov sa v dôsledku pôvodom náboženského konfliktu medzi šiitskou a sunnitskou menšinou komplikuje. Ako sa zdôrazňuje v návrhu uznesenia, pomoc, spolupráca a podpora zavedenia programov pre sociálnu pomoc sú nevyhnutné. Mali by sme však zdôrazniť, že ak sa jasne a rázne nevyriešia problémy bezpečnosti, prinesie to riziká aj vo vzťahu k Západu.
<P>
Dôvody, ktoré vedú teroristov k uskutočňovaniu vojenského výcviku a zabíjaniu, sú výplodom džihádistickej ideológie, ktorá sa neustále šíri a upevňuje svoje postavenie aj na africkom kontinente. K tomu čiastočne prispela aj ľahostajnosť a povrchnosť pri riešení, alebo skôr neriešení tohto problému zo strany medzinárodného spoločenstva v súvislosti s al-Káidou a jej článkami v Somálsku, Sudáne i v Jemene.
<P>
Nemali by sme zabúdať na príčiny a dôsledky prítomnosti teroristov v Jemene a na mnohé kroky v snahe destabilizovať Somálsko, ktoré je figúrkou vedenou silami al-Káidy v Jemene. Tie potom nie sú do takej miery závislé od wahabistov v Saudskej Arábii, ale skôr od iránskych ajatolláhov, ktorí im dodávajú zbrane a peniaze. Podpora Jemenu sa musí spájať s otázkou bezpečnosti.
<SPEAKER ID="113" NAME="Arnaud Danjean" AFFILIATION="PPE">
(FR) Vážená pani predsedajúca, pani Ashtonová, správne ste zdôraznili, že v súvislosti s otázkou bezpečnosti je prioritou ukončiť vnútorné konflikty v krajine. Nesmieme si pliesť príčiny a dôsledky a hoci nechcem bagatelizovať riziká terorizmu, nemyslím si, že terorizmus je hlavnou príčinou nestability v Jemene. Terorizmus sa šíri v dôsledku nestability spôsobenej vnútornými konfliktami. Z tohto hľadiska by malo byť prioritou Európskej únie povzbudiť a podporiť súčasné úsilie o začatie národného dialógu s prezidentom Salehom v Jemene.
<P>
Na regionálnej úrovni existuje - ako sme práve počuli - spojitosť so somálskou krízou a krízou v Africkom rohu. Problémom sú veľmi intenzívne migračné toky, ale aj nezákonné obchodovanie so zbraňami a presun džihádskych bojovníkov medzi Jemenom a Somálskom. V tejto súvislosti by som chcel vedieť, aké je stanovisko Európskej únie k posilneniu kapacít námorného dohľadu, ktoré sa týka aj Jemenu.
<SPEAKER ID="114" NAME="Filip Kaczmarek" AFFILIATION="PPE">
(PL) Vážená pani predsedajúca, Jemen je najchudobnejšou krajinou arabského sveta. Nedávno som túto krajinu navštívil a videl som to na vlastné oči. Niet pochýb, že chudoba je príčinou alebo prinajmenšom faktorom, ktorý mnohé problémy krajiny ešte prehlbuje.
<P>
V globálnom svete sa, žiaľ, problémy Jemenu stávajú aj našimi problémami. Vnútorné konflikty, ktoré sa spomínali v návrhu uznesenia a počas tejto rozpravy, by sa mali riešiť politickými prostriedkami a strany, ktorých sa tieto konflikty týkajú, by mali rešpektovať ľudské práva a medzinárodné humanitárne právo. Európska únia by sa mala usilovať zabrániť stupňovaniu súčasnej krízy. Poskytnutie rozvojovej pomoci môže prispieť k politickej, hospodárskej a sociálnej stabilizácii v prípade, že táto pomoc je účinná a účelne vynaložená.
<P>
Jemen nie je ďaleko od katastrofy. Spomínali sme nedostatok vody, klesajúce zásoby ropy, ale problém je aj v tom, že 90 % Jemenčanov využíva rastlinu qat, halucinogénne narkotikum, ktoré nahrádza iné plodiny. Jemen napríklad v minulosti vyvážal kávu, čo už dnes nie je možné, pretože namiesto nej pestujú drogy.
<P>
Vláda v Jemene a medzinárodné spoločenstvo nesmú prijímať len provizórne opatrenia, pretože Jemen čelí štrukturálnym problémom. Aj keď zastavíme al-Káidu v Jemene, musíme odstrániť príčiny, pretože problémy sa objavia znovu.
<SPEAKER ID="115" NAME="Marietta Giannakou" AFFILIATION="PPE">
(EL) Vážená pani predsedajúca, ako tu už zaznelo, a všetci si to uvedomujeme, situácia v Jemene je zo sociálneho, hospodárskeho hľadiska a z hľadiska sociálnej súdržnosti katastrofálna. Krajina nemá vodu, zásoby ropy sa míňajú a obyvatelia pestujú drogy.
<P>
Rovnaká situácia bola pred 26 rokmi v Afganistane, keď sme v tejto sále - mám na mysli starú sálu Európskeho parlamentu - počas rozpravy rokovali v súvislosti s budúcnosťou Afganistanu o správe o narkotikách. Ak sa okamžite neuskutoční rozvojová intervencia a nebude možné zabezpečiť na všetkých úrovniach neustálu prítomnosť OSN v Jemene, táto krajina sa nepochybne ocitne v rovnakej situácii, v akej je dnes Afganistan, ktorý má nevyriešené problémy.
<P>
Na boj proti terorizmu neexistuje veľa spôsobov a cesta, ktorú si zvolil Západ, určite nie je jedným z nich. Jediný spôsob, ako zabrániť tomu, aby sa Jemen stal základňou al-Káidy, je dospieť k dohode nielen so Saudskou Arábiou, ale so všetkými arabskými krajinami, a musíme, samozrejme, vyvinúť úsilie a pomôcť tomuto národu vzdať sa primitívnej filozofie a občianskych konfliktov a zamerať sa na demokratické práva.
<SPEAKER ID="116" NAME="Cristian Dan Preda" AFFILIATION="PPE">
(RO) Zmarený bombový útok dňa 25. decembra na palube lietadla Amsterdam - Detroit nám len potvrdil dôležitú skutočnosť. Upriamil pozornosť medzinárodného spoločenstva na vážnosť situácie v Jemene, pretože ako je dobre známe, v tejto krajine existuje nie jeden, ale tri konflikty. Okrem boja na juhu, do ktorého je zapojené separatistické hnutie, sa približne pred šiestimi mesiacmi začal konflikt v provincii Saada na severe, ktorý vedú vládne sily proti šiitským povstalcom z hnutia Huthis, a napokon sú to letecké útoky na základne al-Káidy.
<P>
Ako potvrdil aj generálny tajomník OSN dňa 5. januára, situácia v oblasti poskytovania humanitárnej pomoci je veľmi znepokojujúca, a ak sa tieto konflikty neskončia, hrozí, že sa bude naďalej zhoršovať. V súvislosti s medzinárodnou konferenciou, ktorá sa uskutoční budúci týždeň v Londýne, som presvedčený, že Európska únia musí podporiť koordinovanú reakciu v snahe zabezpečiť stabilitu tejto krajiny, čo by prispelo aj k zlepšeniu medzinárodnej bezpečnosti.
<P>
Cestu k zjednotenému, stabilnému a demokratickému Jemenu vybudujeme podľa môjho názoru tým, že vypracujeme stabilný plán na zabezpečenie vojenskej i hospodárskej podpory a na boj proti terorizmu, ktorý musia doplniť aj konkrétne opatrenia na podporu hospodárskeho rozvoja krajiny. Ďakujem vám.
<SPEAKER ID="117" NAME="Alf Svensson" AFFILIATION="PPE">
(SV) Jemen nie je len bezpečným útočiskom al-Káidy. To sme si už v tejto rozprave ujasnili. Krajina sa môže veľmi ľahko zmeniť na bojové pole dvoch hlavných síl regiónu: Saudskej Arábie a Iránu. Jemenská vláda opakovane obvinila Irán z podpory šiitského povstaleckého hnutia. Irán to odmietol, ale tieto obvinenia sa v skutočnosti objavili aj v saudskoarabských médiách.
<P>
Dôkazom toho je aj vyhlásenie jemenskej vlády, že v októbri 2009 zastavila iránske dodávky zbraní pre povstalecké hnutie, a skutočnosť, že v posledných mesiacoch sa iránske štátne médiá venujú bojom šiitského povstaleckého hnutia viac a benevolentnejšie ako v minulosti. Počas konfliktu s povstalcami v Jemene zahynulo od začiatku útoku Saudskej Arábie dňa 4. novembra 2009 osemdesiatdva príslušníkov saudskoarabskej armády.
<P>
Ako tu už zaznelo, Jemen sa považuje za najchudobnejšiu krajinu arabského sveta - no zároveň je v zovretí hlavných síl regiónu, Iránu a Saudskej Arábie. Zaujímalo by ma, či pani Ashtonová môže túto skutočnosť potvrdiť a či môže zanalyzovať situáciu.
<SPEAKER ID="118" NAME="Janusz Władysław Zemke" AFFILIATION="S&amp;D">
(PL) Vážená pani predsedajúca, chcel by som vyjadriť súhlas s hodnotením situácie, ktoré predniesla pani Ashtonová. Máte pravdu v tom, pani Ashtonová, že ak chceme zmeniť situáciu v Jemene, potrebujeme humanitárnu pomoc a možno aj vojenský zásah. Ak má byť toto spektrum opatrení široké, vyžaduje si koordináciu, pretože za zlepšenie situácie v Jemene nie je zodpovedná len Európska únia. Sú to aj mnohé inštitúcie. V tejto súvislosti by som chcel položiť nasledujúcu otázku: nemyslíte si, že by práca OSN a Európskej únie v oblasti humanitárnej pomoci mala byť lepšie koordinovaná? V oblasti vojenských záležitostí a prieskumu potrebujeme tiež lepšiu spoluprácu s NATO a spravodajskými službami - mám na mysli najmä spravodajské služby konkrétnych krajín. Tieto opatrenia musia byť koordinované, pretože potom budú výrazne účinnejšie.
<SPEAKER ID="119" NAME="Paul Rübig" AFFILIATION="PPE">
(DE) Vážená pani predsedajúca, pani barónka Asthonová, moja otázka sa týka foriem spolupráce a vášho názoru na túto spoluprácu, ktorú by sme mali my, Európska únia, rozvíjať v Jemene, napríklad v oblasti malých a stredných podnikov alebo možno v oblasti poskytovania dodávok energie a vody, pretože komunikácia a vytváranie vzťahov by v budúcnosti mohli zohrávať významnú úlohu. Ktoré programy majú pre vás, pani vysoká predstaviteľka, prioritu?
<SPEAKER ID="120" NAME="Marek Siwiec" AFFILIATION="S&amp;D">
(PL) Vážená pani predsedajúca, nechýbalo veľa a predseda Európskeho parlamentu mohol kondolovať rodinám takmer 300 obetí, ktoré sa nachádzali v lietadle smerujúcom z Amsterdamu do Detroitu. To by bolo včera. Nestalo sa tak len vďaka náhode. Svet potreboval túto dramatickú udalosť, aby si uvedomil problém Jemenu - nového zdroja terorizmu.
<P>
Bezmocne sa prizeráme situácii, ktorú sme už raz zažili v Afganistane. Bezmocne sa pozeráme na to, čo sa dnes deje v Jemene, a Európa a táto budova sú plné mylných názorov ochrancov ľudských práv, ktorí ľutovali väzňov v Guantáname. Títo väzni boli prepustení a teraz opäť pripravujú útoky. Znovu opakujem, ľudia budú zomierať a my povieme, že sme bezmocní.
<P>
Plne súhlasím s názorom pána Zemkeho - bez vojenskej spolupráce, bez spolupráce v oblasti spravodajských služieb a bez spolupráce inštitúcií, ktorých úlohou je zaoberať sa terorizmom, vystavujeme zdravie a životy našich občanov riziku.
<SPEAKER ID="121" NAME="Catherine Ashton">
vysoká predstaviteľka Únie pre zahraničné veci a bezpečnostnú politiku/podpredsedníčka Komisie. - Vážená pani predsedajúca, znovu zopakujem, že dôležité a rozsiahle rozhovory o tejto oblasti sveta, ktoré trvajú niekoľko rokov, dosiahli svoj cieľ. Poukázala som na skutočnosť, že v období rokov 2007 - 2010 Komisia vynaložila na podporu 100 miliónov EUR a rovnaká suma sa vynaloží aj v budúcnosti. V tejto oblasti sme však znovu poukázali na význam udržateľného a koordinovaného úsilia, čo zdôraznili mnohí poslanci.
<P>
Myslím si, že pripomienky pani Salafrancovej, ktoré spomínala na začiatku, sme vzali do úvahy a znovu zohľadnili v mnohých príspevkoch o tom, ako môžeme zabezpečiť efektívnejšiu spoluprácu v oblasti bezpečnosti a politického a hospodárskeho zjednotenia, ktorej cieľom je vyriešiť problémy tohto národa. Pani Giannakouová hovorila o klesajúcich zásobách vody a ropy. Myslím si, že Jemen je prvou krajinou, v ktorej sa očakáva vyčerpanie zásob vody okolo roku 2015, a to musíme považovať za reálny a dôležitý problém.
<P>
Ak chceme vyriešiť tieto otázky, musíme presadiť komplexný prístup. Mnohí poslanci sa pýtali na stratégiu, ktorou by sme sa mali zaoberať. Dovoľte mi načrtnúť niekoľko jej zásadných prvkov: predovšetkým ide o otázku bezpečnosti a boja proti terorizmu. Keďže sa blíži stretnutie v Londýne, musíme sa naň dôsledne pripraviť, ako zdôraznili mnohí poslanci. Musíme pripraviť balík pomoci a zamerať sa na činnosti, s ktorými sme už začali, ide napríklad o misiu Atalanta pri pobreží a jej význam.
<P>
Práve teraz sa zaoberáme otázkou skvalitnenia námorného dohľadu. Táto téma bola predmetom rozhovoru, ktorý som mala nedávno so španielskym ministrom obrany v snahe zistiť, čo môžeme urobiť pre lepšiu a účinnejšiu koordináciu v oblasti námornej bezpečnosti, pričom je potrebné brať do úvahy dĺžku pobrežia a rozsah územia, ktoré treba pokryť.
<P>
Myslím si tiež, že sme si ujasnili komplexný prístup v súvislosti s tým, ako spojiť rôzne prvky a ako zapojiť do procesu susedné štáty Jemenu. Pani Brantnerová, spomínali ste konkrétne Radu pre spoluprácu v Perzskom zálive. Súhlasím: veľmi dôležitou súčasťou úsilia o riešenie problémov v tejto oblasti je spolupráca so susednými štátmi tohto regiónu. Dúfam, že stretnutie v Londýne spojí kľúčové členské štáty z okolia tohto regiónu, ktoré nám môžu pomôcť.
<P>
Stretnutie v Londýne je, samozrejme, príležitosť zjednotiť naše názory s názormi Spojených štátov a ďalších krajín. Spolupracujeme so Spojenými štátmi. Nie je pravda, že ich prístup sa obmedzuje na boj proti terorizmu: Spojené štáty tiež podporujú prístup vychádzajúci z hlavných príčin a plne s ním súhlasia. Tento prístup spája všetky potrebné prvky, ktoré potrebujeme na zabezpečenie podpory tejto krajiny.
<P>
Pokiaľ ide o konkrétnu otázku bezpečnosti, tento víkend sa v Španielsku uskutoční neformálne stretnutie Výboru EÚ pre vnútorné veci. Pokiaľ viem, na tomto stretnutí sa zúčastní aj náš americký partner, s ktorým budeme hovoriť o problémoch, ktoré spomínali poslanci.
<P>
Súhlasím s názorom, že toto nie vianočný stromček, ani zoznam tajných želaní. Musíme veľmi starostlivo zvážiť, čo môžeme zmeniť v snahe pomôcť Jemenu viesť vnútorný dialóg, a tým podporiť ľudí a pokúsiť sa vyriešiť niektoré súčasné konflikty v krajine, čo má podľa môjho názoru rovnaký význam ako čokoľvek iné.
<P>
Pokiaľ ide o to, ako nájsť tú správnu podporu, myslím si, že na tento účel sa môžu primerane využiť aj nástroje stability, ale to nenahrádza a nikdy nemôže nahradiť úsilie podnietiť vládu k vnútornému dialógu, ktorý môžu viesť iba oni sami. Ak máme reagovať na problémy Jemenu, do riešenia tejto otázky sa musia zapojiť aj partneri, ktorí majú pre Jemen najväčší význam.
<P>
Takže pre mňa to bola veľmi užitočná rozprava. Som vám veľmi vďačná, pretože na základe tejto rozpravy si môžem pripraviť zoznam tém, ktoré plánujem otvoriť na stretnutí Výboru pre zahraničné veci, kde budeme tieto témy riešiť, a neskôr v Londýne, ako som už spomínala. Spolu s vládou sa budeme zaoberať všetkými možnosťami, ktoré môžu poskytnúť trvalú podporu tejto krajine v oblasti hospodárskeho rozvoja, a rovnako sa budeme zaoberať bojom proti terorizmu a otázkami podpory zo strany susedných štátov.
<P>
Myslím, že záverečným bodom je riešenie kritickej situácie rukojemníkov, ktorá sa tu už viackrát spomínala: ide o šiestich rukojemníkov, jedného Brita a piatich Nemcov vrátane malých detí z nemeckej rodiny, ktorí sú zadržiavaní ako rukojemníci. Viem, že nedávno bol v Jemene nemecký minister zahraničných vecí pán Westerwelle. O tejto téme sme spolu hovorili tento týždeň. Neustále myslíme na rukojemníkov a na to, ako teraz trpia. Všetky tieto témy prednesieme na stretnutí v Londýne a znovu chcem váženým poslankyniam a poslancom poďakovať za to, že nastolili tieto dôležité problémy.
<SPEAKER ID="122" NAME="Predsedajúca">
Rozprava sa skončila.
<P>
Hlasovanie sa uskutoční počas prvého februárového zasadnutia.
<SPEAKER ID="996" NAME="João Ferreira  " AFFILIATION="GUE/NGL">
písomne. - (PT) Už dlho sme svedkami zbližovania silných geostrategických záujmov na obrovskom území Stredného a Blízkeho východu, strednej Ázie a severnej Afriky vrátane oblasti Červeného mora a Adenského zálivu, kde má Jemen strategickú pozíciu (vedľa Somálska). Tieto záujmy sa stále viac a stále agresívnejšie bránia vojenskými prostriedkami. Súčasnú situáciu v Jemene a katastrofálne utrpenie, ktoré ľudia prežívajú, by sme mali analyzovať vo vzťahu k tejto situácii. V súlade s tým treba chápať a odsúdiť zvyšujúcu sa vojenskú prítomnosť USA a EÚ v tomto regióne. Jej brutálnym a ohavným prejavom, ktorý rozhodne odsudzujeme, je útok americkej rakety s plochou dráhou letu na údajnú teroristickú základňu al-Káidy, ktorého výsledkom však údajne boli desiatky civilných obetí. Reálne riešenie zložitých problémov a nebezpečenstiev, ktoré ohrozujú ľudí v tomto regióne, môže priniesť iba demilitarizácia, vnútroštátne právo, zvrchovanosť občanov a skutočná spolupráca s cieľom dosiahnuť riešenie zložitých sociálnych problémov, s ktorými občania zápasia.
<SPEAKER ID="123" NAME="Bogdan Kazimierz Marcinkiewicz  " LANGUAGE="PL">
Vážená pani predsedajúca, pokiaľ ide o problém bezpečnosti a hospodárskej a politickej stabilizácie Jemenu, ktorý sa v poslednom čase objavoval pomerne často, ako člen delegácie Európskeho parlamentu pre vzťahy s Arabským polostrovom by som chcel vyjadriť isté znepokojenie. Jemen, ktorý je najchudobnejšou krajinou arabského sveta, sa stal objektom osobitného záujmu teroristických skupín. Tieto skupiny využili bezmocnosť Jemenu a spravili si z neho základňu pre teroristické útoky namierené ďaleko za hranice Jemenu. Podľa pozorovateľov je Jemen v dôsledku šiitského povstania na severe, separatistického hnutia na juhu a teroristických aktivít al-Káidy na pokraji rozpadu.
<P>
Preto vyzývam na posilnenie bilaterálnych vzťahov s Jemenom a na vypracovanie plánov pre čo najúčinnejšie metódy zlepšenia bezpečnosti a politickej situácie, najmä v súvislosti s mimoriadnym stretnutím o riešení tejto problematiky, ktoré zorganizoval Gordon Brown dňa 28. januára v Londýne.
