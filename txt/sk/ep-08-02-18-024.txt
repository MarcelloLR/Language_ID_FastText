<CHAPTER ID="024">
Colný kódex Spoločenstva (rozprava) 
<SPEAKER ID="142" NAME="Predsedajúci">
. - Ďalším bodom programu je odporúčanie návrhu do druhého čítania, v mene Výboru pre vnútorný trh a ochranu spotrebiteľa, o spoločnej pozícii prijatej Radou 15. októbra 2007 s ohľadom na prijatie nariadenia Európskeho parlamentu a Rady, ktorým sa ustanovuje colný kódex Spoločenstva (modernizovaný Colný kódex) (11272/6/2007 - C6-0354/2007 - (Spravodajkyňa: Janelly Fourtouová).
<SPEAKER ID="143" NAME="Janelly Fourtou">
spravodajkyňa.
<P>
(FR) Vážený pán predsedajúci, pán komisár, dámy a páni, končíme tvrdú trojročnú prácu a ja môžem konštatovať, že ma teší jej výsledok týkajúci sa kľúčových bodov tohto dokumentu.
<P>
Colná únia predstavuje jeden z pilierov Európskej únie a jeden zo základných prvkov fungovania vnútorného trhu. Platný colný kódex Spoločenstva vypracovaný v 80-tych rokoch a prijatý v 90-tych rokoch je v súčasnosti zastaralý. Naše colné služby čelia novým výzvam. V roku 2007 svetový obchod dosiahol takmer 16 miliárd USD, čo je 31 % HDP. Import a export samotnej Európskej únie tvoril 20 % svetového dovozu a vývozu.
<P>
Colné služby sú zodpovedné za udržanie plynulého toku obchodu, potrebné colné kontroly, ako aj zaistenie ochrany a bezpečnosti občanov EÚ. Na dosiahnutie uspokojivej rovnováhy je potrebná modernizácia spôsobov kontroly a zlepšenie úrovne spolupráce medzi jednotlivými službami a hospodárskymi subjektmi.
<P>
Prijatie kódexu je potrebné aj z dôvodu ďalších zásadných zmien v oblasti medzinárodného obchodného prostredia, ktoré sú výsledkom vzrastajúceho a nezvratného používania informačných technológií a technológií na výmenu elektronických údajov. Na túto konkrétnu otázku bola zameraná aj správa, ktorú vypracoval môj kolega, pán Heaton-Harris, a ktorú Parlament prijal v decembri minulého roku.
<P>
Modernizovaný colný kódex bol prijatý v prvom čítaní 12. decembra 2006 a nemeckému predsedníctvu sa 25. júna 2007 podarilo dosiahnuť politickú dohodu. Parlament prijal v prvom čítaní k zneniu návrhu 51 pozmeňujúcich a doplňujúcich návrhov. 34 z nich bolo podstatných a zaradili sa buď v plnom znení alebo čiastočne do spoločnej pozície Rady.
<P>
K sporným bodom patrili status schváleného hospodárskeho subjektu, právo na zastúpenie v colnom konaní, centralizované colné konanie a komitológia. Status schváleného hospodárskeho subjektu, ktorý sa priamo týka udalostí 11. septembra, sa zaviedol nariadením s názvom "pozmeňujúci a doplňujúci návrh o bezpečnosti" s cieľom zvýšiť úľavy pre subjekty, a vyvážiť tak nové náklady, ktoré vznikli v súvislosti s otázkami bezpečnosti.
<P>
Váš spravodajca vyjadril uspokojivý názor v súvislosti so zaradením koncepcie stanovenej Parlamentom v prvom čítaní. Uvedená koncepcia zahŕňa rozlišovanie dvoch rôznych typov povolení, a to "zjednodušených colných postupov" na jednej strane a "bezpečnosti a ochrany" na strane druhej. Toto pragmatické riešenie zohľadňuje rozličné potreby hospodárskych subjektov.
<P>
V súvislosti s otázkou colných zástupcov sme sa neubránili emocionálnym reakciám zo strany krajín, v ktorých má táto profesia dlhodobú históriu. Aj keď Rada neprijala návrhy Parlamentu v plnom rozsahu, vychádzala z predpokladu, že colní zástupcovia a schválené hospodárske subjekty by mali byť spojené tak, ako sme požadovali.
<P>
Váš spravodajca verí, že Rada dospela k vyhovujúcemu kompromisu. Toto riešenie navyše prijali aj združenia colných zástupcov aj napriek skutočnosti, že v niektorých členských štátoch stratili svoj monopol.
<P>
Pokiaľ ide o centralizované colné konanie, Rada článkom 106 zaviedla ďalšie nóvum. Usúdila, že pre väčšiu logickosť a transparentnosť bude vhodnejšie spojiť všetky ustanovenia kódexu týkajúce sa centralizovaného colného konania do jedného článku.
<P>
Odteraz môžu všetky hospodárske subjekty využívať centralizované colné konanie na území ktoréhokoľvek členského štátu. V prípade, že konanie zahŕňa viaceré členské štáty, musia splniť kritériá pre udelenie statusu hospodárskeho subjektu.
<P>
Posledným bodom, v súvislosti s ktorým tento dokument zaznamenal značný a veľmi uspokojivý pokrok je skutočnosť, že sme rozšírili uplatňovanie komitologického postupu na 44 ustanovení modernizovaného colného kódexu.
<P>
Preto žiadam Parlament o podporu spoločného stanoviska Rady bez pozmeňujúcich a doplňujúcich návrhov.
<SPEAKER ID="144" NAME="László Kovács">
Člen Komisie. - Vážený pán predsedajúci, po viac ako dvoch rokoch medziinštitucionálnej práce sa najmä vďaka intenzívnej práci pani Fourtouovej a vďaka podpore členov Výboru pre vnútorný trh a ochranu spotrebiteľa nachádzame pred ukončením postupu spolurozhodovania o tomto návrhu.
<P>
Som veľmi rád, že právny rámec reformy európskych colných záležitostí zameranej na budúcnosť sa snáď zavedie tento rok, rok štyridsiateho výročia vzniku našej colnej únie. Tento krok bude povzbudivým podnetom na prácu, ktorá nás čaká.
<P>
Colná únia sa zvyčajne označuje za jeden zo "starých" pilierov Spoločenstva. Jej význam však nemožno znížiť len na dedičstvo minulosti. Funguje aj v súčasnosti, a to nielen ako prostriedok zaručenia výberu cla. Colné orgány, právne predpisy a postupy budú stále vo väčšej miere zaručovať bezpečnosť vnútorného trhu, prispievať k ochrane spotrebiteľa, podporovať vonkajšie aspekty spoločných politík a zároveň budú prispievať k zjednodušeniu nášho medzinárodného obchodu. Za týmto účelom sa vypracujú právne predpisy, ktoré budú reagovať na významné zmeny a výzvy vo vnútri Únie i mimo nej, a v rámci ktorých sa budú využívať najúčinnejšie opatrenia a efektívne techniky.
<P>
Čo bude vlastne znamenať modernizácia colného kódexu Spoločenstva?
<P>
V prvom rade, kvalitnejšie colné predpisy vrátane jednoduchších a zmodernizovaných pravidiel a postupov, vrátane ujasnenia práv a povinností hospodárskych subjektov a vrátane zaručenia jednotnejšieho zaobchádzania a poskytovania rovnakej úrovne bezpečnosti a ochrany.
<P>
V druhom rade bude táto modernizácia znamenať elektronické spracovanie všetkých colných formalít s cieľom vytvoriť colné a obchodné prostredie bez dokumentov v papierovej forme. Jeho vytvorenie bude podporené a zasadené do rámca rozhodnutia Európskeho parlamentu a Rady o colnom a obchodnom prostredí bez dokladov v papierovej forme (č. 70/2008/EC) prijatého 15. januára 2008.
<P>
Uvedené zmeny zahŕňajú aj interoperabilitu medzi národnými počítačovými colnými systémami. Umožnia predovšetkým colné konanie spojené s tovarom v mieste sídla deklaranta bez ohľadu na miesto vstupu, výstupu či nákladu týchto tovarov v rámci Spoločenstva, teda takzvané centralizované colné konanie. Zaistia aj výmenu dátových prvkov medzi colnými orgánmi v reálnom čase s cieľom vykonať analýzu rizika a zlepšiť kontrolu v rámci spoločného riadenia rizík.
<P>
Parlament podporou návrhu Komisie v prvom čítaní uznal zásadný prínos tejto legislatívnej iniciatívy pre Lisabonskú stratégiu pre rast a zamestnanosť. Komisia považuje spoločné stanovisko Rady z októbra 2007, ktorého súčasťou je väčšina pozmeňujúcich a doplňujúcich návrhov prijatých Parlamentom v prvom čítaní, za správne vyvážené kompromisné riešenie.
<P>
Komisia z uvedených dôvodov víta správu pani Fourtouovej, ktorá odporúča schválenie spoločného stanoviska bez pozmeňujúcich a doplňujúcich návrhov.
<SPEAKER ID="145" NAME="Christopher Heaton-Harris">
v mene skupiny PPE-DE. - Vážený pán predsedajúci, v prvom rade by som rád poďakoval pani Fourtouovej. Vždy žasnem nad tým, ako dôkladne sa vyzná v detailoch tejto komplexnej záležitosti.
<P>
Ako som sa už zmienil pred pánom komisárom, modernizovaný colný kódex je nesmierne nudným, avšak veľmi dôležitým právnym predpisom Komisie. V roku 1975, keď Spojené kráľovstvo hlasovalo v podobnom referende, aké by sa malo konať aj teraz (referendum o Lisabonskej zmluve), v referende o vstupe do Únie, mysleli sme si, že hlasujeme za vstup do oblasti voľného obchodu. A v skutočnosti sa občania dočkali colnej únie. Odkedy som poslancom Parlamentu poctivo pracujem na tejto správe, pretože si myslím, že vylepšenie colného kódexu a jeho správna modernizácia je pravdepodobne najdôležitejším krokom, ktorý môžeme vykonať dovtedy, kým sa celá záležitosť aktualizuje, ako sa vyjadril pán komisár, na colné prostredie bez dokladov v papierovej forme. Výrazne sa tak uľahčí obchodovanie a značne zjednoduší výber cla v Únii.
<P>
Situácia je však rovnaká ako pri všetkých ostatných európskych záležitostiach. Nenapredujeme tak rýchlo, ako by si želali niektorí z nás, ak vôbec napredujeme. Text návrhu ešte stále obsahuje isté prekážky. Niektoré z nich sú zakorenené príliš hlboko a nezbavíme sa ich, kým nezabudneme na minulosť a nezačneme od úplného začiatku. Čo znamená schválený hospodársky subjekt? Aké odborné vzdelanie majú mať colní zástupcovia, alebo, ako ich nazývame, SHS? Mohli by byť v budúcnosti prekážkami pre občanov, ktorí budú chcieť začať podnikať alebo pre existujúce podniky, ktoré by sa chceli rozširovať do iných častí Európy?
<P>
Modernizovaný colný kódex je skutočne po hlbšej úvahe veľmi kvalitným dokumentom, mohol by však byť ešte kvalitnejším. V tomto Parlamente musíme, bohužiaľ, až príliš často robiť kompromisy, dúfam však, že po dôkladnom uvážení bude kódex vyhovovať celému európskemu kontinentu.
<SPEAKER ID="146" NAME="Manuel Medina Ortega">
v mene skupiny PSE. - (ES) Vážený pán predsedajúci, podľa mňa je colný kódex Spoločenstva svojim znením predloženým Komisiou, a rozpravou, ktorú vedie Parlament a Rada ukážkovým postupom. Naša spravodajkyňa, pani Fourtouová vykonala obrovské množstvo práce, a nakoniec, ako takmer vo všetkých prípadoch, sa Parlament, Rada a Komisia zhodli na konečnom znení, ktoré prijmeme.
<P>
Myslím, ako sa už zmienil pán Heaton-Harris, že Európska únia je predovšetkým colnou úniou. Z uvedeného dôvodu predstavuje colný kódex dôležitú zložku jej fungovania. Colná správa ako taká však nefunguje úplne nezávislo. Keďže isté druhy tovarov a hodnôt majú vplyv na nás všetkých, zainteresované sú do veľkej miery aj úrady. Máme na mysli pašovanie a niektoré z jeho nebezpečnejších foriem, ako napríklad pašovanie zbraní alebo drog, ako aj kontrolu odlevu kapitálu.
<P>
Z uvedených dôvodov je logické, že súčasťou colného kódexu Spoločenstva by mali byť bežné obmedzenia riadené jednotlivými členskými štátmi a mal by byť pokusom o ich zosúladenie. Mám pocit, že otázky, ktoré vyvstali v priebehu rozpravy sme uspokojivo vyriešili dvojitou koncepciou práv zastupovania v colnom konaní a schváleného hospodárskeho subjektu: myšlienkou dvoch koncepcií, ktoré sa teoreticky zdajú byť odlišnými, existuje však možnosť nájsť spoločný základ ich zosúladenia. Myslím, že prijaté riešenie je vcelku dobré a vhodné.
<P>
Pán komisár Kovács trval na koncepcii centralizovaného colného konania, pretože colná únia predstavuje jeden celok. Samozrejme, že je nelogické, aby medzi colným odbavením v jednotlivých štátoch boli rozdiely. Mám pocit, že naše riešenie je vhodné a praktické, a že nám umožní konať primeraným spôsobom.
<P>
Posledným hľadiskom, o ktorom sa zmienim, je komitologický postup. Komisia a Rada uznali dôležitosť účasti Parlamentu na tomto postupe. V rámci dosiahnutého súhlasného stanoviska sa počet ustanovení, na ktoré sa vzťahuje uplatňovanie tohto postupu za účasti Parlamentu, zvýšil z 28 na 44. Znamená to, že Parlament môže zasahovať do vytvárania ustanovení colného kódexu v čoraz účinnejšej miere.
<P>
Pán predsedajúci, nakoniec by som rád poďakoval pani Fourtouovej za jej prácu a pánovi komisárovi za jeho snahu zahrnúť do dokumentu návrhy Parlamentu.
<SPEAKER ID="147" NAME="Othmar Karas" AFFILIATION="PPE-DE">
(DE) Vážený pán predsedajúci, pán komisár, dámy a páni, Európska únia nepochybne predstavuje čosi viac než len colnú úniu. Neznížme ju na colnú úniu dnešnou rozpravou a zajtrajším rozhodnutím. Colná politika na vonkajších hraniciach EÚ je však dôležitou súčasťou činností Európskej únie a fungovania vnútorného trhu.
<P>
Európsky klub ÖVP v Európskom parlamente víta návrh nariadenia o modernizovanom colnom kódexe Spoločenstva. Prečo? Lebo zefektívňuje colné postupy, vytvára základ pre jednoduchšie a rýchlejšie spoločné colné postupy na vonkajších hraniciach, lebo zohľadňuje zásadné zmeny v medzinárodnom obchodnom prostredí, napríklad v súvislosti s informačnými technológiami, elektronickými údajmi a tak ďalej. Ďalším dôvodom je to, že colných zástupcov sa budú týkať jasne definované spoločné kritériá, výsledkom ktorých bude zvýšená spoľahlivosť a profesionalita.
<P>
Toto nariadenie upevňuje spoluprácu medzi členskými štátmi a Európskou úniou. Vytvára silnejšie Spoločenstvo, čo sa odráža aj v skutočnosti, že všetky pozmeňujúce a doplňujúce návrhy, ktoré predložil Parlament, Rada zaradila do spoločnej pozície. Z môjho pohľadu to znamená jednoduchšie a rýchlejšie spoločné colné konanie, ktoré je výhodné pre obchod a pre Európsku úniu ako celok.
<SPEAKER ID="148" NAME="Andreas Schwab" AFFILIATION="PPE-DE">
(DE) Vážený pán predsedajúci, dámy a páni, rád by som vyjadril svoju úprimnú vďaku spravodajkyni a samozrejme aj nášmu tieňovému spravodajcovi, ktorí odviedli na tomto materiáli vysoko technického charakteru hodnotnú prácu.
<P>
Cieľom nového colného kódexu je nahradiť súčasný kódex a s ním súvisiace nariadenia moderným kódexom, zefektívniť súčasné colné postupy a vytvoriť základ pre prístupné interoperabilné colné systémy v celej Európskej únii. Spomínanú modernizáciu veľmi vítame, nakoľko vďaka nej budú spoločnosti využívať výhody prispôsobenia sa súčasnému vývoju informačnej technológie a rýchlejšieho a bezpečnejšieho odbavovania vzrastajúceho množstva tovaru, ktorý prechádza cez hranice EÚ
<P>
Združenia podnikateľov a obchodné komory od začiatku upozorňovali na zväčšenie byrokracie spôsobené bezpečnostnými iniciatívami EÚ, ktoré sa k nám dostali z USA. Vďaka našim rokovaniam v Parlamente a vďaka intenzívnemu kontaktu s úradmi Komisie sme nakoniec našli vcelku rozumné a nebyrokratické riešenie, za ktoré som vďačný.
<P>
Pre spoločnosti je kľúčovým, v súčasnosti zavádzaným bodom, centralizované colné konanie cez jediné kontaktné miesto. Som veľmi hrdý, že sa nám podarilo presadiť aj našu požiadavku, týkajúcu sa zvýhodneného postavenia podnikov, ktoré spĺňajú stanovené kritériá.
<P>
Ako poslanec z južného Bádenska však musím zdôrazniť skutočnosť, že v prípade, ak by sa včas neprijali preventívne opatrenia, mohol by colný kódex spôsobiť na vonkajších hraniciach s krajinami, ktoré nie sú členmi EÚ, značné problémy. Viem, že Komisia má v úmysle tieto opatrenia prijať, mám na mysli Švajčiarsko, a dúfam, že svoju úlohu zohrajú aj členské štáty, ktoré sú členmi Spoločného výboru EÚ - Švajčiarsko.
<P>
Švajčiarsko predstavuje pre tovar EÚ jeden z najdôležitejších trhov. Štyri štáty EÚ, ktoré sú bezprostrednými susedmi Švajčiarska, sa podieľajú na jeho celkovom vývoze mierou 41 % a na celkovom dovoze mierou 59 %. Z uvedeného dôvodu je v tomto smere nutné podniknúť potrebné kroky. Nemôžme si dovoliť vznik kilometer dlhých radov na švajčiarskych hraniciach v dôsledku zavedenia colného kódexu len preto, že švajčiarsky systém colného konania sa mierne líši od systému EÚ.
<P>
Pán komisár Kovács, rád by som vás požiadal, aby ste venovali pozornosť tomuto problému, a aby ste naň neodkladne zamerali aj pozornosť členských štátov, ktorých sa týka. Hovoríme o hospodárskom centre v srdci Európy, ktoré nesmie byť v dôsledku našej činnosti odrezané od medzinárodného toku tovaru.
<SPEAKER ID="149" NAME="Zuzana Roithová" AFFILIATION="PPE-DE">
(CS) Vážený pán predsedajúci, dámy a páni, verím, že zajtra v druhom čítaní schválime spoločné stanovisko Rady k colnému kódexu. Ide o úspešnú modernizáciu európskych colných právnych predpisov a o skutočnú bránu k elektronickému, centralizovanému, interoperabilnému a automatizovanému colnému systému. Všetky orgány Spoločenstva budú na svoje operácie využívať spoločné správne miesto, spoločné miesto kontroly, a zefektívnia tak veľmi potrebné kontroly. Vďaka jednotnému colnému informačnému portálu, jednotnému oknu, budú mať podnikatelia možnosť komunikovať s jediným colným úradom v EÚ v mieste sídla svojej firmy. Táto norma zjednodušuje a zjednocuje terminológiu a definície a uľahčuje ich používanie. Predstavuje dobrý príklad schopnosti zjednodušiť byrokraciu a skvalitniť právne prostredie vo vzťahu k podnikateľom a občanom dokonca aj v rozšírenej EÚ. Investície sa navyše majú údajne vrátiť už v roku 2010. Ďakujem spravodajcom pani Fourtouovej a pánovi Newtonovi Dunnovi, Komisii a Rade za vynikajúcu prácu, ktorú vykonali počas obdobia posledných troch rokov.
<SPEAKER ID="150" NAME="Bill Newton Dunn" AFFILIATION="ALDE">
Vážený pán predsedajúci, rád by som uviedol jednu pripomienku k poznámke pána Heatona-Harrisa. Zmienil sa, že si myslí, že Británia v roku 1975 vstúpila do oblasti voľného obchodu. Jeho spomienky, alebo lepšie povedané, jeho vedomosti, ma veľmi znepokojujú. Británia predsa opustila európsku oblasť voľného obchodu, ktorá sa nazývala EZVO. Sami sme sa rozhodli opustiť ju a vstúpiť do Európskeho spoločenstva a pani Thatcherová, ktorá bola v období referenda z roku 1975 predsedníčkou konzervatívnej strany, sa vyjadrila, že Británia vstupuje do oblasti, ktorá je viac než len oblasťou voľného obchodu. Veľmi jednoduché, veľmi jasné, ľahko dokázateľné.
<P>
Keďže pán Heaton-Harris je zástancom referenda o Lisabonskej zmluve v Spojenom kráľovstve, je zjavne presvedčený, že verejnosť by sa mala rozhodnúť o tom, ako bude hlasovať, až po preštudovaní všetkých dokumentov. To isté platilo aj v roku 1975. Britská verejnosť sa v roku 1975 v dokumentoch mohla dočítať, že ide o ešte užší zväzok a nie o oblasť voľného obchodu. Európska únia predstavuje ešte užší zväzok. Takže pán predsedajúci, mohol by pán Heaton-Harris dostať tabletku na zlepšenie pamäte?
<SPEAKER ID="151" NAME="Predsedajúci">
. - Ďakujem, pán Newton Dunn.. Aké ponuré by boli naše večery v Európskom parlamente bez týchto zaujímavých britských diskusií!
<SPEAKER ID="152" NAME="Mairead McGuinness" AFFILIATION="PPE-DE">
Vážený pán predsedajúci, odolám pokušeniu zapojiť sa do tohto dialógu a radšej len poďakujem spravodajkyni za podrobnú prácu na správe.
<P>
Buďme úprimní, ľudia sa o tejto problematike nerozprávajú na verejnosti alebo pri spoločenských udalostiach. Naše colné právo však zdokonaľujeme z toho dôvodu, že je veľmi dôležité z hľadiska obchodných príležitostí a pracovných miest. Myšlienka centralizovaného colného konania dáva zmysel, ak bude fungovať, a nám ostáva len dúfať, že v súlade s týmito novými normami fungovať bude.
<P>
Ďalej, myšlienka jednotného okna má potenciál znížiť mieru nepotrebnej byrokracie. Rada by som však poznamenala, že by sme sa po ukončení našej práce a spustení nového colného konania mali hospodárskych subjektov spýtať na ich spätnú väzbu a v prípade problémov, na ktoré poukázalo niekoľko dnešných rečníkov, byť ochotní vykonať úpravy.
<SPEAKER ID="153" NAME="László Kovács">
Člen Komisie. - Vážený pán predsedajúci, začnem tým, že som nie len veľmi rád, ale aj veľmi hrdý, že sme sa dostali do tohto štádia. Súhlasím so všetkými rečníkmi, ktorí modernizáciu colného kódexu považujú za obrovský úspech Únie ako celku.
<P>
Predovšetkým by som rád vyjadril svoju vďaku za vašu podporu tejto záležitosti a za váš záujem o jej ďalší vývoj. Spomenuli ste, že prijatím a následným zavedením kódexu sa práca nekončí, pretože jeho používanie závisí od finalizácie a uplatňovania jeho vykonávacích ustanovení.
<P>
Na prijatie týchto ustanovení sa bude vzťahovať nový regulačný postup s kontrolou. Parlament tak bude mať s pomocou Výboru pre colný kódex možnosť kontrolovať zámery Komisie týkajúce sa podrobného zavádzania všeobecných ustanovení vyplývajúcich z kódexu.
<P>
Okrem tejto procesnej požiadavky je zámerom Komisie riadne informovať Parlament prostredníctvom jeho Výboru pre vnútorný trh a ochranu spotrebiteľa o stave prípravy návrhov vykonávacích ustanovení a o časovom pláne predpokladaného zavedenia modernizovaného colného kódexu.
<P>
V súvislosti s problémom Švajčiarska a Európskej únie, na ktorý poukázal pán Schwab, 1. júla 2009 sa v plnom rozsahu zavedie pozmeňujúci a doplňujúci návrh o bezpečnosti. Znamená to, že všetky tovary, ktoré budú privážané alebo vyvážané zo Spoločenstva budú podliehať podaniu colného vyhlásenia pred vstupom alebo výstupom. Schváleným hospodárskym subjektom prinesie zjednodušenie kódexu nové výhody.
<P>
So Švajčiarskom, ako aj s inými tretími krajinami, sa v súčasnom období rokuje o vzájomnom uznávaní kontrolných stredísk, výsledkoch kontrol a postavení schváleného hospodárskeho subjektu. Rokovania sa ešte neskončili a hľadá sa riešenie uspokojivé pre všetky zúčastnené strany, ktoré vojde v platnosť do 1. júla 2009.
<P>
Dovoľte mi ukončiť svoj príspevok pozvánkou na oslavy štyridsiateho výročia vzniku colnej únie, ktoré sa uskutočnia 1. júla 2008. Colná únia sa stala základným kameňom budovania vnútorného trhu a naďalej ostáva jednou z jeho základných zložiek. Teším sa na pokračovanie našej diskusie o budúcej úlohe colníctva v kontexte týchto osláv. Ešte raz by som rád vyjadril svoju vďaku za podporu.
<SPEAKER ID="154" NAME="Janelly Fourtou">
spravodajkyňa. - (FR) Vážený pán predsedajúci, rada by som sa poďakovala všetkým, ktorí vystúpili a všetkým, ktorí prispeli k návrhu tejto správy.
<P>
Keďže Pán Medina Ortega hovoril o pašovaní, nemôžem odolať pokušeniu vyjadriť sa k otázke falšovania. V období rokov 1998 - 2004 sa počet osôb väznených za falšovanie zvýšil o 1 000 %. Uvedená skutočnosť je názornou ukážkou toho, že je potrebné aktualizovať súčasné kontroly a v súvislosti s povinnosťami colníkov prijať nový prístup.
<P>
Rada by som vzdala hold aj samotným odborníkom, ktorí preukázali skutočne nezaujatý postoj a chcela by som im odkázať, že som im aj naďalej zaviazaná. Táto skutočnosť je bezpochyby reakciou na obavy, ktoré vyjadrila pani McGuinessová. Pokiaľ ide vykonávacie opatrenia, urobím všetko preto, aby som podnietila dialóg medzi colnými orgánmi a inštitúciami Spoločenstva, Komisiu nevynímajúc, spolupráca s ktorými vždy bola a je úzka a plodná.
<P>
Z uvedených dôvodov vás vyzývam, aby ste spoločné stanovisko podporili a v závere svojho príspevku vám všetkým ďakujem za pozronosť.
<SPEAKER ID="155" NAME="Predsedajúci">
. - Rozprava je ukončená.
<P>
Hlasovanie sa uskutoční 19. februára 2008.
