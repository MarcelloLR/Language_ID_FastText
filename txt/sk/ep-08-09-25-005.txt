<CHAPTER ID="005">
Oficiálne privítanie
<SPEAKER ID="070" NAME="Predseda">
Dámy a páni, dovoľte, aby som v mene vás všetkých privítal delegáciu z Knessetu na čele s pani Amirou Dotanovou.
<P>
V rámci pravidelných kontaktov medzi Európskym parlamentom a Izraelom sa počas tohto zasadnutia uskutoční medziparlamentné stretnutie. Pôjde o tridsiate tretie takéto stretnutie medzi našimi dvoma zhromaždeniami.
<P>
Chcel by som srdečne privítať pani Amiru Dotanovú a členov jej delegácie, s ktorými sme už v utorok mali príležitosť dlhšie sa porozprávať.
<P>
Želáme vám veľa úspechov a dúfame, že vaša práca bude poznačená ochotou nadviazať dialóg a túžbou po vzájomnom porozumení - vlastnosťami, ktoré sú nevyhnutné pre cieľavedomé úsilie o dosiahnutie mieru na Blízkom východe.
<P>
Európsky parlament veľmi pozorne sleduje tento proces a je rozhodnutý objektívne a aktívne prispievať k úsiliu o nastolenie mieru na Blízkom východe.
<P>
(potlesk)
<P>

<SPEAKER ID="071" NAME="Sarah Ludford" AFFILIATION="ALDE">
Vážený pán predseda, teraz ide o budovu v Štrasburgu a rozhodnutie vrátiť sa späť.
<P>
Generálny tajomník poslal v utorok ráno e-mail, podľa ktorého by sme sa mali vrátiť späť v októbri. Ak som to správne pochopila, neuskutočnilo sa žiadne hlasovanie ani rozhodnutie predsedníctva, čo je zvláštne.
<P>
Pán Rømer nespomenul, že by bol k dispozícii znalecký posudok. Musím sa spoliehať na informáciu od podpredsedníčky pre transparentnosť, podľa ktorej generálny tajomník informoval predsedníctvo, že posudok síce nebude preložený, ale na požiadanie ho dá poslancom k dispozícii v existujúcej francúzskej a nemeckej verzii.
<P>
Za posledné dva dni som poslala už tri e-maily so žiadosťou o posudok vo francúzštine, odpoveď som však nedostala. Považujem to za neprijateľné, preto túto vec predkladám v zmysle článku 28 rokovacieho poriadku o zodpovednostiach a článku 96 o transparentnosti.
<P>
Chcem vedieť, na základe čoho sa vraciame do Štrasburgu. Čítala som správu, ktorú predsedníctvo dostalo v pondelok, ale zdá sa mi, že práce sa týkajú len falošných stropov. Takže po prvé, čo vieme o príčinách kolapsu? Ide o projekt, materiály, kvalitu stavby alebo inšpekciu budovy? Musí to byť jedna z týchto štyroch príčin.
<P>
Po druhé, čo to znamená, pokiaľ ide o zvyšok budovy? Nevieme, či bola skontrolovaná celá budova. Sú tam chybné materiály? Povráva sa aj to, že v budove je použitá taká istá oceľ ako na streche letiska Charles de Gaulle, ktorá sa prepadla. Je to pravda alebo nie?
<P>
(protesty)
<P>
Každopádne, ak sa nedozvieme pravdu, budú sa šíriť fámy.
<P>
Toto všetko hovorím bez ohľadu na obavy pána Matsakisa týkajúce sa azbestu v budove, o ktorom sa usilovne snaží získať informácie - myslím, že rovnako neúspešne.
<P>
Predovšetkým chcem vedieť, prečo som nedostala posudok, na čom sa zakladá rozhodnutie vrátiť sa do Štrasburgu, či je budova naozaj bezpečná a kto o tom rozhodol?
<P>
(potlesk)
<P>
Z môjho hľadiska nejde, nemalo by ísť - a dúfam, že naozaj nejde - o politickú záležitosť. Keby tam v auguste boli ľudia, mohlo dôjsť k úmrtiam, a môže k nim ešte dôjsť, ak niečo nie je v poriadku. Mohla by som, prosím, dostať odpovede na svoje otázky?
<P>
(Predseda prerušil rečníka.)
<SPEAKER ID="072" NAME="Predseda">
Pani barónka Ludfordová, pokiaľ viem, ste občiankou Spojeného kráľovstva. Občania Spojeného kráľovstva sú známi svojím pragmatizmom a rozvahou. Preto by som vám teraz odporúčal, aby ste si zachovali chladnú hlavu. Nemali ste žiadny dôvod zneužívať právo klásť otázky.
<P>
Pripravujeme e-mail pre všetkých poslancov. Bude obsahovať technické podrobnosti v príslušných jazykoch. Dôverujte trocha parlamentnej administratíve! Robíme, čo treba. Nie je potrebné napomínať nás, aby sme hovorili pravdu. Vo všetkých otázkach, túto nevynímajúc, sme viazaní čestnosťou, pani barónka.
<P>
(potlesk)
<SPEAKER ID="073" NAME="Alexander Alvaro" AFFILIATION="ALDE">
(DE) Vážený pán predseda, päť poslancov zo štyroch rôznych politických skupín v utorok vyvesilo veľký plagát na propagáciu písomného vyhlásenia č. 75. Pred jeho vyvesením získali potrebné povolenie od príslušného kvestora, pána Fazakasa. V utorok popoludní niekto plagát odstránil bez toho, aby o tom informoval autorov písomného vyhlásenia. Včera sme ho nikde nevedeli nájsť. Dnes sme zistili, že ho má bezpečnostná služba. Ako dôvod uviedli, že bolo prijaté politické rozhodnutie, podľa ktorého tomuto písomného vyhláseniu nemožno robiť reklamu.
<P>
Odkedy administratíva rozhoduje o tom, čo je politicky správne a čo nesprávne, najmä ak to predtým schválil príslušný kvestor? Sme demokratickí poslanci a máme právo vyjadriť svoj názor. S obsahom vyhlásenia nemusia všetci súhlasiť, ale odstrániť plagát bez upovedomenia autorov nie je správne, je to groteskné obmedzovanie poslaneckých práv. Žiadam vás, aby ste sa vyjadrili k tejto záležitosti.
<P>
(potlesk)
<SPEAKER ID="074" NAME="Predseda">
Vážený pán Alvaro, váš príspevok je plne opodstatnený, ale o tomto incidente počujem po prvý raz. Ubezpečujem vás, že sa na túto vec pozrieme.
