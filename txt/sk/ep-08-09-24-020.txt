<CHAPTER ID="020">
IASCF: Revízia stanov - verejná zodpovednosť a zloženie IASB - návrhy na zmenu (rozprava) 
<SPEAKER ID="453" NAME="Predsedajúca">
Ďalším bodom programu je otázka na ústne zodpovedanie, ktorú predkladá pani Pervenche Berèsová a týka sa nadácie IASCF: Revízia stanov - verejná zodpovednosť a zloženie IASB - návrhy na zmenu (B6-0463/2008).
<SPEAKER ID="454" NAME="Pervenche Berès" LANGUAGE="FR">
Vážená pani predsedajúca, vážený pán komisár, pokiaľ ide o štandardy finančného výkazníctva, tento Parlament vie, že dokážete vytvoriť "nič nerobiace" výbory. Keď sme sa vás na začiatku tohto legislatívneho obdobia pýtali na postavenie poradnej skupiny EFRAG, zvolali ste rokovanie a teraz vieme, že to nesplnilo očakávania.
<P>
Riešili ste návrhy zo strany správcov Nadácie Výboru pre medzinárodné účtovné štandardy týkajúce sa založenia monitorovacej skupiny a keď niektorý z členov nesúhlasil s vašimi plánmi, prišli ste s návrhom založiť medzinárodnú poradnú skupinu pre finančné výkazníctvo.
<P>
Parlament si už zvykol na vaše praktiky. Keď sme vás o tomto informovali prostredníctvom správy týkajúcej sa otázok o riadení nadácie IASCF, spolu s vašimi japonskými a americkými kolegami a organizáciou IOSCO ste urýchlene 7. novembra 2007 pripravili tlačovú správu, v ktorej ste tvrdili, že sa skôr venujete problémom riadenia ako čakaniu na možnosť konať na základe právomocí, ktoré predstavuje demokracia Európskej únie.
<P>
Keď Parlament predstavil svoj postoj k iniciatíve nášho spravodajcu pána Radwana, radšej ste v marci odložili rozpravu na apríl pre dôvody, ktoré sa dotýkajú vás a za ktoré beriete úplnú zodpovednosť.
<P>
Keď ste na základe aprílových návrhov mali možnosť konať v rámci možného postavenia Európskej únie na medzinárodnej úrovni a keď ste mali možnosť tak aj urobiť na základe odseku 9 tohto uznesenia, ktoré teraz prečítam: "poznamenáva, že vo vyššie uvedenom kombinovanom vyhlásení sa Komisia snaží - rovnako ako pri dohode o postupe s americkými úradmi v apríli 2006 - poskytnúť preventívne riešenia v oblasti, kde sa kvôli efektívnosti a legitímnosti vyžaduje otvorený postup konzultácie a debaty, ku ktorému by toto uznesenie mohlo prispieť”, vy ste radšej v tichosti vo svojich súkromných kabinetoch a kanceláriách premýšľali nad východiskom bez akejkoľvek konzultácie, či už s Radou, alebo Parlamentom.
<P>
Pán komisár, čo ste robili od 24. apríla, keď sme hlasovali o tomto uznesení? Pýtali sme sa vás aj na úlohu Medzinárodného menového fondu a Svetovej banky. Ďalší poslanci sa vás pýtali na činnosť Bazilejského výboru, európskych dozorných úradníkov v monitorovacích skupinách nadácie IASCF. Hoci ste mali takýto problém, opäť ste sa uchýlili k "nič nerobiacemu" výboru, konkrétne k medzinárodnej poradnej skupine pre finančné výkazníctvo.
<P>
Hovoríte, že táto monitorovacia skupina by sa nemala zväčšiť, lebo by to oslabilo jej právomoci a my by sme už nemali možnosť usmerňovať správcov. Návrh zo strany správcov hovorí o siedmich členoch. Váš návrh je založený na skupine piatich členov, jedného pozorovateľa a dvoch ďalších členoch, ktorí by boli poradným orgánom, medzinárodným výborom audítorov.
<P>
Náš návrh sú siedmi členovia, ktorých navrhnú správcovia na základe potreby. Dohady o počte členov sú nepodstatné, keďže tu existuje ďalší návrh zvýšiť počet členov v Rade pre medzinárodné účtovné štandardy zo 14 na 16.
<P>
Dnes vám preto chceme povedať dve veci, pán komisár. Po prvé, ak chcete zmeniť riadenie rady IASB, potom máme rovnaký názor, pretože my sme vás o tento krok žiadali, ale, prosím vás, poraďte sa s nami, zapojte nás do tohto procesu a začnite čo najskôr, nie na poslednú chvíľu. Nehovorte nám, že v auguste máte inú dôležitú prácu, pretože vás o toto žiadame už od minulej jesene a postoj Parlamentu poznáte už od apríla.
<P>
Ďalej vám tiež pripomíname, že pracovné programy rady IASB a nadácie IASCF zahŕňajú druhú fázu, v ktorej sa musia skontrolovať všetky nástroje vrátane podmienok, podľa ktorých sa nadácia IASCF bude riadiť, a odporúčame vám pripraviť si jasné podmienky pre stabilitu a riadenie tohto celého mechanizmu, aby sme mali systém riadenia, ktorý zodpovedá dnešnej situácii. Alebo jasnejšie povedané, aké účtovné štandardy potrebujeme, ak chceme vytvoriť taký finančný trh, kde bude výklad štandardov finančného výkazníctva na tej istej vlnovej dĺžke ako hospodárska skutočnosť tu a hocikde inde?
<SPEAKER ID="455" NAME="Charlie McCreevy">
člen Komisie. - Vážená pani predsedajúca, potreba zlepšiť riadenie Rady pre medzinárodné účtovné štandardy (IASB) je záležitosť, ktorú Komisia, Parlament a Rada ministrov už dlhú dobu uznáva. Jej dôležitosť som zdôraznil pri niekoľkých príležitostiach. Bol som kritický voči nedostatku primeraných konzultačných postupov a spätnej väzby zo strany IASB, ako aj chýbajúcim hodnoteniam vplyvu nových štandardov.
<P>
Vzhľadom na úlohu IASB ako de facto globálneho tvorcu štandardov, je pre ňu záväzné, aby postupy jej riadenia boli na úrovni najvyšších štandardov. Chcem dospieť do situácie, keď budeme môcť v EÚ prijať medzinárodné štandardy finančného výkazníctva (IFRS) s plnou dôverou, že postupy a obsah týchto štandardov sú príkladné. Preto keď som sa dozvedel, že sa očakáva revízia štatútu nadácie výboru pre medzinárodné účtovné štandardy (IASCF), ako prioritu som stanovil zlepšenie riadenia.
<P>
Určite si spomínate, že vlani v novembri som so svojimi kolegami z Komisie USA pre cenné papiere a burzu, Japonskej agentúry pre finančné služby a Medzinárodnej organizácie komisií pre cenné papiere navrhol vytvorenie monitorovacieho výboru na zabezpečenie verejnej zodpovednosti IASCF.
<P>
V tomto smere sme zaznamenali dobrý pokrok. IASCF nedávno navrhla úpravu svojich stanov, aby vstúpila do formálneho vzťahu s navrhovaným monitorovacím výborom. Uznáva, že tento výbor musí mať právomoc zúčastňovať sa na postupe výberu splnomocnencov IASCF a musí mať konečnú právomoc pri schvaľovaní ich vymenovania. Uznáva takisto, že monitorovací výbor sa bude môcť vyjadrovať ku každej pracovnej oblasti splnomocnencov a rady IASB a vyzvať ich na zváženie zo strany rady splnomocnencov IASCF alebo IASB.
<P>
IASCF plánuje dospieť k záveru o týchto záležitostiach začiatkom októbra a zmeny v stanovách IASCF by vstúpili do platnosti od 1. januára 2009. Hlavne monitorovaciemu výboru to umožní stať sa funkčným už začiatkom roka 2009. Preto si myslím, že dozrel čas, aby sme dokončili tieto návrhy. Ak to odložíme na neskôr, už nebudeme môcť znova otvoriť otázky riadenia.
<P>
Prebiehajúca finančná búrka zvýrazňuje potrebu zabezpečiť, aby účtovné štandardy odzrkadľovali ciele obozretného dohľadu a finančnej stability. Dohoda, že v monitorovacom výbore by boli orgány ako Európska centrálna banka (ECB), sa zatiaľ ukázala ako nemožná. Ako kompromis vieme V tomto novom usporiadaní si dokážeme predstaviť kompromis v podobe, medzinárodnej poradnej účtovníckej skupiny, ktorá by monitorovaciemu výboru radila v otázkach obozretnej a finančnej stability. Do tejto skupiny by mala patriť Európska centrálna banka a Výbor európskych regulátorov cenných papierov a bezpochyby aj ďalšie dôležité orgány. Som tomuto Parlamentu opäť vďačný, že vo svojom uznesení z 24. apríla zdôraznil dôležitosť obozretného dohľadu a finančnej stability.
<P>
Komisia musí pri výkone svojej možnej úlohy v monitorovacom výbore zastupovať aj iné európske inštitúcie, obzvlášť tento Parlament. Aby konala efektívne, chcel by som navrhnúť zostavenie konzultačných postupov v spolupráci s Európskym parlamentom. Tieto postupy by sa v prípade potreby mohli formalizovať v príslušnej forme.
<P>
Snažil som sa, aby kľúčoví poslanci Európskeho parlamentu boli informovaní mojimi službami o vývoji v tejto rozprave. Dnes mi však bolo oznámené, že došlo k zlyhaniu tejto komunikácie. Počas prípravy našej pozície moje služby zrejme v dôsledku dovolenkového obdobia zvyčajným spôsobom neoznámili udalosti, ktoré nastali koncom júla. Viem, že v tomto Parlamente vládne veľká nespokojnosť so skutočnosťou, že počas vypracovania našich návrhov sme sa s vami riadne neradili. Mňa to tiež sklamalo a svojím službám som vydal jasné a rázne pokyny, aby sa táto chyba viac neopakovala. Verím, že môj generálny riaditeľ kontaktoval pani Berèsovú, aby sa toto zanedbanie povinnosti pokúsil vysvetliť. Dúfam, že toto prehliadnutie povinnosti neohrozí spoločný cieľ, o ktorý sme obaja bojovali, a to je lepší režim riadenia IASB.
<P>
Som si istý, že s niekoľkými ďalšími vylepšeniami toto rozšírenie riadenia IASCF zlepší kvalitu účtovných štandardov a zaistí, aby spĺňali potreby akcionárov - vrátane Európskej únie, ktorá je doteraz najväčším používateľom IFRS.
<P>
V súčasnosti zamýšľaná reforma riadenia IASCF predstavuje zásadnú zmenu zodpovednosti tohto orgánu voči verejným úradom, ktorú tento Parlament opakovane žiadal. Apelujem na Európsky parlament, aby naše návrhy podporil ako najlepší spôsob na zaistenie toho, aby táto reforma dosiahla skutočný vplyv.
<SPEAKER ID="456" NAME="Jean-Paul Gauzès" LANGUAGE="FR">
Vážená pani predsedajúca, pán komisár, dámy a páni, práve sme počuli ako predseda Výboru pre hospodárske a menové veci vyjadril reálne názory tých poslancov, ktorí sa o túto otázku zaujímajú. Ako bolo zdôraznené, každý si uvedomuje dôležitosť štandardov finančného účtovníctva a oznámených reforiem. Pán komisár, teraz nastal čas vyjasniť a uviesť do praxe pripomienky, ktoré ste vyslovili.
<P>
Navrhujem nasledovné: toto uznesenie je prísne a také ho aj potrebujeme, ale nie je potrebné zabíjať hriešnikov. Čo by sme mohli urobiť, je dať si na pár dní oddych, aby sme medzi Komisiou a Parlamentom založili protokol, ktorý by jasne definoval rozsah, v akom má byť Parlament informovaný, úroveň jeho angažovanosti v tejto záležitosti a pozície, ktoré zaujíma. Na tento účel potrebujeme odložiť hlasovanie o niekoľko dní. Skupina Európskej ľudovej strany a európskych demokratov zajtra predloží návrh, aby sa hlasovanie o uznesení posunulo a Parlament a Komisia mohli na tejto dôležitej téme riadne spolupracovať. Samozrejme, ak nás v tomto čase nič nečaká a chceme dohnať stratený čas a možný nedostatok informácií, budeme nútení hlasovať o uznesení, ktoré bolo predložené dnes, aj so všetkými ťažkými rozhodnutiami, ktoré so sebou prinesie.
<P>
Dúfam, že uprostred problémov, ktoré nám spôsobuje súčasná finančná kríza všetci pochopíme, že musíme nájsť rýchle a praktické riešenie problému účtovných štandardov, ktoré nám pomôže nasmerovať vývoj správnym smerom.
<SPEAKER ID="457" NAME="John Purvis" AFFILIATION="PPE-DE">
Vážená pani predsedajúca, musím sa pánovi komisárovi priznať, že som skutočne celkom zmätený z toho, čo sa deje s týmto prípadom. Dopočul som sa o ňom doslova až tento týždeň a som zaplavený reakciami z IASCF aj z Komisie. Obe strany sa ma snažia získať na svoju stranu v tom, či Medzinárodný menový fond (MMF) má byť súčasťou monitorovacej skupiny alebo nie. Myslím, že toto nie je úplne vhodný spôsob, ako postupovať v prípade dokumentu, ktorý je v podstate právnym predpisom. Preto by som chcel pána komisára požiadať, či by sme to celé nemohli o trochu odložiť, vyriešiť to a vrátiť sa k tomu napríklad na miniplenárnom zasadnutí v októbri.
<P>
Rád by som podotkol, že si nemyslím, že pridanie MMF a Svetovej banky do monitorovacej skupiny by bol až taký ťažkopádny krok. Vidím to skôr tak, že by to uspokojivým spôsobom riešilo účasť zvyšku sveta. Nemyslím si, že je potrebné vytvárať ďalšiu poradnú skupinu pre účtovníctvo, ktorá by radila pozorovateľom, ktorí monitorujú dianie. Zdá sa mi to zbytočné. Premýšľam, či by nestačilo prípad len pohotovo a neoficiálne prekonzultovať, ak by sa niekedy vôbec vyskytla takáto potreba. Mohli by sme o tom niekoľko nasledujúcich týždňov diskutovať a zakončiť to hlasovaním, ktoré by možno bolo uspokojujúcejšie, na miniplenárnom zasadnutí v októbri.
<SPEAKER ID="458" NAME="Zuzana Roithová" AFFILIATION="PPE-DE">
(CS) Pán komisár, dnešná svetová kríza odhaľuje, aký význam má pre zdravé fungovanie finančných trhov "fair value", čiže reálna hodnota podniku. Je to kľúčová informácia pre akcionárov aj veriteľov. Monitorovací výbor by mohol prispieť k prehĺbeniu transparentnosti a porovnateľnosti účtovnej evidencie, a tým aj k posilneniu osobnej zodpovednosti akcionárov za správne hospodárske rozhodnutia. Medzinárodná štandardizácia jednoznačne vedie k rozvoju cezhraničných kapitálových trhov, a preto by kvôli stabilite mala táto monitorovacia skupina prijímať aj preventívne opatrenia proti cyklickým trendom a pomáhať predchádzať systémovému riziku. Návrh na založenie skupiny však nie je úplný. Nie sú vyjasnené jej kompetencie, napríklad, či bude mať aj kontrolné funkcie. Takisto považujem za dôležité, aby každá krajina mala svojho delegáta v navrhovanej skupine, kde nesmú chýbať ani zástupcovia významných inštitúcií, aby to odrážalo pomer najvýznamnejších svetových menových oblastí, kultúrnu rozmanitosť a hospodárske záujmy rozvinutých a rozvojových krajín a medzinárodných inštitúcií, ktoré sa zodpovedajú verejným orgánom. Je škoda, že to nebolo vopred štandardne konzultované s Parlamentom.
<SPEAKER ID="459" NAME="Pervenche Berès">
autorka. - (FR) Vážená pani predsedajúca, pán komisár, čo ste urobili od 24. apríla pokiaľ ide o pozíciu Parlamentu? Čo ste od 24. apríla urobili pre rozpravu s Parlamentom a nájdenie efektívnych riešení týkajúcich sa systému riadenia správcov? Veľmi dobre vieme, že IASB je potápajúca sa loď v rukách audítorov, ktorí vytvorili tieto takzvané reálne hodnoty, a nikto nevie, ako boli zvolení, keď trh, na ktorý by mali dohliadať, už neexistuje.
<P>
Výsledkom je, že dnes nás žiadajú, aby sme diskutovali o predmete riadenia IASCF. Navrhujete nám narýchlo, a v čase, keď vám predkladáme celkom rozumné riešenia, pomocou ktorých by riadenie týchto štruktúr mohlo byť začlenené do globálneho a zodpovedného systému riadenia, že treba založiť poradné výbory. Je to rozumné?
<P>
Neverím, že táto otázka sa vyrieši jednoducho zainteresovaním Parlamentu do tej alebo onej fázy procesu. Návrh, ktorý nám predkladáte na riadenie IASCF, nie je uspokojivý. Tešíme sa na váš ďalší návrh a možno budeme musieť vyčkať na druhú fázu konzultačného cvičenia a v prípade potreby posúdime tento postup riadenia.
<SPEAKER ID="460" NAME="Charlie McCreevy">
člen Komisie. - Vážená pani predsedajúca, v mojom veku ma len tak niečo neprekvapí, a preto ma ani trochu neudivuje, čo sa deje v Európskom parlamente a názory niektorých ľudí.
<P>
V tejto konkrétnej rozprave by som rád povedal, aby sme nezabúdali na jednu maličkosť. IASCF a jej základná zložka IASB je nezávislá organizácia.
<P>
(Nepočuteľné prerušenie zo zadných lavíc)
<P>
Chcem len položiť na stôl fakty. Sú úplne nezávislé, ale de facto sa stali orgánom stanovujúcim účtovné štandardy pre celý svet, pretože IFRS, ktoré prišli z dielne IASB, sa teraz de facto stali celosvetovým účtovným štandardom. Musím poukázať na to, že je to nezávislý orgán, pretože my v Európe sme prijali IFRS - toto rozhodnutie spravila Komisia ešte pred mojím pôsobením a na spokojnosť Európskeho parlamentu - sme teraz najväčším obvodom, ktorý používa IFRS. Táto pozícia sa môže zmeniť, keďže svet sa presúva k IFRS. Potom už možno nebudeme najväčším, ale sme určite najväčším súčasným používateľom IFRS.
<P>
Nejaký čas sme sa s podporou Európskeho parlamentu snažili zlepšiť systém riadenia splnomocnencov IASCF, pričom sme brali do úvahy, že táto nadácia je nezávislá organizácia.
<P>
Spravili sme určitý pokrok a Medzinárodný účtovný štandard (IAS) nedávno oznámil, že posúdi svoje vlastné stanovy. Využijeme túto príležitosť a predložíme náš materiál. Nemáme žiadne právo vnucovať IASCF svoj názor. To je vecou nezávislých splnomocnencov. Ale naša ponuka bude smerovať k zlepšeniu systému riadenia. Chcel som len upozorniť na túto základnú skutočnosť, skôr než všetci zabudneme, o čo vlastne išlo v tejto konkrétnej oblasti. Taká je situácia de facto aj de iure.
<P>
Splnomocnenci IAS plánujú predložiť opatrenia týkajúce sa nového riadenia začiatkom októbra po zvážení všetkých predložených návrhov. Konečný termín na predloženie nášho návrhu uplynul pred niekoľkými dňami. Bolo to 20. septembra a dnes je 24. september. Čakali sme, aby sme predložili náš konečný výsledok. Už nejaký čas s nimi neformálne konzultujeme, takže v skutočnosti vedeli, čo navrhneme, ale zo zdvorilosti sme čakali na uznesenie Parlamentu. Naše formálne návrhy budeme musieť predložiť v nasledujúcich dňoch.
<P>
Je úplne vecou Parlamentu, čo chcete robiť s týmto odporúčaním. Pán Gauzès predložil rozumný prístup vyčkať niekoľko dní napríklad na vypracovanie protokolu o účasti Parlamentu na postupe, ktorý sa snažím vytvoriť.
<P>
Pokiaľ ide o myšlienku monitorovacieho výboru, ktorú sme oznámili vlani v novembri, nie je možné, aby v monitorovacom výbore bol zastúpený každý. Pre splnomocnencov IASCF to nebude prijateľné a keď vyslovia svoj absolútny nesúhlas, tak to tak bude. Tak sme navrhli akúsi okľuku, aby sme v tejto poradnej skupine mali relevantných ľudí a relevantné orgány. Nie som zástanca žiadnej silnej predstavy, ako to má byť zorganizované alebo kto by tam mal byť. Nemám o tom žiadne predstavy.
<P>
Až dnes som sa dozvedel, že moje služby približne za posledný mesiac neboli v neustálom kontakte s príslušnými poslancami Európskeho parlamentu. To bola pre mňa novinka, lebo som si myslel, že moji úradníci po celý čas udržiavajú kontakt s ľuďmi, ktorých táto téma zaujíma, ale dnes zisťujem, že sa tak nestalo. Vo svojich predošlých pripomienkach som vyjadril ľútosť a spomenul som, že som vydal smernice, aby sa to viac neopakovalo. Chceme spolupracovať. Viac urobiť nemôžem.
<P>
Pán Purvis, Parlament to nemôže odložiť na takú dlhú dobu, akú sa mu zachce - do polovice októbra alebo aj neskôr - ale ak chcem, aby pri tom Európska komisia spolurozhodovala, musím predsedníctvu IASF predložiť naše formálne návrhy s našimi nápadmi o riadení. S niektorými nebudú súhlasiť. Ako hovorí pán John Purvis, posledné dva dni za ním chodili lobovať rôzni hráči na tejto scéne s cieľom, ktorý chcú dosiahnuť.
<P>
Pri čítaní návrhu uznesenia som si všimol jednu zvláštnosť, ktorá by podľa mňa nemala ostať bez povšimnutia, hlavne zo strany pani Berèsovej, ktorá je dlhodobou zástankyňou rozsiahlejšieho riadenia a zodpovednosti tohto orgánu IASB. Na uznesení je zvláštne, že by spravilo presne to, čo chcú splnomocnenci a obrátilo naopak to, čo sa snažíme dosiahnuť, aby sme získali väčšie riadenie. To je na tom to zvláštne, ale záležitosť uznesenia je čisto záležitosťou Európskeho parlamentu, a nie mňa. Len som sa o tom chcel zmieniť, pretože medzi poverencami IASB nájdete ľudí, ktorí sa nebudú hrnúť do prispôsobenia niektorých ďalekosiahlejších zmien systému riadenia, ktoré im navrhujeme. Budú tomu do značnej miery odporovať. Spoliehame sa na súčasných splnomocnencov, že zohľadnia naše obavy a zlepšia systém riadenia podľa nášho zamýšľania. Keďže my tieto záležitosti len predkladáme, nie sme v pozícii, kde môžeme mať nároky a povedať, že takto to musí byť, ale sme v kontakte a vedia, čo im navrhneme. S niektorými našimi návrhmi nebudú spokojní. Som si toho vedomý, ale snažíme sa získať lepšie riadenie.
<P>
Niežeby ma nikdy neprekvapilo dianie v politickej aréne, keďže v tejto oblasti pôsobím vyše 30 rokov, ale bude ironické, ak potom, čo sme sa za všetky tie roky dostali tak ďaleko, aby sme presadili dve veci - a to, že IFRS sa stali medzinárodným štandardom a že teraz, keď ľudia vedia, že Spojené štáty navrhujú, aby IFRS boli dostupné aj pre americké spoločnosti (vec, ktorú som predpovedal asi pred dvomi rokmi príslušným poslancom príslušného parlamentného výboru, a viac-menej ma vysmiali, že sa to nikdy nestane a stalo sa) - tento orgán, ktorý bol voči nám taký náročný a tlačil nás, aby sme zvýšili riadenie a zodpovednosť tohto orgánu, v tejto fáze a podľa niektorých ľudí robí presný opak. Len si myslím, že je to trochu ironické, ale dúfam, že som to vysvetlil najlepšie, ako viem.
<SPEAKER ID="461" NAME="Predsedajúca">
Dostala som jeden návrh uznesenia v súlade s článkom 108(5) rokovacieho poriadku.
<P>
Rozprava sa skončila.
<P>
Hlasovanie sa uskutoční vo štvrtok 25. septembra 2008.
