<CHAPTER ID="014">
Dohoda o voľnom obchode medzi EÚ a Kórejskou republikou (rozprava) 
<SPEAKER ID="556" NAME="Predsedajúci">
Ďalším bodom programu je odporúčanie Roberta Sturdyho v mene Výboru pre medzinárodný obchod o uzavretí Dohody o voľnom obchode medzi Európskou úniou a jej členskými štátmi a Kórejskou republikou (08505/2010 - C7-0320/2010 - 2010/0075(NLE)).
<SPEAKER ID="557" NAME="Robert Sturdy">
spravodajca. - Táto dohoda o voľnom obchode je prvou z novej generácie obchodných dohôd, ktoré začali v roku 2007 ako súčasť celosvetovej európskej iniciatívy. Celosvetové hospodárstvo, nestabilita a stagnujúci mnohostranný systém zdôraznili potrebu snahy o posilnenie dvojstranných vzťahov. Je to prvá dohoda o voľnom obchode, v ktorej Parlament uplatní svoje nové vylepšené právomoci, ktoré mu poskytla Lisabonská zmluva.
<P>
Dohoda o voľnom obchode je navrhnutá tak, aby podnikom EÚ pôsobiacim v rôznych hospodárskych odvetviach poskytla rozsiahly a komplexný prístup na juhokórejský trh prostredníctvom série nových liberalizačných opatrení v colnej oblasti. Zaručuje režim nad rámec Svetovej obchodnej organizácie (WTO) v prípade zemepisných ukazovateľov, vládneho obstarávania, väčšej transparentnosti štátnej pomoci a dôrazného uplatňovania práv duševného vlastníctva a obsahuje veľmi dôležitú kapitolu o trvalo udržateľnom rozvoji.
<P>
Hoci sú však mnohé výhody okamžité a očividné, viac než čokoľvek iné vítam skutočnosť, že dohoda o voľnom obchode má účinný dvojstranný ochranný mechanizmus, ktorý EÚ umožňuje opätovne obnoviť colné sadzby doložky najvyšších výhod (DNV), keby sa potvrdilo, že táto konkrétna dohoda o voľnom obchode spôsobuje závažné škody domácemu priemyslu EÚ alebo hrozí, že takéto škody spôsobí. Ide o ochranný mechanizmus, ktorý sa týka konkrétne obáv citlivých európskych odvetví vrátane automobilového priemyslu, spotrebnej elektroniky a textilného priemyslu a zaručuje ochranu, ktorú si vyžadujú. Pri tejto poznámke by som sa chcel poďakovať Pablovi Zalbovi Bidegainovi za prácu, ktorú vykonal na tejto konkrétnej časti dohody.
<P>
Juhokórejský trh ponúka významné nové príležitosti pre tovary a služby EÚ. Tento trh však bol doteraz relatívne uzavretý pre každoročné vysoké colné poplatky a nákladné necolné prekážky. Dohodou o voľnom obchode sa rýchlo odstránia vývozné clá vo výške 1,6 mld. EUR, ktoré vývozcovia z EÚ ročne platia. Prinesie výhody európskym vývozcom priemyselných a poľnohospodárskych výrobkov, okamžité úspory v chemickom priemysle - približne 175 miliónov EUR -, vo farmaceutickom priemysle, na automobilových súčiastkach, priemyselných strojoch a tak ďalej. Za zmienku stojí aj to, že uvedené sumy sa pravdepodobne ešte zvýšia na základe očakávaného rozmachu obchodu. Kórea v súčasnosti patrí v celosvetovom meradle medzi najcennejšie vývozné trhy pre poľnohospodárov z EÚ, pričom ročný objem predaja pre Kóreu predstavuje viac ako 1 mld. EUR. Dohodou o voľnom obchode sa úplne zliberalizuje takmer všetok vývoz z EÚ v oblasti poľnohospodárstva.
<P>
Vývoz tak pre EÚ predstavuje významný zdroj rastu. Podieľa sa na tvorbe bohatstva a zamestnanosti európskych podnikov a ich zamestnancov a bude predstavovať jeden z najvýznamnejších faktorov pri stimulovaní hospodárskej obnovy EÚ. Komisia a Európska asociácia automobilových výrobcov úzko spolupracovali na dosiahnutí tejto dohody.
<P>
Celý svet sleduje, ako Európa vedie v zlepšovaní obchodných a hospodárskych vzťahov s partnermi v každom kúte sveta. Vždy som hovoril, že obchod je skutočným prostriedkom rozvoja. Odstránením prekážok pre obchod a vybudovaním nových prepojení tvoríme nové príležitosti. Táto konkrétna dohoda o voľnom obchode ponúka nový prístup. Spolu s dohodou z Dauhy bude hnacím motorom obnovy a rastu a Európsky parlament bude nápomocný pri rozhodovaní o budúcnosti celosvetovej obchodnej politiky.
<P>
V tomto štádiu by som sa chcel poďakovať Ignaciovi z Komisie. Jeden z ekonómov povedal, Ignacio, že toto je pravdepodobne najlepšia obchodná dohoda, akú kedy dve zmluvné strany mohli uzavrieť. Nalieham na všetky skupiny, aby nechali stranou protekcionizmus a podporili túto dohodu.
<SPEAKER ID="558" NAME="Karel De Gucht">
člen Komisie. - Chcel by som sa poďakovať váženým poslankyniam a váženým poslancom za všetko úsilie, ktoré Parlament vo všeobecnosti a konkrétne Výbor pre medzinárodný obchod vynaložili na zabezpečenie rýchleho hodnotenia - a, dúfajme, ratifikácie - Dohody o voľnom obchode medzi EÚ a Kóreou. To umožní nadobudnutie jej platnosti.
<P>
Táto komplexná úloha obsahovala dva hlavné procesy: ukončenie rokovaní o kórejskej ochrannej doložke zavedením dvojstrannej ochrannej doložky Dohody o voľnom obchode medzi EÚ a Kóreou a prípravu súhlasu s touto zmluvou.
<P>
Vítam dohodu v prvom čítaní medzi Radou a Parlamentom o ochrannej doložke. Vykonaná práca nielenže zabezpečila legislatívu, ktorá poskytne nevyhnutnú ochranu priemyslu EÚ, ale potvrdila aj spoločný záväzok Parlamentu, Rady a Komisie vytvárať účinné zákony. Bol to tiež prvý dokument o obchode, pri ktorom Parlament vystupoval ako jeden zo spoluzákonodarcov v zmysle Lisabonskej zmluvy. Výsledok jeho zapojenia sa je skutočne pôsobivý.
<P>
Nebudem opakovať zoznam výhod, ktoré má Dohoda o voľnom obchode medzi EÚ a Kóreou priniesť hospodárstvu EÚ: v minulosti sme tu o nich podrobne diskutovali a pán Sturdy ich len zhrnul. Dovoľte mi namiesto toho v krátkosti umiestniť dohodu s Kóreou do širšej perspektívy budúcej obchodnej politiky EÚ, ako navrhla Komisia vo svojom oznámení z 9. novembra 2010, a zrekapitulovať základné princípy našej politickej línie.
<P>
Predovšetkým budeme naďalej uprednostňovať viacstranný kanál WTO ako najlepší spôsob na liberalizáciu obchodu a stanovenie pravidiel na riadenie celosvetového obchodu. Napriek prekážkam a patovej situácii od polovice roku 2008 sa aktívne usilujeme o ukončenie kola rokovaní o rozvoji v Dauhe, a to 10 rokov po ich začatí. Stále sa veľmi oplatí dosiahnuť dohodu, nielen pre hospodárske zisky, ale aj v záujme rozširovania WTO. Z tohto dôvodu som sa podujal zorganizovať stretnutie ministrov pre obchod siedmich najdôležitejších obchodných krajín v Davose s cieľom konkrétne diskutovať o tom, ako ďalej pokračovať a dostať sa do záverečného štádia po impulze zo samitu G20 v Soule. Domnievam sa, že naše stretnutie bolo úspechom a vysokí úradníci teraz intenzívne pracujú na dosiahnutí politického zlomu v lete.
<P>
Ako sme však v novembri povedali, dvojstranné a mnohostranné vzťahy sa navzájom nevylučujú. V skutočnosti to môže byť aj tak, že liberalizácia podnecuje ďalšiu liberalizáciu. Usilovali sme sa o dvojstranné obchodné dohody, ktoré vytvárajú skutočnú pridanú hodnotu v porovnaní s tým, čo možno dosiahnuť prostredníctvom WTO, a budeme sa o to usilovať aj naďalej, pretože tempo viacstranného pokroku je nevyhnutne pomalé. To bolo a je našou základnou motiváciou pri usilovaní sa o dohodu o voľnom obchode s Kóreou.
<P>
Dnes zopakujem záväzky Komisie voči Európskemu parlamentu, ktoré Komisia prijala v súvislosti s uplatňovaním kórejskej ochrannej doložky a Dohody o voľnom obchode medzi EÚ a Kóreou.
<P>
V zmysle ochrannej doložky bude Komisia predkladať výročnú správu Európskemu parlamentu a Rade o vykonávaní Dohody o voľnom obchode medzi EÚ a Kóreou a bude pripravená diskutovať s Výborom pre medzinárodný obchod o akýchkoľvek záležitostiach vyplývajúcich z vykonávania tejto dohody.
<P>
Komisia bude dôsledne monitorovať vykonávanie záväzkov Kórey v regulačných otázkach, najmä vrátane záväzkov súvisiacich s technickými predpismi v automobilovom priemysle. Monitorovanie musí zahŕňať všetky aspekty necolných prekážok a jeho výsledky sa musia zdokumentovať a správy o nich predkladať Európskemu parlamentu a Rade.
<P>
Mimoriadna dôležitosť sa bude pripisovať účinnému plneniu záväzkov v oblasti práce a životného prostredia v kapitole 13: Obchod a trvalo udržateľný rozvoj dohody o voľnom obchode. V tejto súvislosti sa Komisia obráti na domácu poradnú skupinu, ktorú budú tvoriť zástupcovia obchodných organizácií, odborových zväzov a mimovládnych organizácií. Vykonávanie kapitoly 13 dohody o voľnom obchode sa musí riadne zdokumentovať a správy sa musia predkladať Európskemu parlamentu a Rade.
<P>
Komisia súhlasí aj s dôležitosťou poskytovania účinnej ochrany v prípade náhleho nárastu dovozu v citlivých odvetviach vrátane malých automobilov. Monitorovanie citlivých odvetví musí zahŕňať automobilový a textilný priemysel a spotrebnú elektroniku. V tejto súvislosti Komisia poznamenáva, že odvetvie výroby malých automobilov možno považovať za relevantný trh na účely prešetrenia ochranných opatrení.
<P>
Komisia poznamenáva, že označovanie vonkajších výrobných zón na Kórejskom polostrove v súlade s ustanoveniami článku 12 protokolu o pravidlách pôvodu by si vyžadovalo medzinárodnú dohodu medzi stranami, ktorým by Európsky parlament musel dať svoj súhlas. Komisia bude naďalej v plnej miere informovať Parlament o rokovaniach Výboru pre vonkajšie výrobné zóny na Kórejskom polostrove.
<P>
Komisia tiež uvádza, že ak sa pre výnimočné okolnosti rozhodne predĺžiť trvanie prešetrenia v súlade s článkom 4 ods. 3 kórejskej ochrannej doložky, zabezpečí, aby takéto predĺženie netrvalo dlhšie ako do termínu platnosti akýchkoľvek prechodných opatrení zavedených v súlade s článkom 5.
<P>
Komisia a Európsky parlament navyše súhlasia s dôležitosťou úzkej spolupráce pri monitorovaní vykonávania Dohody o voľnom obchode medzi EÚ a Kóreou a ochrannej doložky.
<P>
Ak EP na tento účel prijme odporúčanie na iniciovanie prešetrenia ochranných opatrení, Komisia bude dôkladne skúmať, či sú splnené podmienky v zmysle nariadenia pre iniciáciu ex officio. Ak Komisia posúdi podmienky ako nesplnené, predloží správu Výboru pre medzinárodný obchod vrátane vysvetlenia všetkých faktorov relevantných pre iniciáciu tohto prešetrenia.
<P>
Na žiadosť Výboru pre medzinárodný obchod musí Komisia predkladať výboru správy o akýchkoľvek konkrétnych znepokojeniach súvisiacich s vykonávaním záväzkov Kórey v oblasti necolných prekážok alebo kapitolou 13 dohody o voľnom obchode. To je koniec citátu.
<P>
Na záver mi dovoľte rozviesť dve záležitosti, ktoré vás budú zaujímať: kórejskú legislatívu o emisiách CO2 automobilov a doplňujúcu dohodu k návrhu dohody o voľnom obchode medzi Kóreou a USA (KORUS), ktorá bola uzavretá v decembri 2010.
<P>
Dňa 24. januára 2011 Kórea potvrdila, že sa zavedú určité zmeny predchádzajúceho návrhu legislatívy v oblasti CO2, ktoré budú dostatočne riešiť viacero znepokojení, ktoré vyjadrili európski výrobcovia automobilov, pričom zachovajú ambiciózne ciele Kórey na znižovanie emisií. Zmeny, ktoré Komisia víta, nezmenia celkové emisie, ale zabezpečia spravodlivejšie rozdelenie zaťaženia medzi kórejských a európskych výrobcov automobilov.
<P>
Nepochybujte o tom, že stanovisko EÚ o kórejskej legislatíve v oblasti CO2 sa úzko koordinovalo vo všetkých štádiách v rámci Komisie a najmä s našou kolegyňou Connie Hedegaardovou a generálnym riaditeľstvom pre oblasť klímy s cieľom zabrániť oslabeniu úsilia Kórey o ochranu životného prostredia.
<P>
Pokiaľ ide o doplňujúcu dohodu k návrhu dohody o voľnom obchode medzi Kóreou a USA uzavretú v decembri 2010, Komisia v nej nezistila prvky, ktoré by mohli mať negatívny vplyv na EÚ. Skontaktujem sa však so svojím kórejským kolegom, aby som zabezpečil, že v budúcnosti nevznikne konkurenčná nevýhoda pre automobilový priemysel EÚ, pokiaľ sa neharmonizované automobilové bezpečnostné normy nebudú uplatňovať reštriktívnejším spôsobom ako v čase rokovaní.
<P>
Komisia bude podrobne monitorovať vykonávanie tohto ustanovenia. Predovšetkým pracovná skupina pre motorové vozidlá a súčiastky vytvorená na základe dohody o voľnom obchode bude skúmať praktické aspekty jej vykonávania s cieľom zaručiť, aby sa problémy s prístupom na trh riešili účinne a rýchlo.
<P>
Na záver si želám zdôrazniť, že dohoda medzi EÚ a Kóreou poskytne nielen dôležité výhody pre európskych vývozcov na kórejský trh, ale bude aj jasným signálom nášho rozhodnutia usilovať sa o nové príležitosti v kľúčových ázijských hospodárstvach.
<P>
Riešime aj obavy niektorých zainteresovaných subjektov pomocou účinnej a efektívnej ochrannej doložky. Keďže to podlieha bežnému legislatívnemu postupu, Rada aj tento Parlament zaviedli mechanizmy, ktoré umožnia reagovať na vnímané riziká, ak sa zmenia na skutočnosť.
<P>
S touto dohodou o voľnom obchode a ochrannou doložkou máme vynikajúci balík, ktorý, ako dúfam, zajtra podporíte.
<SPEAKER ID="560" NAME="Daniel Caspary" LANGUAGE="DE">
Medzinárodný obchod a vývoz sú dôležitým zdrojom rastu a zamestnanosti v Európe. Dohoda o voľnom obchode, o ktorej dnes vedieme rozpravu, posilní konkurencieschopnosť Európskej únie a poskytne našim podnikom výrazne lepší prístup k mimoriadne dynamickému regiónu rastu. Európske aj kórejské hospodárstva z toho budú mať veľký úžitok. Náš hrubý domáci produkt sa zvýši. To by mohlo viesť k vytvoreniu nových pracovných miest. Náš vývoz do Kórey sa podľa všetkých predpovedí počas niekoľkých nasledujúcich rokov zdvojnásobí, pretože sa odstránia colné a necolné obchodné prekážky. Úľava v zmysle samotných ciel dosiahne ročne 1,6 mld. EUR. Pre Európsku úniu to bude znamenať významný nový obchod s tovarmi a službami v hodnote až 19 mld. EUR.
<P>
Mimoriadne ma teší, že pri rokovaniach Komisia v plnej miere zohľadnila odporúčania pre rokovania, ktoré vyjadril Európsky parlament v správe pána Martina z roku 2008. Teší ma tiež, že Európska komisia zohľadnila nielen obavy Parlamentu, ale aj obavy zo strany priemyslu, a dokázala rozptýliť niektoré obavy iba počas niekoľkých posledných týždňov. Niečo, čo som predtým nikdy nezažil v oblasti zahraničného obchodu, je pozitívna spätná väzba dokonca aj z odvetvia poľnohospodárstva, ktoré je pre nás zvyčajne problematickejšie v oblasti obchodných rokovaní.
<P>
V oblasti poľnohospodárstva dohoda uľahčí prístup do Južnej Kórey pre európske poľnohospodárske výrobky od 1. júla 2011. Doteraz sa iba 2 % našich poľnohospodárskych výrobkov dostali na juhokórejský trh bez colných poplatkov. Za bravčové mäso sa platia ročne clá vo výške 240 mil. EUR a za mlieko a mliečne výrobky približne 100 mil. EUR. Všetky tieto prekážky prístupu na trh pre naše domáce poľnohospodárstvo sa teraz odstránia. Potešilo by ma, keby osobitne pre túto oblasť Európska komisia zvážila, ako by sme mohli zostaviť určitý druh prístupového programu nielen pre malé a stredné podniky, ale aj pre poľnohospodárstvo v krajinách, pre ktoré bude dohoda o voľnom obchode prínosom.
<P>
Predovšetkým by ma potešilo, keby sme tiež zabezpečili, aby naši partneri v Južnej Kórei teraz skutočne vykonávali opatrenia na uľahčenie obchodu prisľúbené v dohode. Žiadam, aby sa jednoznačne monitorovalo, či vznikajú nové prekážky pre obchod, a chcel by som zablahoželať predovšetkým Komisii.
<P>
Úspechy, ktoré dosiahla Komisia a spravodajcovia najmä pri trojstranných rokovaniach, sú pre nás všetkých príkladom. Dúfam, že zajtra získame tu v Parlamente veľkú väčšinu hlasov za túto dohodu.
<SPEAKER ID="561" NAME="Pablo Zalba Bidegain" LANGUAGE="ES">
Na začiatku tohto parlamentného obdobia, ktoré je mojím prvým, bola jednou z prvých záležitostí, o ktorých sa viedla rozprava, práve dohoda o voľnom obchode s Kóreou. Určité odvetvia európskeho priemyslu, najmä automobilový priemysel, jednomyseľne odmietali túto dohodu. Ako občan regiónu Navarra a Španielska, kde automobilový priemysel predstavuje významnú súčasť nášho hospodárstva, som cítil povinnosť zapojiť sa, aby som zlepšil, ak nie dohodu, keďže to už nebolo možné, tak aspoň ochrannú doložku, v ktorej by Parlament mohol zaviesť zlepšenia.
<P>
Chceme teda dosiahnuť dva ciele. Po prvé, ochrániť priemysel a pracovné miesta a po druhé, zatraktívniť dohodu pre odvetvia priemyslu, ktorých sa týka, najmä pre automobilový priemysel. Naším cieľom bolo nielen zabrániť úplnému odmietnutiu, ale aj získať ich podporu pre dohodu. Domnievam sa, že dnes môžeme povedať, že sa nám to podarilo. Je to vďaka usilovnej práci a odbornosti Parlamentu.
<P>
Chcel by som sa poďakovať pánovi spravodajcovi a tieňovým spravodajcom obidvoch správ za ich vynikajúcu prácu. Ďakujem, Robert. A ďakujem aj za tvoje slová.
<P>
Uznanie patrí aj členom Výboru pre medzinárodný obchod, ktorému predsedá pán Moreira. ¡Muito obrigado!, Vital.
<P>
Chcel by som sa poďakovať aj belgickému predsedníctvu Európskej únie za jeho vynikajúcu prácu. Jeho úsilie prinieslo výsledky v podobe dohody, ktorú sme nakoniec dosiahli v decembri.
<P>
Napokon by som chcel vyzdvihnúť prácu Európskej komisie a najmä príspevok Ignacia Bercera, za ktorý som najvďačnejší. Zajtra budeme hlasovať za doložku, ktorá bude účinnejšia, jednoduchšie sa bude uplatňovať a skutočne ochráni európsky priemysel. Dnes sa veľmi zmiernilo znepokojenie nad dohodou o voľnom obchode s Kóreou. V skutočnosti by sme mohli povedať, že takmer zmizlo. Momentálne príležitosti, ktoré táto dohoda prináša, jednoznačne prevažujú nad neistotami. Európsky parlament by mal byť hrdý na dobre vykonanú prácu.
<SPEAKER ID="562" NAME="Bernd Lange" LANGUAGE="DE">
Lisabonská zmluva skutočne vytvorila nový základ pre obchodnú politiku. EÚ je výhradne zodpovedná za obchodnú politiku a Parlament udeľuje súhlas alebo ho zamieta. Z tohto hľadiska sme získali novú zodpovednosť. Uplatňovanie tejto novej zodpovednosti bude možné iba vtedy, keď budeme konať spoločne. Veľmi jasne sme to dokázali v tejto záležitosti. V tejto súvislosti by som sa chcel poďakovať aj spravodajcom a tieňovým spravodajcom.
<P>
Obchodná politika nie je cieľom sama osebe. Jej cieľom je po prvé, podporiť pracovné miesta a priemyselný rozvoj v Európskej únii a po druhé, zlepšiť podmienky pre ľudí v ostatných krajinách sveta. Zámerom obchodnej politiky musí byť dosiahnuť obidva tieto ciele. Preto musíme hodnotiť túto dohodu z tohto hľadiska. Celkovo je to krok správnym smerom k splneniu týchto dvoch požiadaviek. Určite však máme niekoľko kritických poznámok, napríklad k otázke vrátenia cla v Južnej Kórei, ktoré prinesie jednostranné konkurenčné výhody určitým priemyselným odvetviam v Južnej Kórei, najmä v citlivých oblastiach, ako je napríklad automobilový priemysel. Z tohto dôvodu bolo správne, že sme viedli veľmi intenzívne rozhovory o ochrannej doložke a tiež že sme spoločne zaviedli túto doložku, ktorá zabezpečuje dôsledné monitorovanie presne týchto bodov, aby sme si mohli byť istí, že možnosti, ktoré poskytuje vrátenie cla v Južnej Kórei, nepovedú k narušeniu konkurenčného boja v Európe. Parlament tu správne zaviedol ochranné opatrenia.
<P>
Po druhé, cieľom tejto dohody je aj zlepšiť situáciu v Južnej Kórei pre našich kolegov. Južnú Kóreu ešte čakajú zlepšenia, ktoré musí dosiahnuť v súvislosti s kapitolou 13, predovšetkým pokiaľ ide o otázku základných pracovných noriem stanovených Medzinárodnou organizáciou práce (ILO). Dve absolútne kľúčové pracovné normy - č. 87 a č. 98 súvisiace s kolektívnym vyjednávaním - neboli zavedené, ani ratifikované. Paragraf 314 trestného zákonníka sa týka marenia obchodnej činnosti. Žiadna z týchto vecí nie je v súlade s charakterom a ustanoveniami tejto dohody. Pán komisár, spolieham sa teda na vás a na vyhlásenie, ktoré ste urobili na podporu ochrannej doložky, aby sa zmenila situácia v Južnej Kórei a aby táto dohoda znamenala plán do budúcnosti, ktorý umožní pokračovanie globalizácie spravodlivým spôsobom.
<SPEAKER ID="563" NAME="Michael Theurer" LANGUAGE="DE">
V súčasnosti sme svedkami historickej situácie, pretože dohoda o voľnom obchode s Južnou Kóreou, o ktorej vedieme rozpravu a ktorú zamýšľame prijať, je prvou dohodou o voľnom obchode, o ktorej sa vedie rozprava v novom lisabonskom systéme, ktorý poskytuje Parlamentu plnú právomoc spolurozhodovania.
<P>
To robí dôležitú oblasť politiky - obchodnú politiku - demokratickejšou. My v Parlamente to považujeme za dôležité. Rozprava tu v Parlamente dokázala aj to, že pokiaľ ide o ochranné doložky, boli sme schopní zahrnúť dôležité obavy, ktoré nám dali najavo pracovníci, spoločnosti a združenia, do vylepšenej ochrannej doložky, ktorej cieľom je ochraňovať záujmy priemyslu a predovšetkým pracovné miesta v budúcnosti vytvorením rovnakých a spravodlivých podmienok na konkurenčnú súťaž a zabránením asymetriám. To je to, na čo sme sa sústredili ako Skupina Aliancie liberálov a demokratov za Európu.
<P>
Ako tieňového spravodajcu našej skupiny ma teší, že sme v tomto smere boli úspešní. Mechanizmus vrátenia cla, ktorý spôsobil naše obavy, bol teraz výslovne začlenený do ochrannej doložky a existuje možnosť pre priemysel a tiež pre Parlament požiadať Komisiu o vykonanie prešetrenia. Plánuje sa proces monitorovania, ktorý sa má zaviesť transparentným spôsobom prostredníctvom internetovej platformy, a je väčší priestor na preskúmanie faktorov, ktoré rozhodnú, či európskemu priemyslu vznikla významná škoda. Mechanizmy na monitorovanie, ktoré má vykonávať Komisia najmä pre citlivé odvetvia v prípade nárastu vývozu, sú pripravené. Môžeme začať týmto a sústrediť sa na výhody spojené s dohodou o voľnom obchode s Južnou Kóreou, ako je napríklad výrazné zníženie ciel - Komisia očakáva, že podniky v Európe budú schopné ušetriť 1,6 mld. EUR.
<P>
Z tohto dôvodu by som sa chcel poďakovať pánovi komisárovi De Guchtovi, ktorý osobne usilovne pracoval na tom, aby sme mohli dosiahnuť kompromis, spolu s Radou. Chcel by som sa poďakovať aj spravodajcom a tieňovým spravodajcom, najmä pánovi Sturdymu a pánovi Zalbovi Bidegainovi, za ich vynikajúcu prácu. Dosiahli sme tu niečo skutočne dobré.
<SPEAKER ID="564" NAME="Yannick Jadot" LANGUAGE="FR">
Ide skutočne o prvú veľkú dohodu o voľnom obchode, ktorú Európa prijala po niekoľkých rokoch, a pokiaľ ide o dohody o voľnom obchode, treba povedať, že vám nechýbajú ambície - Južná Kórea, Kanada, India, zoskupenie Mercosur. Nie je žiadna krajina alebo oblasť, ktorá by unikla ambíciám Európskej komisie, pokiaľ ide o dohody o voľnom obchode.
<P>
V prípade tejto dohody sme videli, že budú iba víťazi, ale stále ma trápi, kto budú tí víťazi, keď počúvam, že budú v odvetví poľnohospodárstva. Ako zvolený zástupca Bretónska vám môžem povedať, že v tomto regióne, ktorý vyrába viac ako 60 % francúzskeho bravčového mäsa, tých niekoľko výhod pre spoločnosti vyrábajúce poľnohospodárske výrobky nenahradí výpadky v cestovom ruchu, zhoršenie životného prostredia a zdravia pracovníkov a straty poľnohospodárov.
<P>
V skutočnosti je tu aj veľa porazených. Máme teda predstavu o tom, ako bude vyzerať hospodárska a sociálna Európa po podpísaní všetkých týchto dohôd o voľnom obchode? Nie, nemáme a koniec koncov ani nevieme, či ostane nejaké priemyselné alebo hospodárske odvetvie, pre ktoré budú tieto dohody o voľnom obchode prínosom.
<P>
Navyše, a čo je dôležitejšie, pán komisár, akokoľvek sa nám snažíte nahovoriť, že nespochybňujeme politiku Južnej Kórey v oblasti životného prostredia a zmeny klímy, nie je to pravda. Budeme môcť vyvážať obrovské limuzíny, tie automobily, ktorých výrobcovia vynakladajú najmenej úsilia na boj proti zmene klímy a ktorých táto zmluva odmení.
<P>
Po prvýkrát Európska únia spochybňuje politiku v oblasti zmeny klímy jedného zo svojich obchodných partnerov. Začala Európska komisia meniť pod tlakom Kanady svoju smernicu o kvalite palív?
<P>
Domnievame sa, že poradie ambícií Európy je zlé: životné prostredie a klíma musia mať prednosť pred obchodom. Z tohto dôvodu bude naša skupina hlasovať proti tejto dohode.
<SPEAKER ID="565" NAME="Helmut Scholz" LANGUAGE="DE">
Dohodou o voľnom obchode medzi EÚ a Kóreou podpísanou v októbri 2010, ktorú Komisia a Rada nazvali najambicióznejšou dohodou svojho druhu, aká kedy bola dohodnutá medzi EÚ a vysoko industrializovaným štátom, sa dvojstranné ochranné clá znížia približne o 98 % počas nasledujúcich piatich rokov. Obchodná výmena medzi EÚ a Kóreou sa má zdvojnásobiť v strednodobom horizonte, čo údajne urýchli hospodársky rast a vytváranie pracovných miest a prosperity. Naša skupina a ja osobne máme oprávnené pochybnosti o tejto predpovedi.
<P>
Okrem mantry úlohy voľného obchodu ako istého spasiteľa celosvetového hospodárstva, ktoré je v súčasnosti v chúlostivom stave, čo odráža aj samotná dohoda o voľnom obchode, z dohody nie je jasné, či bude alebo nebude schopná pomôcť nám poradiť si s celosvetovými problémami, ktoré vznikli v dôsledku zmeny klímy a nevyhnutnej zásadnej hospodárskej reštrukturalizácie. Aké sú kritériá účinnosti a aké sú kritériá voľného obchodu? Zároveň, pán komisár, dohoda o voľnom obchode, ktorá bola uzavretá, sotva obsahuje nejaké zmienky o trvalej udržateľnosti v budúcnosti, o orientácii zmeny alebo o medzinárodnej hospodárskej spolupráci. Uzatvára sa dohoda, v ktorej sa stále porušujú normy Medzinárodnej organizácie práce.
<P>
(Predsedajúci prerušil rečníka.)
<SPEAKER ID="566" NAME="Anna Rosbach" LANGUAGE="DA">
Zajtra budeme hlasovať o dohode o voľnom obchode s Kóreou, ktorá vznikala dlho. Väčšina z nás bude súhlasiť s tým, že ide o situáciu, v ktorej sú obe strany víťazmi. Bude mimoriadne prínosná pre európskych poľnohospodárov a hospodárske subjekty. Nesmieme však ignorovať skutočnosť, že dohoda neprináša pre európske spoločnosti a kórejských poľnohospodárov len výhody. Pre niektoré odvetvia bude dohoda prínosom, zatiaľ čo iné na ňu nevyhnutne doplatia. V budúcnosti si budú teda občania môcť kupovať lacnejšie technologické výrobky a automobily z Kórey. Na druhej strane Kórea dostane prepotrebné potraviny z Európy, ako aj lieky a luxusné tovary. Dohoda môže viesť aj k lepším environmentálnym a pracovným podmienkam v Kórei - to je niečo, čo stojí za zmienku a je potešujúce. Dúfam, že dohoda rýchlo nadobudne platnosť, najmä ak chce EÚ výhodu prvého v poradí pred USA, ktoré takisto rokujú s Kóreou o podobnej dohode. Na záver by som sa chcela poďakovať všetkým zúčastneným spravodajcom za ich neúnavnú a vysoko kompetentnú prácu.
<SPEAKER ID="567" NAME="Laurence J.A.J. Stassen" AFFILIATION="NI">
(NL) Zajtra budeme hlasovať o dohode o voľnom obchode s Južnou Kóreou. Musím povedať, že na prvý pohľad vyzerá dobre. Delegácia holandskej Strany za slobodu (PVV) je dôrazným zástancom voľného obchodu. Nanešťastie Európska únia nemohla odolať pokušeniu pridať k dohode ochrannú doložku. To znamená, že spoločnosti neschopné konkurencie budú chránené, keď sa nebudú vedieť udržať v konkurenčnom boji s kórejskými výrobkami.
<P>
Inými slovami, ak sa európsky spotrebiteľ rozhodne kúpiť si kórejské výrobky namiesto európskych z jednoduchého dôvodu, pretože budú kvalitnejšie alebo lacnejšie, potom sa opäť uplatnia obchodné prekážky. Pozrite sa, ako sa opäť prejavila zlá európska tendencia k protekcionizmu a trhovým zásahom.
<P>
Pán predsedajúci, voľný obchod, ktorý neznamená pre európsky priemysel žiadnu nevýhodu, je, samozrejme, ilúzia. Preto je snaha prekonať to začlenením ochrannej doložky a poskytnutím kompenzácie znevýhodneným priemyselným odvetviam absolútne pomýleným riešením.
<P>
Umožní to priemyselným odvetviam, ktoré sú slabé v konkurenčnej súťaži, pokračovať v tom, čo robili odjakživa, namiesto prispôsobenia sa konkurencii. Čo je horšie, kto za to v konečnom dôsledku zaplatí? Presne tak, žiaľ, naši občania. Ako spotrebitelia budú donútení preplatiť svoje nákupy a navyše ako daňovníci budú musieť dokonca zaplatiť za požadovanú kompenzáciu.
<P>
Ako mám vysvetliť svojim voličom, že čoskoro budú musieť zaplatiť účet, ak napríklad Fiat stratí určitú časť svojho podielu na trhu v prospech Kie? Tieto pravidlá nemajú miesto v dohode o voľnom obchode. V praxi to nie je nič iné ako dotovanie nevýkonných spoločností európskymi občanmi. Voľný obchod? Aká veľkolepá myšlienka, ale, prosím, vynechajme túto ochrannú doložku.
<SPEAKER ID="568" NAME="Elisabeth Jeggle" AFFILIATION="PPE">
(DE) Južná Kórea je skutočne veľmi dôležitým trhom pre výrobky európskeho priemyslu - zdôrazňovalo sa to a zdôrazňovali sa najmä automobily -, ale takisto pre poľnohospodárov. Chcela by som zdôrazniť, že potrebujeme, aby to bolo situácia, v ktorej budú víťazmi obidve strany. Prichádza nová generácia, čo je dobrá vec. Dohoda s Južnou Kóreou obsahuje kapitolu o trvalo udržateľnom rozvoji, ktorá pokrýva pracovné normy, environmentálnu politiku a mechanizmus monitorovania, ktorý má zahrnúť občiansku spoločnosť. To je tiež dobré.
<P>
Dohoda o voľnom obchode je krok správnym smerom a chcela by som sa poďakovať všetkým zúčastneným a zdôrazniť, že vykonali vynikajúcu prácu. Napriek tomu by som chcela požiadať o jednoznačné pravidlá pre výrobný reťazec ako celok, najmä v súvislosti s potravinami. Nemali by sme brať do úvahy iba konečný výrobok a nemal by to byť iba poľnohospodársky priemysel, ktorý bude mať úžitok, mali by ho mať aj poľnohospodári.
<P>
V záujme európskych spotrebiteľov a našich poľnohospodárov, keď sa zliberalizujú obchodné toky, musí sa absolútne zaručiť, aby poľnohospodárske výrobky, ktoré sa budú dovážať do Európskej únie, spĺňali naše prísne normy súvisiace s ochranou životného prostredia, zvierat a spotrebiteľov od momentu svojho vzniku počas celého výrobného reťazca.
<P>
Zajtra podporím stanovisko Výboru pre medzinárodný obchod, ale pokiaľ ide o ďalšie snahy o liberalizáciu, dôrazne žiadam, aby sa zohľadnilo aj odvetvie potravín a poľnohospodári.
<SPEAKER ID="569" NAME="Vital Moreira" AFFILIATION="S&amp;D">
(PT) Vo svojej funkcii ako predseda Výboru pre medzinárodný obchod by som chcel predovšetkým vysloviť spokojnosť s tým, že sa práve chystáme úspešne ukončiť svoju prvú veľkú skúšku v uplatňovaní právomocí spoločného rozhodovania, ktoré nám poskytla Lisabonská zmluva v oblasti obchodných dohôd. Domnievam sa, že sme svoje právomoci uplatnili s veľkým zmyslom pre zodpovednosť a že je správne poďakovať sa spravodajcom a tieňovým spravodajcom a tiež vyjadriť vďačnosť za ochotu spolupracovať zo strany Komisie a Rady počas belgického predsedníctva v rámci rokovaní o ochrannej doložke.
<P>
Treba pripomenúť, že v hlasovaní, ktoré sa uskutočnilo vo Výbore pre medzinárodný obchod, bola drvivá väčšina za odporúčanie schválenia dohody o obchode a prijatie nariadenia o ochrannom mechanizme. To dokazuje, že Parlament je schopný vytvoriť širokú politickú koalíciu za väčšiu otvorenosť v medzinárodnom obchode v súlade s jednou zo zásad stanovených v samotnej obchodnej dohode.
<P>
Obchodná dohoda je podľa môjho názoru obojstranne výhodná. Pri vzájomnom otvorení obidvoch trhov môže každé hospodárstvo ťažiť zo svojich konkurenčných výhod. Obchodná dohoda nielenže odstráni colné a necolné prekážky, ale zahrnie aj otvorenie trhu s verejným obstarávaním, zabezpečí práva duševného vlastníctva a ochráni práva zamestnancov a environmentálne normy.
<P>
Po ratifikácii dohody, čo bude, dúfajme, zajtra, sa musíme rozhodne posunúť do ďalšieho štádia, ktorým je jej vykonávanie.
<SPEAKER ID="570" NAME="Niccolò Rinaldi" AFFILIATION="ALDE">
(IT) Táto dohoda obsahuje doložku, ktorá nás nepresvedčila a nikdy nás nepresvedčí. Hovorím o vrátení cla, ktoré Kórea dostane za dovoz výrobkov z Číny alebo z iných krajín. Už sme o tom diskutovali, ale ako liberálny demokrat považujem toto opatrenie za hlboký omyl. Je to druh dotácie vývozu a bol by som rád, keby sme pri hlasovaní o tejto dohode mali záruku, že táto doložka nebude znamenať precedens a že sa nestane súčasťou žiadnej inej dohody v budúcnosti.
<P>
Zajtrajšie hlasovanie ukončí jednu časť cesty, ktorú sme spoločne prešli, ale iba jednu časť, pretože vzťah medzi Parlamentom a Komisiou musí pokračovať aj vzhľadom na skutočné vykonávanie ochrannej doložky. V záujme európskeho priemyslu a európskych pracovníkov nemôžeme urobiť žiadnu chybu pri jej vykonávaní, inak budeme čeliť obrovským problémom pri budúcich dohodách.
<P>
Teraz je na Ďalekom východe rok zajaca, preto dúfam, že európsky priemysel pobeží ako zajac a využije to, čo mu môže ponúknuť táto dohoda.
<SPEAKER ID="571" NAME="Gerald Häfner" AFFILIATION="Verts/ALE">
(DE) Stále si veľmi dobre pamätám - podobne ako súčasné udalosti v Egypte a Tunisku -, keď ľudia v Kórei, najmä mladí ľudia, vyšli do ulíc a tvárou v tvár policajným obuškom a zbraniam bojovali za slobodu, demokraciu a sebaurčenie. To, čo sa stalo odvtedy, je neuveriteľné. Je neuveriteľné, ako veľa sa dosiahlo v Kórei, pokiaľ ide o demokraciu, sebaurčenie a slobodu, ale aj pokiaľ ide o hospodárstvo a teraz čoraz viac aj o životné prostredie. Vďaka tomu je Kórea dobrým príkladom pre mnohé iné ázijské krajiny a je tiež krajinou, s ktorou užšiu spoluprácu veľmi vítam, spolu s našou prácou na odstránení colných prekážok a zavedení spravodlivejšieho obchodu.
<P>
Napriek tomu dnes odmietame túto dohodu a existuje na to množstvo konkrétnych dôvodov, z ktorých niektoré spomenul náš kolega pán Jadot. Okrem toho, čo bolo povedané, by som chcel spomenúť aj nariadenie v oblasti finančného sektora, ktoré považujeme za krok nesprávnym smerom. Sú na to však aj zásadné dôvody. Uzatvárame čoraz viac dohôd o voľnom obchode, z ktorých každá podnecuje vznik ďalšej. To, čo potrebujeme, nie je spleť ďalších nových jednotlivých dohôd, ale spravodlivé a férové pravidlá pre svetový obchod ako celok.
<SPEAKER ID="572" NAME="William" AFFILIATION="The Earl of) Dartmouth  (EFD">
Dohoda o voľnom obchode nemôže byť iba o clách. Musí byť aj o právach duševného vlastníctva.
<P>
Podnik v mojom volebnom obvode, Avon Protection, je svetovým popredným výrobcom plynových masiek. Avon sa domnieva, že jeho patenty boli porušené juhokórejskou spoločnosťou, ktorá jednoducho vyrába kópie. V Južnej Kórei by mala byť ochrana patentov, ale dá kórejský súd skutočne za pravdu britskej spoločnosti a nie kórejskej?
<P>
Aby voľný obchod fungoval, musia existovať rovnaké podmienky a, áno, ochranná doložka ako tá od Pabla Zalbu Bidegaina je užitočná, ale druhý signatár musí tiež zaručiť, že dohoda bude skutočne obojstranná, inak sa dohoda o voľnom obchode, z ktorej by mali mať úžitok obidve strany, jednoducho stane úplne jednostrannou.
<SPEAKER ID="573" NAME="Gianluca Susta" AFFILIATION="S&amp;D">
(IT) Domnievam sa, že je nesprávne zmeniť rozpravu o dohode o voľnom obchode s Kóreou na patovú situáciu medzi údajnými neoprotekcionistami a skalnými zástancami voľného obchodu. Tiež sa domnievam, že je nesprávne, aby Komisia vystupovala skôr ako agentúra na rozvoj hospodárstva služieb než ako politická vláda 500 miliónov Európanov, ktorá by mala vytvoriť rovnováhu medzi úvahami súvisiacimi s rastom na jednej strane a zamestnanosťou a rozdelením bohatstva na druhej strane.
<P>
Čo nás odlišuje od USA, ktoré ešte neratifikovali túto dohodu - a vieme prečo -, a to sa týka aj vzťahov s Kóreou, je skutočnosť, že žiadna zo svetových hospodárskych veľmocí nevystavuje svoj kvalitný - a zdôrazňujem slovo "kvalitný" - výrobný priemysel nevyhnutným rozkladným procesom ako obeť na oltár finančných záujmov, konfrontujúc londýnskych úradníkov s pracovníkmi moderných európskych tovární, čo je presne to, čo robí Európa tesne po kríze.
<P>
To všetko, pán Sturdy, pán komisár, nemá absolútne nič do činenia s neoprotekcionizmom. V opačnom prípade by sme museli zahrnúť do tejto kategórie ministrov pre priemysel Španielska, Nemecka, Poľska, Portugalska, Francúzska a Talianska, ktorí vo vydaní denníka Le Monde z 10. februára zopakovali potrebu postaviť záujem Spoločenstva do stredobodu úsilia európskych inštitúcií s konštatovaním, že v tomto prípade ho určite nemôže ochrániť ochranná doložka bez ohľadu na to, aká cenná by mohla byť.
<P>
Uskutočnilo sa vynikajúce akademické cvičenie v oblasti medzinárodných obchodných vzťahov, ale nekonali sme v záujme Európy. Z tohto dôvodu...
<P>
(Predsedajúci prerušil rečníka.)
<SPEAKER ID="574" NAME="Marielle De Sarnez" AFFILIATION="ALDE">
(FR) Táto dohoda o voľnom obchode je prvou dohodou na preskúmanie, odkedy vstúpila do platnosti Lisabonská zmluva, a preto sa my poslanci domnievame, že skutočne nemôže nadobudnúť platnosť, kým nezískame silné záruky, záruky, ktoré musia navyše slúžiť ako model pre budúce obchodné dohody. Z tohto dôvodu bude na nás - na vás a na nás - zabezpečiť riadne vykonávanie týchto mechanizmov s cieľom chrániť európske hospodárstvo v prípade narušenia konkurenčnej súťaže.
<P>
To by nás však v žiadnom prípade nemalo zbaviť povinnosti strategicky myslieť v dvoch oblastiach. Po prvé, s cieľom zaručiť skutočne spravodlivú hospodársku súťaž je nevyhnutné, aby sa v obchodných dohodách zohľadnili sociálne, zdravotné a environmentálne normy. To je nevyhnutná požiadavka.
<P>
Mojou druhou poznámkou je, že Európa si konečne musí zabezpečiť nástroje potrebné na zachovanie alebo obnovenie výrobnej kapacity, napríklad priemyselnej alebo poľnohospodárskej výrobnej kapacity, a na zachovanie - a to je absolútne nevyhnutné pre jej budúcnosť - technologického pokroku.
<SPEAKER ID="575" NAME="Claudio Morganti" AFFILIATION="EFD">
(IT) Dúfam iba, že to, o čom práve diskutujeme, neskončí ako ďalšia a možno posledná rana z milosti pre naše hospodárstva. Už teraz sme zaplavení tovarom, ktorý sa vyrába s nízkymi alebo veľmi nízkymi nákladmi, s pôvodom z východnej alebo juhovýchodnej Ázie. Mnohé talianske spoločnosti, najmä malé a stredné podniky, sa dostali na kolená pre nespravodlivú hospodársku súťaž. To znamená, že nemôžu súťažiť na trhu, čo má tragické dôsledky pre hospodárstvo a najmä pre zamestnanosť.
<P>
Táto dohoda obsahuje rôzne ochranné mechanizmy a doložky, ale kto nás môže uistiť o tom, že sa tieto pravidlá neskôr skutočne uplatnia? Ešte je stále veľa neznámych faktorov a možný prínos pre niekoľkých veľkých výrobcov nemožno vždy preniesť na samotných malých výrobcov. V našom regióne, Toskánsku, je náš textilný priemysel - historická hnacia sila - už vo vážnej situácii pre ázijskú konkurenciu. Dúfam iba, že samotná Európa touto dohodou neuštedrí smrteľný úder tomuto odvetviu a okrem toho pravdepodobne mnohým iným.
<P>
Nebudeme hlasovať za túto dohodu.
<SPEAKER ID="576" NAME="Peter Šťastný" AFFILIATION="PPE">
(SK) Od začiatku vyjednávaní v máji 2007 prešla dohoda o voľnom obchode s Južnou Kóreou dlhou a ťažkou cestou. Napriek jasným prínosom pre obe strany boli niektoré kľúčové odvetvia európskeho priemyslu vystavené vážnym nebezpečenstvám. Ja som tiež vyjadril svoje výhrady na pôde tohto Parlamentu a žiadal som férové a vyvážené pravidlá hry.
<P>
Riešením bola bilaterálna poistná doložka. Rád by som týmto poďakoval pánom Robertovi Sturdymu a Pablovi Zalbovi za ich leadership v úlohe spravodajcov, ako aj všetkým ostatným zúčastneným. Vďaka ich spoločnému úsiliu ekonomiky EÚ a Južnej Kórey budú bohatšie o miliardy eur. Od júla 2011 budú ozajstnými víťazmi tejto dohody spotrebitelia a občania oboch strán.
<SPEAKER ID="577" NAME="Mario Pirillo" AFFILIATION="S&amp;D">
(IT) Každý hovorí, že dohoda o voľnom obchode s Kórejskou republikou je inštitucionálna a strategická inovácia zo strany Únie. Naopak, je to nevyvážená dohoda, ktorá bude mať negatívny vplyv na európsky výrobný priemysel.
<P>
Zrušenie cla na kórejské výrobky výmenou za zvýšenie environmentálnych a sociálnych štandardov v Kórei nemožno považovať za spravodlivé. Kórejský lodiarsky priemysel využíva značnú štátnu podporu, ktorá mu umožnila dosiahnuť podiel 30 % na svetovom trhu. Znamená to, že európsky priemysel, či už automobilový, textilný, chemický, alebo akýkoľvek iný sa musia brániť proti hospodárskej súťaži, ktorá aj keď formálne nie je nespravodlivá, v skutočnosti je nespravodlivá.
<P>
Zavedenie ochrannej doložky je primerané opatrenie, ale nie je dostatočné na zaplátanie mnohých nedostatkov v dohode. Z tohto dôvodu vyzývam Európsku komisiu, aby bola obozretnejšia, ak chce skutočne obhajovať európske hospodárske záujmy.
<SPEAKER ID="578" NAME="João Ferreira" AFFILIATION="GUE/NGL">
(PT) To je vrchol predstavy o obchode, ktorý poháňa výhradne hospodárska súťaž namiesto harmonizácie a reciprocity, teda hospodárskej súťaže medzi krajinami, výrobcami a pracovníkmi.
<P>
Veľké hospodárske skupiny a nadnárodné spoločnosti ako vždy očakávajú od tejto dohody o voľnom obchode zisky vo výške miliónov eur. Ako vždy však chýba druhá strana mince: obetovanie miliónov malých výrobcov a malých a stredných podnikov, obetovanie životného prostredia, zničenie výrobnej kapacity a pracovných miest a útok na mzdy a práva pracovníkov.
<P>
Táto dohoda ovplyvní predovšetkým krajiny ako Portugalsko a regióny, ktoré sú najviac závislé od dotknutých odvetví: od textilného priemyslu, automobilov a súvisiacich komponentov a elektroniky. Je dôležité, že samotný spravodajca predpovedal nevyhnutné prepúšťanie v celej Európe, ale vieme aj to, že odborové organizácie a miestne organizácie v Kórejskej republike sú proti tejto dohode.
<P>
Z tohto dôvodu je jasné, kto bude víťaz a kto porazený, keď sa dohoda napokon uzavrie.
<SPEAKER ID="579" NAME="Bastiaan Belder" AFFILIATION="EFD">
(NL) Táto dohoda o obchode s Južnou Kóreou je ambiciózna a komplexná. Pomôže odstrániť hlavné prekážky obchodu a európske spoločnosti budú môcť mať z toho úžitok. Väčší prístup na juhokórejský trh zlepší trhovú pozíciu európskych spoločností.
<P>
Vzhľadom na skutočnosť, že ostatní hlavní aktéri, ako napríklad USA, Čile a krajiny Európskeho združenia voľného obchodu (EZVO), majú ambíciu viesť alebo už začali viesť obchodné rokovania s Južnou Kóreou, to je veľmi dôležitý krok. Touto dohodou Európska únia ukázala, že sa neuzatvára pred otvoreným a trvalo udržateľným obchodom v čase, keď niektoré iné štáty prejavujú protekcionistické tendencie. Obchod ponúka východisko z hospodárskej krízy. Nesmie sa však dovoliť, aby voľný obchod viedol k pirátstvu.
<P>
Oceliarsky a automobilový priemysel sa nad tým znepokojujú a nie celkom bezdôvodne. Z tohto dôvodu musíme pri vykonávaní dohody dôkladne monitorovať, či sa plnia všetky podmienky, a musíme zabezpečiť, aby sme v prípade potreby mohli rýchlo a účinne uplatniť dvojstranné ochranné doložky.
<SPEAKER ID="580" NAME="Karel De Gucht">
člen Komisie. - Pokúsim sa byť mimoriadne stručný.
<P>
Po prvé, pokiaľ ide o otázku grófa z Dartmouthu, v prípade, ktorý zahŕňa porušovanie práv duševného vlastníctva vrátane patentov v tretích krajinách, je primerané, aby dotknutí prevádzkovatelia mohli využiť dostupné prostriedky vymáhania vrátane súdneho konania v prípade potreby, keďže ide o prípad medzi dvomi súkromnými spoločnosťami.
<P>
V konkrétnom prípade spoločnosti Avon Protection by bolo vhodné, keby sa váš volič najprv dožadoval odškodnenia za údajné porušenie patentu prostredníctvom existujúceho právneho rámca v Kórei. Keby dostupné prostriedky na vymáhanie v Kórei neboli dostatočne spravodlivé alebo rýchle, potom by sa záležitosťou mohla zaoberať Komisia.
<P>
Pokiaľ ide o poznámky pána Jadota, pôvodný návrh kórejskej legislatívy by prinútil európskych výrobcov automobilov znížiť emisie CO2 ich automobilov dvakrát viac ako v prípade kórejských výrobcov automobilov. Dôvodom bolo najmä to, že navrhované škrty v emisiách neboli pomerné, ale vysoko progresívne v závislosti od úrovne emisií konkrétnych automobilov. V dôsledku toho by európski výrobcovia automobilov napriek zodpovednosti iba za malý podiel na predaji automobilov v Kórei - 3 % v roku 2009 -, a teda na celkových emisiách CO2 automobilov museli prispievať neúmerne. Ich priemerné zníženie emisií od roku 2009 do roku 2015 by bolo 23 % v porovnaní s iba 10 % v prípade ich kórejských kolegov, čo predstavuje 95 % celkového predaja automobilov v Kórei. Takéto rozdelenie zaťaženia by nebolo spravodlivé a z tohto dôvodu sme o ňom diskutovali s kórejskými kolegami.
<P>
Na záver by som sa chcel poďakovať všetkým zúčastneným v legislatívnom procese - Výboru pre medzinárodný obchod, spravodajcom Komisie, predsedovi Výboru pre medzinárodný obchod, Rade a našim kolegom v Komisii - za to, čo by som nazval veľmi dobrým príkladom toho, aký by mal byť proces ratifikácie v zmysle Lisabonskej zmluvy.
<SPEAKER ID="581" NAME="Robert Sturdy">
spravodajca. - Takisto by som sa chcel poďakovať pánovi komisárovi. Celý proces bol vynikajúci. Za tie roky som pracoval na viacerých spolurozhodovacích postupoch a musím povedať, že tento bol jeden z najlepších. Rozprava medzi našimi tieňovými spravodajcami bola vynikajúca. Mali sme mimoriadne dobré príspevky prakticky od všetkých.
<P>
Chcel by som využiť túto príležitosť a poďakovať sa pánovi predsedovi Moreirovi. Bez jeho odbornosti si nemyslím, že by sme dosiahli uspokojivý záver v otázke komitológie, ktorá bola mimoriadne ťažkým problémovým bodom na konci rokovaní. Dnes sa spomenuli mnohé otázky. Chcel by som len povedať pánovi Jadotovi: domnievam sa, že pre vašich výrobcov bravčového mäsa v Bretónsku to bude, dúfam, veľkým prínosom, Yannick, pretože výrobcovia bravčového mäsa v celej Európe zažívajú zlé časy. Spomínam to iba preto, že sa venujem poľnohospodárstvu.
<P>
Ako som povedal, kvalita rozpravy bola vynikajúca. Vždy budú dva pohľady a pán Susta má absolútnu pravdu: vždy bude názorový rozpor medzi protekcionistami a zástancami voľného trhu.
<P>
Chcel by som len povedať, že nemôžeme strkať hlavu do piesku a zatvárať dvere a očakávať, že svet sa bez nás nezaobíde, pretože svet pôjde ďalej, či už s nami, alebo bez nás. Žijeme v rámci globálneho trhu, či sa nám to páči, alebo nie. Prináša to problémy, ale je to skutočnosť. Som pevne presvedčený o tom, že to ponúka obrovské príležitosti pre Európsku úniu, aby sa dostala z problémov súvisiacich s finančnou krízou. Stanovili sme normu pre budúce dohody. Nebudú však také jednoduché ako táto. Som si istý, že sa dostaneme k ďalším, oveľa zložitejším otázkam, a tešíme sa, že na nich budeme spolupracovať s Komisiou.
<P>
Chcel by som sa poďakovať všetkým, ktorí sa zúčastnili dnešnej večernej rozpravy. Bola vynikajúca a dokazuje, aký komplexný vie byť tento Parlament.
<SPEAKER ID="582" NAME="Predsedajúci">
Rozprava sa skončila.
<P>
Hlasovanie sa uskutoční zajtra napoludnie (vo štvrtok 17. februára 2011).
<P>
Písomné vyhlásenia (článok 149)
<SPEAKER ID="583" NAME="George Sabin Cutaş" LANGUAGE="RO">
Domnievam sa, že nadobudnutie platnosti Dohody o voľnom obchode medzi EÚ a Kóreou by malo pozitívny vplyv na hospodárstvo Európskej únie. Po prvé by to pomohlo dosiahnuť úspory na clách v odhadovanej hodnote 1,6 mld. EUR ročne. Boli by sme tiež svedkami nárastu obchodu, najmä pokiaľ ide o odvetvie služieb, kde sa budúci rast obchodu odhaduje na 70 %, a v odvetví poľnohospodárstva, kde momentálne Európska únia ročne vyváža do Kórey tovar v hodnote 1 mld. EUR.
<P>
Zároveň je táto dohoda ambiciózna a inovatívna. Je to prvá dohoda novej generácie dohôd o voľnom obchode, ktorá obsahuje kapitolu o trvalo udržateľnom rozvoji a o dodržiavaní pracovných noriem, ako aj monitorovací mechanizmus, do ktorého bude zapojená občianska spoločnosť. Obavy z ťažkostí, ktoré by mohla spôsobiť kórejská konkurencia citlivejším priemyselným odvetviam Únie, ako je napríklad automobilový priemysel, rozptyľuje začlenenie ochrannej doložky do dohody. Táto ochranná doložka sa použije na zavedenie opatrení na monitorovanie dovozu a vývozu a hodnotenie vplyvu dohody na jednotlivé odvetvia.
