<CHAPTER ID="009">
Viacročný program na roky 2010 - 2014, týkajúci sa priestoru slobody, bezpečnosti a spravodlivosti (Štokholmský program) (rozprava) 
<SPEAKER ID="288" NAME="Predsedajúci">
Ďalším bodom programu sú vyhlásenia Rady a Komisie na tému viacročného programu na roky 2010 - 2014 týkajúceho sa priestoru slobody, bezpečnosti a spravodlivosti (Štokholmského programu).
<SPEAKER ID="289" NAME="Beatrice Ask" LANGUAGE="SV">
Vážený pán predsedajúci, páni predsedovia výborov, vážení poslanci, na zasadnutí Európskej rady v dňoch 10. až 11. decembra bude prijatý nový päťročný program týkajúci sa priestoru slobody, bezpečnosti a spravodlivosti. Tento program by mal nahradiť aktuálny Haagsky program platný od roku 2004. Novému programu predchádzal dlhý prípravný proces, ktorý pred viac než dvomi rokmi začali budúce skupiny.
<P>
Základom programu bude oznámenie Komisie, ale aj mnohé názory predložené počas procesu národnými parlamentmi, občianskou spoločnosťou a rôznymi orgánmi a agentúrami EÚ. Program je, samozrejme, výsledkom intenzívneho kontaktu a dôkladných rokovaní s členskými štátmi EÚ aj Európskym parlamentom. Postoj Európskeho parlamentu k budúcej spolupráci je dôležitý, a to najmä z hľadiska väčšej úlohy, ktorú bude mať v dôsledku Lisabonskej zmluvy.
<P>
Na základe prechádzajúcich programov, Tamperského a Haagskeho, dosiahla EÚ významný pokrok v priestore slobody, bezpečnosti a spravodlivosti. Európa však stále čelí problémom, ktoré musíme riešiť spoločne na európskej úrovni. Nadobudnutie platnosti Lisabonskej zmluvy nám poskytne na tento účel nové príležitosti a nový viacročný pracovný program, Štokholmský program, preto bude vychádzať z nových príležitostí, ktoré Lisabonská zmluva poskytuje.
<P>
Poslaním Štokholmského programu je bezpečnejšia a otvorenejšia Európa, v ktorej sú chránené práva jednotlivcov. Potreby občanov, jednotlivcov, budú tvoriť základ budúcej spolupráce v tejto oblasti spôsobom, ktorý bude oveľa jasnejší než predtým. Pracujeme v mene občanov, ktorí potrebujú cítiť, že budúca spolupráca EÚ je pre nich dôležitá. Mala by sa preto opierať o skutočné problémy, klásť významné otázky a sústreďovať sa na konkrétne opatrenia, ktoré prinesú pridanú hodnotu do každodenných životov ľudí.
<P>
Budúca spolupráca v tejto oblasti sa musí zakladať na lepšej rovnováhe medzi opatreniami zameranými na vytvorenie bezpečnej a zabezpečenej Európy a opatreniami zameranými na ochranu práv jednotlivcov.
<P>
Z pohľadu občanov je dôležitý boj proti zločinu. Občania očakávajú, že spolupráca EÚ pomôže predchádzať cezhraničnému zločinu, zároveň však očakávajú slobodu a spravodlivosť. Ako som už predtým v Európskom parlamente zdôraznila, opatrenia zamerané na zaistenie zvýšenej bezpečnosti a opatrenia na zaistenie právnej istoty a práv jednotlivcov idú ruka v ruke a, samozrejme, dá sa to uskutočniť.
<P>
Pokiaľ ide o boj proti cezhraničnému zločinu, problémy sú veľké. Obchodovanie s drogami, s ľuďmi a terorizmus sú realitou nášho kontinentu, no zároveň máme napríklad v dôsledku používania internetu aj nové typy zločinov. Nemôžeme dovoliť, aby národné či administratívne hranice bránili orgánom na boj proti zločinu účinne vykonávať svoju prácu.
<P>
Rozvinula sa síce spolupráca v oblasti boja proti cezhraničnému zločinu, ale stále máme čo robiť, aby sme dosiahli účinnú spoluprácu európskej polície a trestného práva. Potrebujeme spoločné riešenia spoločných problémov. Prepracovaná spolupráca polície, efektívna výmena informácií a skúseností a rozvinuté pracovné metódy sú základom riešenia týchto problémov.
<P>
Kľúčovým prvkom boja proti zločinu je, samozrejme, efektívna výmena informácií prispôsobená našim potrebám. Na európskej úrovni by sme v určitých prípadoch mali štandardizovať výmenu informácií, prispôsobiť ju svojim potrebám a zvýšiť jej efektívnosť. Zároveň je mimoriadne dôležité zaistiť, aby výmena informácií bola v súlade so základnými požiadavkami na ochranu údajov a ochranu súkromia, ktoré musíme zaviesť, a aby sa nezhromažďovalo a neuchovávalo viac informácií, než je potrebné na daný účel. Musíme vytvoriť bezpečnú Európu, v ktorej sa účinne bojuje proti cezhraničnému zločinu, no kde sa zároveň dodržiava súkromie jednotlivcov. Realizácia oboch týchto aspektov je úplne možná a absolútne potrebná. Je to otázkou nájdenia správnej rovnováhy rôznych opatrení.
<P>
Zásada vzájomného uznávania musí byť naďalej základnou zásadou našej spolupráce v oblasti práva. Vzájomná dôvera v právny systém iného členského štátu je nevyhnutnosťou pre členské štáty, ktoré chcú uznávať a vykonávať rozsudky a rozhodnutia iných štátov. Zároveň je to otázkou dôvery medzi našimi vnútroštátnymi orgánmi a občania by mali dôverovať opatreniam, o ktorých sa rozhoduje. Jedným zo spôsobov zvýšenia dôvery je zvýšiť naše poznatky o právnych systémoch iných štátov. Možno by sa to dalo riešiť zabezpečovaním školení, výmenných programov, posilňovaním existujúcich sietí a prepracovanými mechanizmami hodnotenia.
<P>
Pravdepodobne najdôležitejšie opatrenie na rozvoj dôvery však spočíva v zaručení určitých minimálnych práv bez ohľadu na to, kde v Európskej únii sa človek nachádza. Ide pritom o také jednoduché veci, ako mať možnosť dozvedieť sa v jazyku, ktorému rozumiete, z čoho ste obvinený a aké práva máte ako podozrivý alebo obeť v právnom procese. Veľmi ma teší, že v rámci Rady sa nám podarilo dohodnúť na pláne riešenia a podrobného vykonávania procesných práv podozrivých a obžalovaných. Bolo by potrebné, aby sa tento plán začlenil do Štokholmského programu, a ja verím, že sa tak aj stane.
<P>
Štokholmský program by sa mal tiež jasne zaoberať obeťami zločinu. Občania, ktorí sa stali obeťami vo svojej vlastnej krajine alebo inom členskom štáte, by mali dostať príslušné informácie v jazyku, ktorému rozumejú, a mali by dostať primeranú podporu, informácie a ochranu pred, počas a po trestnom konaní. Obete by mali dostať aj primeranú náhradu za škody alebo zranenia, ktoré utrpeli.
<P>
Na záver by som rada povedala niekoľko slov o problémoch občianskeho práva, ktoré vo veľkej miere ovplyvňujú každodenné životy jednotlivcov. Jednou z konkrétnych otázok je revízia nariadenia Brusel I o uznávaní a vykonávaní rozsudkov z iných členských štátov. Možno tieto otázky vyzerajú ako veľmi odborné, pre jednotlivých občanov sú však veľmi dôležité.
<P>
Medzi najdôležitejšie problémy patrí zrušenie doložky vykonateľnosti. Ak chce niekto v súčasnosti zabezpečiť vykonanie rozsudku v inom členskom štáte, musí najprv podať žiadosť a potom mu musí súd v danej krajine povoliť vykonanie rozsudku. Jednotlivcovi tým vznikajú náklady a zaberá to čas. Zaregistrovali sme veľkú podporu zrušenia doložky vykonateľnosti, musí však byť v súlade s procesnými zárukami a pravidlami o výbere práva.
<P>
Toto sú niektoré zo závažných a dôležitých problémov, na ktoré poukázali Švédsko a mnohé členské štáty. Ďakujem vám veľmi pekne za pozornosť. Rada si vypočujem vaše pripomienky a názory a odpoviem na vaše otázky. Ešte predtým však prenechám priestor kolegovi pánovi Billströmovi, ktorý zodpovedá za niektoré z azylových a migračných otázok. Tie budú dôležité pre najbližší Štokholmský program a pán Billström vám ich teraz predstaví.
<SPEAKER ID="290" NAME="Tobias Billström" LANGUAGE="SV">
Vážený pán predsedajúci, vážení poslanci, na úvod by som rád poďakoval Európskemu parlamentu za veľmi konštruktívnu spoluprácu v prípade Európskeho podporného úradu pre azyl. Ešte treba urovnať niekoľko formalít, no už čoskoro budú vytvorené podmienky na zriadenie tohto úradu. Rada veľmi pozitívne vníma konštruktívnu spoluprácu s Európskym parlamentom, ktorá viedla k dosiahnutiu tohto výsledku. Je to dobré znamenie pre posilnenú spoluprácu, ktorá vznikne po nadobudnutí platnosti Lisabonskej zmluvy. To, že sa nám podarilo dosiahnuť rýchle rozhodnutie v prípade Európskeho podporného úradu pre azyl, je dobrým príkladom účinného a dobre fungujúceho spolurozhodovacieho procesu.
<P>
Dnes sme tu, samozrejme, na to, aby sme viedli rozpravu o ďalšom päťročnom pracovnom programe v súvislosti so spravodlivosťou a vnútornými vecami. Na úvod poviem, že za posledných niekoľko rokov sa v rámci EÚ podarilo veľa v oblasti azylu a migrácie. Prijali sme napríklad rozhodnutia o spoločných právnych predpisoch v oblasti prvých základov spoločnej prisťahovaleckej politiky a spoločného azylového systému. Zhodou okolností ide o cieľ, ktorý bol vymedzený v oboch predošlých pracovných programoch, Tamperskom aj Haagskom. Keď Európska rada minulý rok prijala Európsky pakt o prisťahovalectve a azyle, táto oblasť politiky získala nový politický vplyv. A teraz je čas určiť smerovanie pokračujúceho rozvoja politiky v tejto oblasti. Základným predpokladom našej práce je to, že dobre riadená migrácia môže byť pozitívom pre všetky zainteresované strany, nielen pre jednotlivé členské štáty a celú EÚ, ale aj pre krajiny pôvodu a jednotlivých migrantov. Ak chceme byť schopní plniť ciele Lisabonskej stratégie týkajúce sa toho, že EÚ by mala byť dynamickým a konkurencieschopným hospodárstvom, pravdepodobne budeme musieť umožniť prisťahovalectvo pracovníkov vo väčšej miere než v súčasnosti, najmä z pohľadu demografických problémov, pred ktorými stojíme.
<P>
Otázka spolupráce s krajinami pôvodu a tranzitnými krajinami v rámci globálneho prístupu k migrácii a rozvoju by mala mať svoj východiskový bod v Štokholmskom programe, aby sa zdôraznil medzinárodný rozmer migrácie. Vytvorené nástroje, ako napríklad partnerstvo za mobilitu, by sa mali ďalej rozvíjať a strategicky zjednocovať. Prepojenie medzi migráciou a rozvojom treba lepšie využiť a treba zintenzívniť primerané opatrenia na lepšie využitie pozitívnych účinkov migrácie na rozvoj.
<P>
Počas práce na Štokholmskom programe vyšlo najavo, že medzi členskými štátmi panuje dohoda o potrebe spoločne a koordinovane predchádzať nezákonnému prisťahovalectvu do EÚ. Dôležitou zložkou tejto práce je vypracovanie účinnej repatriačnej politiky. Niet pochýb o tom, že agentúra Frontex má v tomto smere zohrávať dôležitú úlohu, a je jasné, že členské štáty sa usilujú o jej posilnenie. Aj posilnenie spolupráce s krajinami pôvodu a tranzitnými krajinami má veľký význam. Chcem však zdôrazniť, že pri práci na prevencii nezákonného prisťahovalectva je dôležité zachovať rovnováhu, aby sa bezpečnostné opatrenia nezavádzali za cenu skomplikovania zákonného prisťahovalectva do EÚ alebo za cenu sťaženia prístupu uchádzačov o azyl k azylovému procesu. Musíme minimalizovať aj riziká pre bezbranné skupiny, napríklad deti bez sprievodu. Komisia pripraví akčný plán obsahujúci opatrenia, ktoré zohľadnia, čo je v najlepšom záujme detí.
<P>
Štokholmský program sa bude zaoberať otázkou solidarity a rozdelenia zodpovednosti. Neexistujú žiadne jednoduché riešenia. Východiskom pre nás by malo byť hľadanie širokých a udržateľných riešení na základe globálneho prístupu k migrácii a uvedomovanie si skutočnosti, že spolupráca EÚ s tretími krajinami je rozhodujúcim faktorom. Treba vypracovať istý mechanizmus solidarity, ktorý by pomáhal tým členským štátom, ktoré sa ocitajú pod mimoriadnym tlakom a do ktorých prichádza neprimeraný počet uchádzačov o azyl. Členské štáty musia dostávať podporu na ďalšie budovanie kapacít. Treba posilniť agentúru Frontex a dať jej väčšiu úlohu pri repatriáciách. Zámerom je to, aby sme lepšie prejavili solidaritu voči členským štátom aj tretím krajinám, ktoré podliehajú najväčším migračným tlakom. Zároveň nám musí byť jasné, že potrebujeme komplexný prístup, ktorý je udržateľný z krátkodobého aj dlhodobého hľadiska.
<P>
V Štokholmskom programe treba uviesť, že predtým stanovený cieľ vytvorenia spoločného európskeho azylového systému najneskôr do roku 2012 ďalej zostáva. Hlavnou časťou spoločného azylového systému musí byť to, že každý uchádzač o azyl musí byť prijatý rovnako a jeho žiadosť musí byť vyhodnotená podľa rovnakých kritérií bez ohľadu na to, do ktorého členského štátu prišiel. Na dosiahnutie tejto rovnosti je potrebná dobre fungujúca praktická spolupráca. V tejto súvislosti bude Európsky podporný úrad pre azyl zohrávať dôležitú úlohu.
<P>
Ďalším dôležitým prvkom spoločného azylového systému je to, čo poznáme ako tzv. vonkajší rozmer. Myslím tým predovšetkým presídľovanie utečencov z tretích krajín. Komisia nedávno predstavila návrh spoločného európskeho programu presídľovania. Ide o aspekt, ktorý by väčšina členských štátov uvítala ako súčasť Štokholmského programu.
<P>
Ak chceme splniť tento cieľ a mať spoločný azylový systém do roku 2012, potrebujeme úzku spoluprácu medzi Radou a Parlamentom. Predložených je veľa návrhov legislatívnych aktov. V prvom rade potrebujeme napredovať v tejto oblasti.
<P>
Vzťah medzi vnútornou prácou EÚ v oblasti spravodlivosti a vnútorných vecí a vonkajšími vzťahmi Únie sa stáva stále dôležitejším pre dosiahnutie pokroku, a to nielen v rámci azylovej a migračnej politiky. Úloha EÚ ako globálneho hráča v tejto oblasti by sa preto mala posilniť a osobitný dôraz by sa mal klásť predovšetkým na partnerstvo a spoluprácu s tretími krajinami. Treba rozpracovať hľadisko spravodlivosti a vnútorných vecí v rámci vonkajších vzťahov EÚ.
<P>
To je hlavnou črtou návrhu Štokholmského programu zo strany predsedníctva. Sme na konci veľmi intenzívneho obdobia rokovaní a dúfam, že program bude počas najbližších týždňov prijatý.
<P>
Na záver by som rád povedal niekoľko slov o Lisabonskej zmluve. Nová zmluva prinesie v dôsledku zavedenia mnohých nových právnych základov veľké zmeny v priestore slobody, bezpečnosti a spravodlivosti. Riadny legislatívny postup, ktorý sa zavádza, bude znamenať, že Európsky parlament dostane v mnohých oblastiach väčšiu úlohu v legislatívnom procese. Pani Asková i ja sa tešíme na posilnenú spoluprácu s Európskym parlamentom. Zároveň sa domnievam, že nové úlohy zverené národným parlamentom budú dôležité pri posilnení demokratickej kontroly v tejto politickej oblasti. Ďakujem vám veľmi pekne za pozornosť. Ako povedala kolegyňa pani Asková, tešíme sa na to, že si vypočujeme vaše názory.
<SPEAKER ID="291" NAME="Jacques Barrot" LANGUAGE="FR">
Vážený pán predsedajúci, po vynikajúcich prejavoch pani Askovej a pána Billströma sa budem venovať hlavným problémom.
<P>
Po prvé, chcem poďakovať predsedníctvu, že zachovalo charakter Štokholmského programu a že Európanov postavilo do centra svojho konania, do svojho oznámenia. Dúfame, že tento text, ktorý by mal byť prijatý na najbližšom zasadnutí Rady pre spravodlivosť a vnútorné veci a potom by mal byť predložený na decembrovom zasadnutí Európskej rady, bude ambicióznym a vyváženým textom vyjadrujúcim novú inštitucionálnu rovnováhu.
<P>
Stanete sa spoločnými zákonodarcami prakticky vo všetkých oblastiach spravodlivosti a vnútorných vecí. Preto je pravda, že táto parlamentarizácia Európskej únie predstavuje zvýšené právomoci Európskeho parlamentu v rozhodovacom procese, ale aj väčšiu kontrolu príslušných vlád zo strany národných parlamentov. Toto zapojenie parlamentov je príležitosťou pre dôležitý priestor bezpečnosti, spravodlivosti a slobody.
<P>
Prejdem teraz k prioritám zvýrazneným vo vašom návrhu uznesenia. Zdôrazňujete dodržiavanie základných práv. Správne zdôrazňujete slobodu pohybu, ktorá je veľkým prínosom a ktorú určite nemožno spochybňovať.
<P>
Pokiaľ ide o základné práva, v Lisabonskej zmluve sme dosiahli dva zásadné zlomy: Charta základných práv sa stáva záväznou a pre Úniu sa otvárajú dvere, aby sa stala zmluvnou stranou Európskeho dohovoru o ľudských právach. Ako zdôrazňujete vo svojom uznesení, musíme vytvoriť komplexný systém ochrany údajov, ktorého súčasťou bude technologický rozvoj. Komisia predstaví oznámenie na túto tému v roku 2010. Myslím si tiež, že tento komplexný systém ochrany údajov sa musí týkať všetkých politík Únie.
<P>
Zdôrazňujete ochranu detí. V čase švédskeho predsedníctva sme znovu oslávili Medzinárodný dohovor o právach dieťaťa, pričom toto bolo jeho 20. výročie. Únia musí v tejto oblasti zostať v popredí. Práve preto začiatkom roku 2010 predstavíme akčný plán týkajúci sa maloletých osôb bez sprievodu.
<P>
Komisia a Parlament majú všeobecne rovnaký zámer v oblasti boja proti všetkým formám diskriminácie a v oblasti podpory rovnosti medzi ženami a mužmi. Teší ma tento rovnaký postoj Parlamentu a Komisie, ktorý stavia Európanov do centra činnosti v oblasti slobody pohybu, voličských práv, konzulárnej ochrany a podobne. Teraz sa nám podarí všetko toto zaviesť do reálneho života. Lisabonská zmluva povoľuje postup občianskej iniciatívy a Komisia nedávno uverejnila zelenú knihu na túto tému. Návrh bude predložený v roku 2010 na základe výsledku uskutočnených konzultácií.
<P>
Ako práve veľmi dobre vysvetlila pani ministerka Asková, musíme zabezpečiť, aby sudcovia v našich členských štátoch mali spoločnú európsku justičnú kultúru. A tá spočíva v školeniach. V Štokholmskom programe sme sa zaviazali, že minimálne polovica sudcov a prokurátorov v Európskej únii sa bude musieť zúčastniť na európskom školení alebo na výmennom programe s iným členským štátom.
<P>
Zdôrazňujete aj potrebu zjednodušiť prístup k spravodlivosti a podporiť správne fungovanie hospodárstva. Zdôrazňujete ochranu obetí: obetí domáceho násilia a obetí terorizmu. Komisia predloží návrhy aj na túto tému, pričom využije výhody ponúkané Lisabonskou zmluvou.
<P>
Pokiaľ ide o aspekt bezpečnosti a ochrany, poukázali ste na nedostatočnú komplexnú stratégiu v oblasti štruktúry bezpečnosti a riadenia hraníc. Práve preto, ako to pani Asková veľmi dobre vysvetlila, Štokholmský program obsahuje skutočnú stratégiu vnútornej bezpečnosti, stratégiu, ktorá ako samozrejmosť rešpektuje základné práva a ktorá dopĺňa stratégiu vonkajšej bezpečnosti.
<P>
Táto komplexná stratégia vnútornej bezpečnosti sa opiera o spoluprácu polície a trestného súdnictva a o riadenie prístupu na európske územie.
<P>
Pán Billström pred chvíľou veľmi správne poukázal na to, že prisťahovalecká politika musí byť súčasťou dlhodobého výhľadu na optimalizáciu toho, čím migranti prispievajú k hospodárskemu a sociálnemu rozvoju. Zákonným prisťahovalcom musíme poskytnúť jasný a spoločný štatút. Zároveň musíme predchádzať nezákonnému prisťahovalectvu a obmedzovať ho, pričom však budeme dodržiavať ľudské práva a dbať na ľudskú dôstojnosť. Chcel by som dodať, že v tejto časti sme vymedzili prvky celkového prístupu, ktorý umožní prepojenie rozvoja a migrácie.
<P>
Pokiaľ ide o azylové otázky, podporujem vašu výzvu na skutočnú solidaritu medzi členskými štátmi. Únia sa musí stať skutočne spoločným a jednotným priestorom ochrany, ktorý bude založený na dodržiavaní základných práv a vysokých normách ochrany, pričom, ako povedal pán Billström, sa azyl v celej Európe musí poskytovať na základe tých istých kritérií. V plnej miere sa musí prejaviť solidarita medzi členskými štátmi, najmä voči tým, ktoré prijímajú najväčší počet utečencov.
<P>
Tento priestor slobody, bezpečnosti a spravodlivosti však, samozrejme, vyžaduje dôrazný vonkajší rozmer, ktorý bude v súlade so zahraničnou politikou Únie. Vo svojom uznesení pri viacerých príležitostiach spomínate význam monitorovania a vyhodnocovania. Aj v tomto bode sa s vami stotožňujeme. Musíme zmenšiť výraznú medzeru medzi normami a politikami prijatými na európskej úrovni a ich uplatňovaním na vnútroštátnej úrovni. Musíme sa zaoberať aj možným dosahom legislatívnych návrhov na občanov a musíme zlepšiť spôsob využívania hodnotení prijatých nástrojov.
<P>
Na záver poviem, že Komisia sa v plnej miere zapája do rokovaní o Štokholmskom programe. Už som spomínal, že som bol veľmi spokojný s našou spoluprácou so švédskym predsedníctvom, s ktorým sme vykonali skutočne dôkladnú a náročnú prácu. Názor Parlamentu je pre nás, samozrejme, veľmi dôležitý, najmä v týchto záverečných chvíľach pred prijatím Štokholmského programu v Európskej rade. Práve preto vám čo najúprimnejšie ďakujem a na oplátku si vás veľmi pozorne vypočujem. Ďakujem vám, vážení poslanci.
<SPEAKER ID="292" NAME="Manfred Weber" LANGUAGE="DE">
Vážený pán predsedajúci, pán podpredseda, pani ministerka a pán minister, dámy a páni, je to už päť rokov, čo som v Európskom parlamente a pracujem v oblasti vnútorných vecí a práva. Dnes je preto pre mňa šťastný deň, keďže máme príležitosť hovoriť o programoch na ďalších päť rokov, keďže môžeme uvažovať o budúcnosti ako Európsky parlament v rovnocennej legislatívnej pozícii.
<P>
Diskutujeme o dokumente, o oblasti, ktorá sa týka občanov, v ktorej od nás občania očakávajú odpovede, o ktorej hovoria, že by si želali dokonca viac Európy. Nie je to prípad každej oblasti, ale tu to tak je. Tu nás vyzývajú. Chcú od nás odpovede. Preto by som chcel stručne opísať zmenu, ktorá vyplynie z nového pracovného základu a týchto tém.
<P>
Prvým bodom je práca s Radou. Vždy sú tu zástupcovia Rady a ako úradujúci predsedovia Rady nám vždy hovoria, že Parlament je veľmi dôležitý a že musíme spolupracovať. Po odchode z funkcie sa však toto pochopenie často rozpadne. Bude našou úlohou ako poslancov žiadať od Rady, aby nedovolila, aby toto pochopenie znovu zaniklo ani aby - ako to bolo napríklad pri dohode SWIFT - vytváralo precedensy, aby sme sa my ako Parlament nezapájali do procesu schvaľovania. To sa v budúcnosti už nemôže stať a ani sa nestane. Bol to zlý príklad toho, ako sa inštitúcie navzájom berú vážne.
<P>
Mojím druhým bodom je to, že sa musíme stať tvorcami nápadov. Nová zmluva nám ponúka príležitosť predkladať legislatívne iniciatívy. Ak chceme posilniť agentúru Frontex, nestačí, že budeme vyzývať, aby sa nejaké veci stali, alebo prekladať návrhy, musíme prekladať právne predpisy. V budúcnosti na to budeme mať príležitosť.
<P>
Tretí bod je, že musíme byť spoľahlivým partnerom, partnerom, ktorý nielen vypracúva zoznamy želaní. Ak napríklad riešime boj proti nezákonnej migrácii, nestačí len prijať stanoviská mimovládnych organizácií, ale musíme vystupovať ako seriózny partner. Posledná vec je, že Európsky parlament sa musí vážne postaviť k subsidiarite. Ak máme právomoci, musíme aj pouvažovať, ktoré oblasti je lepšie riešiť na vnútroštátnej alebo regionálnej úrovni.
<P>
Ide o štyri body, ktoré považujem za dôležité počas niekoľkých ďalších rokov. Skupina Európskej ľudovej strany (kresťanských demokratov) by uvítala, ak by boli návrhy Štokholmského programu oveľa ambicióznejšie, ale aj tak je dnes deň na radosť z toho, že vstupujeme do tejto novej fázy, a zostáva povedať už len "pusťme sa do práce!"
<SPEAKER ID="293" NAME="Monika Flašíková Beňová">
v mene skupiny S&D. - (SK) Dôležitým krokom k úspešnosti celej tejto iniciatívy bolo uvedenie Lisabonskej zmluvy do života.
<P>
Proces, ktorý zmluva prinesie, posilní Úniu zvnútra, ale aj v globálnom kontexte, a rovnako veľmi úzko súvisí aj s posilnením spolupráce v oblasti súčasného tretieho piliera. Únia bude otvorenejšia, efektívnejšia, demokratickejšia. Hlavnou výzvou a prioritou je zabezpečenie základných práv a slobôd a zároveň aj integrity a bezpečnosti v Európe prostredníctvom plnej podpory efektívnej implementácie a dostatočného rešpektovania a zlepšovania existujúcich právnych nástrojov pri zohľadnení ochrany ľudských práv a občianskych slobôd.
<P>
Štokholmský program akcentuje presadzovanie týchto práv najmä v oblastiach spravodlivosti a bezpečnosti. Prednosť musíme dať mechanizmom, ktoré uľahčujú prístup občanov k súdom, aby ich práva a oprávnené záujmy boli vymožiteľné naprieč celou Úniou. Našou stratégiou musí byť aj posilnenie policajnej spolupráce, vymožiteľnosti práva a zlepšenie bezpečnosti v Európe.
<P>
Chcela by som sa touto cestou tiež poďakovať všetkým spravodajcom za ich závery a ďakujem, pán predsedajúci, za čas.
<SPEAKER ID="294" NAME="Jeanine Hennis-Plasschaert">
v mene skupiny ALDE. - Vážený pán predsedajúci, oficiálne by som teraz mohla zosumarizovať jednotlivé časti nášho 27-stranového uznesenia, ktoré sú najvýznamnejšie pre ostatné skupiny, ale neurobím to. Rada by som sa s vami podelila o tento príbeh.
<P>
Počas letu spoločnosti British Airways z Johannesburgu sa zámožná Juhoafričanka bielej pleti v strednom veku ocitla na sedadle vedľa černocha. Zavolala si letušku, aby sa sťažovala na svoje miesto. "Aký máte problém, pani?" - "Nevidíte?" povedala, "nemôžem predsa sedieť vedľa tohto odporného človeka. Nájdite mi iné sedadlo!" O niekoľko minút sa letuška vrátila. "Pani, bohužiaľ, ako som predpokladala, ekonomická trieda je obsadená. Hovorila som s riaditeľom palubných služieb a aj klubová trieda je plná. Máme však jedno miesto v prvej triede." No skôr, než mala Juhoafričanka šancu odpovedať, letuška pokračovala: "Len veľmi výnimočne dovoľujeme takúto zmenu na prvú triedu, ale vzhľadom na okolnosti si kapitán myslí, že je hanba, aby niekto musel sedieť veľa takejto protivnej osoby." Potom sa otočila na černocha sediaceho vedľa Juhoafričanky a povedala: "Pane, zoberte si, prosím, svoje veci, máme pre vás sedadlo v prvej triede vpredu." A kým černoch prechádzal do prvej triedy, okolosediaci pasažieri sa postavili a začali tlieskať.
<P>
A čo má toto spoločné s nami? Považujeme iných za menejcenných? Biela Juhoafričanka by nás všetkých šokovala. Bol to však, samozrejme, extrémny príklad. Myslím si však, že niektorí z našich kolegov, najmä zo skupiny PPE, ale aj predstavitelia Rady veľmi dobre chápu, čo sa snažím povedať. Druhá skupina, naša skupina, pevne verí v Európu, ktorej ľudia rozumejú, môžu jej dôverovať a veriť jej. Takáto Európa musí byť postavená na ľudských právach, základných slobodách, demokracii, právnom štáte a, áno, na skutočnej rovnosti pre všetkých. Je najvyšší čas riešiť všetky formy diskriminácie vrátane diskriminácie na základe sexuálnej orientácie.
<SPEAKER ID="295" NAME="Jan Philipp Albrecht" LANGUAGE="DE">
Vážený pán predsedajúci, v Skupine zelených/Európskej slobodnej aliancii si kladieme otázku, ako je možné, že tu rozhodujeme o uznesení o programe, ktorý už nie je aktuálny? Len včera predložilo švédske predsedníctvo nový a veľmi zmenený a doplnený návrh Štokholmského programu. Predpokladám, že drvivá väčšina poslancov tejto váženej snemovne nemala príležitosť prečítať si spomínaný návrh. Podľa môjho názoru ide o neprípustnú situáciu týkajúcu sa tejto veľmi chúlostivej otázky.
<P>
Postup v rámci Parlamentu, ktorý viedol k tomuto uzneseniu, bol navyše vo veľkej miere neprehľadný a niekedy až chaotický. Menšie skupiny boli v maximálnej možnej miere vylúčené z procesu vypracovania uznesenia a veľké množstvo pozmeňujúcich a doplňujúcich návrhov k postupom spoločných výborov vytvorilo výrazné prekážky v demokratickom rozhodovaní. Berte teda ohľad na naše požiadavky na celú množinu hlasovaní po častiach. Parlament musí dôsledne zvážiť, ako chce riešiť tieto podmienky, a to z pohľadu Rady, ako aj vlastných poslancov.
<P>
Prejdem teraz k obsahu Štokholmského programu. Časť tohto pracovného programu môžeme nepochybne považovať za pokrok. Pokiaľ ide o spravodlivosť a spoločné zdokonaľovanie pravidiel občianskeho práva, aj my Zelení vidíme pozitívny začiatok pre nadchádzajúce roky. Pokiaľ však ide o vzťah občanov k štátu, program je prejavom úplne zle postaveného rámca. Čo sa týka migračnej a azylovej politiky, občianskych práv a ochrany údajov, potreba bezpečnosti v Európe dostala prednosť pred ľudskými právami a slobodou. Otvorene sa tu vyjadruje, že väčšia sloboda v Európe by automaticky viedla k zhoršeniu bezpečnosti.
<P>
Pýtam sa vás, čo sa v tomto prípade stalo so zakladajúcim mýtom európskej myšlienky? Podnecuje sa tu strach, teda nie oprávnená obava z organizovaného zločinu či terorizmu, ako to hovorí program, ale strach z našich spoluobčanov v Európe, strach z tých, ktorí chcú prísť do Európy, a predovšetkým strach zo všetkého, čo považujeme istým spôsobom za cudzie.
<P>
Štokholmský program a nanešťastie aj navrhované uznesenie pokračujú v spájaní vnútornej a vonkajšej politiky s cieľom zjednodušiť sledovanie všetkých osôb v Európe a v oberaní ľudí na našich vonkajších hraniciach o ich práva, na čo má dozerať agentúra Frontex. Európa už konečne musí upustiť od tohto trendu a veľmi dôkladne preskúmať chybné kroky z posledných rokov.
<P>
Znamená to aj vedome sa postaviť za niečo, čomu veríte, a obhajovať to. Týka sa to napríklad aj našich rozpráv o dohode SWIFT. Prečo v otázkach bezpečnostnej politiky znovu ustupujeme politike USA - ako napríklad v prípade dohody SWIFT - bezdôvodne a bez toho, aby sme o tejto veci znovu podrobne hovorili v Parlamente? Prečo my Parlament dovoľujeme Rade, aby nás znovu a znovu zosmiešňovala? My Parlament s tým naozaj musíme niečo urobiť. Pošlite odtiaľto a teraz správu v prospech ľudských práv a v prospech slobody aj svojim vládam a hlasujte za všetky naše pozmeňujúce a doplňujúce návrhy. My Zelení nemôžeme hlasovať za uznesenie v jeho súčasnej podobe.
<SPEAKER ID="296" NAME="Timothy Kirkhope">
v mene skupiny ECR. - Vážený pán predsedajúci, musím povedať, že návrh uznesenia, o ktorom v tejto rozprave hovoríme, je skvelou ukážkou Európskeho parlamentu v jeho najhoršej podobe. Uznávam síce ťažkú prácu spravodajcov a nepochybujem o ich ušľachtilých zámeroch, no snahou o zlúčenie všetkého do 27-stranového textu vytvorili zmätený návrh, ktorý má podľa mňa oveľa menšiu hodnotu, než si Štokholmský program a švédske predsedníctvo zaslúžia.
<P>
Dovoľte mi zdôrazniť, že aj my si želáme väčšiu spoluprácu pri hľadaní riešení a solidaritu v oblasti prisťahovalectva a boja proti korupcii a v oblasti výmeny informácií, ale nemalo by to byť na úkor národnej zvrchovanosti ani by to nemalo byť nadmieru normatívne.
<P>
Azylové otázky v celej Európe sa aj naďalej najlepšie riešia správnym uplatňovaním Dohovoru OSN o právnom postavení utečencov z roku 1951. Podporujeme výmenu informácií, aby sme zaistili skutočný prístup, ktorý bude spravodlivý a bude dbať na vnútorné veci, k používaniu údajov podporený dôraznou ochranou údajov na základe zásad proporcionality, potrebnosti a transparentnosti.
<P>
Podporujeme aj zásadu vzájomného uznávania. Mali by sa zaistiť práva európskych občanov na voľný pohyb, ale zneužívanie týchto práv sa musí obmedzovať prostredníctvom intenzívnych hraničných kontrol a využívaním vplyvu EÚ pri zabezpečovaní rýchlejšieho návratu a prostredníctvom rozvoja agentúry Frontex chrániacej vonkajšie hranice EÚ. Výmena informácií pomáha bojovať proti terorizmu.
<P>
Podporujeme aj dôslednú stratégiu EÚ v oblasti organizovaného zločinu zameranú na gangy, ktoré obchodujú s ľuďmi, zbraňami a psami, konfiškujúcu nezákonne nadobudnuté príjmy a spolupracujúcu s európskymi organizáciami na hraniciach EÚ. Nemôžeme však podporiť body, ktoré považujeme za očividné zasahovanie do suverenity, pokiaľ nevedú k väčšej spolupráci. Výzva na povinnú a neodvolateľnú solidaritu je isto trochu ironická, veď solidarita je niečo, čo sa ponúka, a nie niečo povinné.
<P>
Myslím si, že švédske predsedníctvo a aj samotné uznesenie v podstate majú dobré nápady, ale, bohužiaľ, ako zvyčajne si robíme obrovský vianočný stromček, na ktorom môžeme dosiahnuť len na veľmi málo vecí.
<SPEAKER ID="297" NAME="Cornelia Ernst" LANGUAGE="DE">
Vážený pán predsedajúci, dámy a páni, Konfederatívna skupina Európskej zjednotenej ľavice - Nordická zelená ľavica nepodporí toto uznesenie. Štokholmskému programu sa vôbec nepodarilo riešiť skutočné problémy súčasnosti. Hlavnou chybou je to, že sa vytvára Európa práv, do ktorej budú mať prístup občania EÚ, ale ostatní ľudia žijúci v Európe ho mať nebudú. Títo ostatní ľudia nebudú mať nárok na tie isté ľudské a občianske práva.
<P>
EÚ chce pristúpiť k Európskemu dohovoru o ľudských právach, čo vítame, no zároveň chce oddeľovať migrantov podľa zásady takzvanej zákonnosti a nezákonnosti. Agentúra Frontex má preto dostať nástroje na vedenie vojny proti takzvanej nezákonnej migrácii, pričom sa úplne zastiera myšlienka prisťahovaleckej politiky bez predsudkov. V tomto Štokholmský program zlyháva.
<P>
Ďalším problémom je úplná nerovnováha medzi slobodou a bezpečnosťou. Je pravda, že sloboda neexistuje bez bezpečnosti, no zároveň neexistuje ani bezpečnosť bez slobody. O slobode sa nedá rokovať, je to všeobecné právo každého človeka. Štokholmský program namiesto toho symbolizuje šialenú túžbu EÚ po bezpečnosti, keď sa majú vytvárať obrovské nadnárodné databázy bez primeraných možností kontroly, ktoré umožnia zmiešať informácie spravodajských služieb a policajné údaje na úrovni celej EÚ. Bude to znamenať zničenie práv ľudí na sebaurčenie vo vzťahu k ich vlastným údajom a predstava priehľadného človeka sa tak stane realitou.
<P>
Dovoľte mi ako poslankyni EP z východného Nemecka na záver podotknúť, že považujem za neznesiteľné, že 20 rokov po páde Berlínskeho múru Európa stále viac pripomína pevnosť.
<SPEAKER ID="298" NAME="Mario Borghezio" LANGUAGE="IT">
Vážený pán predsedajúci, dámy a páni, dokument o Štokholmskom programe je v porovnaní so závermi Európskej rady nekomplexný a neobsahuje napríklad významné požiadavky na konkrétne oblasti predložené talianskou vládou. Dokument nerieši ani množinu európskych stratégií na boj proti majetku z organizovaného zločinu.
<P>
Dnes som rovnako ako mnohokrát v minulosti počul veľa o rôznych znepokojujúcich aspektoch zločinu. Treba prejsť od slov k činom. Európa by mala konať ako Taliansko, ktoré sa v boji proti majetku mafie stáva vďaka ministrovi Maronimu príkladom pre celú Európu. Zdá sa ale, že Európa nechce ísť rovnakou cestou.
<P>
Ak chceme na európskej úrovni bojovať proti zločinu, ktorý je medzinárodný a ľahko sa presúva medzi bankami, daňovými rajmi, finančnými trhmi a trhmi s hnuteľným a nehnuteľným majetkom, potrebujeme vytvoriť jednotný európsky právny systém.
<P>
Malá pozornosť sa okrem toho venuje aj boju proti prisťahovalectvu na južnej hranici Európy, kde by sa napríklad mohla skomplikovať dohoda s Líbyou, ktorá v prípade Talianska zatiaľ funguje. Došlo by k tomu, ak by Európska únia nepokračovala v plnení svojho záväzku spolufinancovať satelitný prieskumný systém juholíbyjskej hranice, cez ktorú prechádza obrovské množstvo nezákonných prisťahovalcov.
<P>
Pokiaľ ide o prípad rasizmu voči nebelochovi, rád by som na záver poukázal na veľa rovnako závažných prípadov rasizmu voči belochom, ktoré sa vyskytujú v enklávach nezákonného prisťahovalectva, nehovoriac o "love na bielych", ku ktorému dochádza za panovania prezidenta Mugabeho, ako aj práve v Južnej Afrike. Tí, ktorí tak veľa hovoria o rasizme zameranom proti černochom, by si mali uvedomiť aj existenciu rasizmu voči Európanom a voči belochom.
<SPEAKER ID="299" NAME="Andreas Mölzer" AFFILIATION="NI">
(DE) Vážený pán predsedajúci, boj proti terorizmu, proti organizovanému zločinu a nezákonnému prisťahovalectvu sú pre Európu určite dôležité. Treba však povedať, že Štokholmský program je, bohužiaľ, súvislým pokračovaním cesty sústavnej degradácie a zasahovania do zaručených ľudských práv, občianskych práv a slobôd, ktoré uskutočňujeme od 11. septembra 2001. Obavy vo vzťahu k zákonu o ochrane údajov sa jednoducho zmetú zo stola v záujme boja proti údajnému teroru.
<P>
Keď sa to stane, práve údaje o jednotlivých občanoch, práve o tých ľuďoch, ktorých EÚ znovu a znovu pretláča na prvé miesta svojho programu, sa budú zaznamenávať a zhromažďovať, aj keď nebude žiadne podozrenie z trestnej činnosti, a práve údaje o týchto občanoch sa potom môžu stať predmetom zneužitia. Oficiálnym cieľom je v tomto prípade boj proti organizovanému zločinu. To celé je v poriadku, ale už teraz existujú prvé náznaky a tendencie, vyjadrené názory, ktoré nie sú v súlade s konsenzom, ktorý sa začal nazývať politickou správnosťou, na obmedzovanie, zakazovanie a ktovie, či skôr, či neskôr nie aj trestanie. George Orwell nás pred tým varoval - a my musíme zabrániť, aby k tomu došlo.
<SPEAKER ID="300" NAME="Carlo Casini" AFFILIATION="PPE">
(IT) Vážený pán predsedajúci, dámy a páni, Výbor pre ústavné veci, ktorému mám česť predsedať, ma poveril úlohou spravodajcu pre tento dokument spoločne so spravodajcami z Výboru pre občianske slobody, spravodlivosť a vnútorné veci a Výboru pre právne veci rokujúcimi spoločne.
<P>
V tomto prípade sa po prvýkrát uplatnil článok 51 rokovacieho poriadku a musím povedať, že pokiaľ ide o spoluprácu medzi tromi spravodajcami pri výkone ich práce, z môjho pohľadu bol výsledok veľmi uspokojivý.
<P>
Vyskytli sa, samozrejme, aj problémy, niektoré aj vážnejšie, a to vo vzťahu k časovému rámcu a predovšetkým k zapojeniu tieňových spravodajcov a včasnému prekladu pozmeňujúcich a doplňujúcich návrhov, ktorých bolo takmer 500. Nie je to však dôsledkom samotného uplatňovania článku 51, ale skôr veľmi krátkych lehôt, ktoré sme si určili, aby sme mali dokument, ktorý môžeme predložiť na samit Rady dňa 10. decembra. Tieto problémy sú preto len nevyhnutným následkom tohto pracovného tempa. V ostatných záležitostiach sa domnievam, že by sme mali uznať, že článok 51, ktorý sa použil po prvýkrát, je užitočný.
<P>
Dokument, ktorý má tento Parlament preskúmať, nedokážem vysvetliť za tých niekoľko sekúnd, ktoré mi zostávajú. Musím však vyjadriť svoju spokojnosť s tým, že sa spolurozhodovací systém rozšíril a stal sa bežným legislatívnym systémom, že prisťahovalectvo sa teraz chápe ako európsky problém - a dúfam, že tak ho budú Komisia aj Rada interpretovať - a nie ako problém jednotlivých členských štátov konajúcich navzájom solidárne, že stanovisko k spolupráci s národnými parlamentmi už nie je len o tom, že národné parlamenty sú strážcami určujúcimi limity, ale skôr pozitívnymi spolupracovníkmi v legislatívnom procese, a napokon, že sa spomínajú ľudské práva, ktoré sú veľmi dôležité a ktoré sú duchom Európskej únie.
<P>
S ohľadom na to, že zámerom nebolo podrobne do maličkých detailov popísať vykonávanie Štokholmského programu, ale len formulovať všeobecné črty, sa domnievam, že tento dokument je pozitívnym krokom. Ešte bude čas a spôsob, ako ho vypracovať komplexnejšie a obsiahnuť viac podrobností.
<SPEAKER ID="301" NAME="Juan Fernando López Aguilar" AFFILIATION="S&amp;D">
(ES) Vážený pán predsedajúci, na úvod by som rád ocenil prácu švédskeho predsedníctva Rady a Komisie pri iniciovaní viacročného programu týkajúceho sa priestoru slobody, bezpečnosti a spravodlivosti na ďalších päť rokov.
<P>
Chcel by som však predovšetkým vyzdvihnúť prácu tohto Parlamentu, pretože tri výbory, a to Výbor pre právne veci, Výbor pre ústavné veci a Výbor pre občianske slobody, spravodlivosť a vnútorné veci pracovali po prvýkrát bok po boku podľa článku 51 rokovacieho poriadku s cieľom byť načas pripravení. Je totiž dôležité, naozaj dôležité, rozširovať priestor slobody, spravodlivosti a bezpečnosti, nezabúdať na to, že Lisabonská zmluva nadobudne platnosť a že to predstavuje veľký krok vpred. Bude to veľký krok vpred, pretože sa tým posilní Parlament. Stane sa spoločným zákonodarcom a bude spolurozhodovať v celej oblasti, ktorá bola doteraz doménou medzivládnej spolupráce. Bude to však veľký krok aj preto, že do platnosť nadobúdajú Európska charta základných práv a mandát na ratifikáciu Európskeho dohovoru o ľudských právach, ktoré posilnia rovnomerný vzťah medzi slobodou a bezpečnosťou.
<P>
Bezpečnosť nie je podriadená slobode a nie je ani hrozbou pre slobodu. Bezpečnosť je právom občanov tak, ako aj sloboda. Je to tak v ústavách mnohých členských štátov, ktoré sa musia spojiť do jednotného úsilia s cieľom objasniť štatút európskeho občianstva, základné práva občanov, prisťahovalectvo, azyl, utečenectvo, riadenie vonkajších hraníc EÚ a súdnu spoluprácu. Treba to urobiť, aby sa posilnila vzájomná dôvera, vzájomné uznávanie našich občianskych práv, zmluvných práv, čím sa podnieti hospodársky rast a vytváranie pracovných miest, a predovšetkým spolupráca polície a trestného súdnictva v záujme spoločného boja proti skutočným spoločným nepriateľom: organizovanému zločinu a terorizmu.
<P>
Parlament vykonal dobrú prácu a zlepšil dokument vypracovaný Radou. Zlepšil ho posilnením doložky o nediskriminácii najmä s ohľadom na ženy a deti, pričom prijal záväzok bojovať proti rodovému násiliu a chrániť jeho obete posilnením doložky o solidarite vo vzťahu k azylu. Poukazuje to na to, že ani prisťahovalectvo, ani azyl nie sú problémom len jedného členského štátu, ale že vyžadujú spoluprácu medzi všetkými členskými štátmi. Inak by sme ich totiž nedokázali riešiť.
<P>
Parlament zlepšil text aj tým, že poukázal na význam školenia právnikov v oblasti spolupráce a spájania našich právnych štruktúr prostredníctvom vzájomného uznávania a dôvery, aby sme mohli zlúčiť naše odvetné opatrenia a aby sa napokon Európska únia stala skutočným priestorom slobody, bezpečnosti a spravodlivosti.
<P>
Práve preto si myslím, že stojí za to, aby Parlament zajtra pri hlasovaní o tejto parlamentnej správe, ktorú vypracovali spoločne tri výbory, poslal jasnú správu občanom, ktorí nás sledujú. Správu o tom, že nám záleží na ich základných právach, že nám záleží na ich slobode, že nám záleží na ich bezpečnosti, že nám záleží na spolupráci v boji proti nadnárodnému organizovanému zločinu, násiliu a terorizmu a že chceme chrániť všetky obete týchto typov zločinov, najmä obete terorizmu.
<P>
Myslím si, že by občania v tomto prípade nepochopili naše zlyhanie. Preto žiadam tento Parlament o najväčšiu možnú podporu správy, ktorú zajtra predstavujeme a o ktorej sa musí hlasovať na tejto schôdzi.
<SPEAKER ID="303" NAME="Sophia in 't Veld" AFFILIATION="ALDE">
(NL) V prvom rade vítam vrúcne slová Rady o spolupráci s Parlamentom, no uprednostnila by som, keby si vzala k srdcu odporúčania Parlamentu. Podobne ako pán Albrecht som si všimla, že Rada v skutočnosti v istej miere nechce počúvať a jednoducho pokračuje svojou vlastnou cestou, aj keď Parlament ťažko pracuje na zaujatí stanoviska bez toho, aby vôbec skončilo v programe Rady.
<P>
Moju druhú poznámku už veľmi dobre vystihla kolegyňa pani Hennisová-Plasschaertová. Chcela by som Parlamentu pripomenúť, najmä dvom veľkým skupinám, že rovnosť je nedeliteľná. Nemôžeme dať kúsok rovnosti niektorým skupinám a iným nie. V minulosti štáty zasahovali do výberu životných partnerov a zakazovali manželstvá medzi ľuďmi istých náboženstiev alebo ľuďmi iných rás. Našťastie sú tieto dni už preč, a preto by podľa mňa žiaden členský štát nemal odmietať uznať manželstvo zákonne uzatvorené v inom členskom štáte, a to platí aj pre manželstvá medzi ľuďmi rovnakého pohlavia. Preto chcem vyzvať dve veľké skupiny, aby stiahli kompromisný návrh, v ktorom sa usilujú o oslabenie práv homosexuálnych párov. Myslím tým najmä našich priateľov zo Skupiny progresívnej aliancie socialistov a demokratov v Európskom parlamente.
<P>
Máme tu 21. storočie a domnievam sa, že všetci európski občania bez ohľadu na svoj rasový pôvod, náboženské vyznanie, vek či sexuálnu orientáciu si zaslúžia našu ochranu. Je čas, aby to Parlament konečne uznal.
<SPEAKER ID="304" NAME="Rui Tavares" AFFILIATION="GUE/NGL">
(PT) Vážený pán predsedajúci, verím, že tento Parlament by uvítal konkrétny a výstižný Štokholmský program, ktorý by dokázal naozaj podporovať Európu občanov.
<P>
Bohužiaľ si však myslím, že sme trochu pozadu. Štokholmský program má nešťastnú tendenciu smerom k nejasnosti, popletenosti a všeobecnosti a musím povedať, že nedostatočná demokratická kontrola alebo právomoci Parlamentu skutočne zasiahnuť tak, aby to prinieslo zmenu alebo malo praktický vplyv, sú časťou problému, ktorý viedol k tomuto bezvýslednému a príliš zjednodušenému programu.
<P>
Jedným z príkladov je prisťahovalecká politika. Všetci sme s veľkým záujmom sledovali zriaďovanie Európskeho podporného úradu pre azyl, ale domnievam sa, že sa napríklad urobilo veľmi málo pre otvorenie právnych ciest prisťahovalectva, ktoré sú absolútne potrebné, alebo pre smernicu o sezónnych prisťahovalcoch, na ktorú tak dlho čakáme, o ktorej sa však, zdá sa, v Štokholmskom programe ani len neuvažovalo.
<SPEAKER ID="305" NAME="Gerard Batten" AFFILIATION="EFD">
Vážený pán predsedajúci, Štokholmský program je súčasťou vytvárania spoločného právneho a súdneho systému v celej Európskej únii. Dokument hovorí o zlepšení životov ľudí, o Európe práva a spravodlivosti.
<P>
Dovoľte mi povedať, čo váš spoločný právny systém urobil pre život jednej osoby. Andrew Symeou, 20-ročný Londýnčan, bol toto leto vydaný do Grécka na základe obvinenia zo zabitia. Teraz chradne v gréckej väznici a čaká na súd. Ak by dôkazy proti nemu skúmal britský súd, neobstáli by ani päť minút. Dôkazy o totožnosti si odporujú. Všetky výpovede svedkov nesú stopy toho, že ich napísala polícia. Dvaja svedkovia tvrdia, že ich bili, zle s nimi zaobchádzali a donútili ich podpísať vyhlásenia, ktoré neskôr okamžite stiahli.
<P>
Na odvolacom súde v Londýne dobre vedeli, že proti pánovi Symeouovi neexistujú žiadne reálne dôkazy, boli však nútení vydať ho, pretože podľa európskeho zatykača nemali žiadnu právomoc zastaviť to. Britské súdy teraz nemôžu chrániť britských občanov pred nespravodlivým zatknutím a uväznením zahraničnými súdmi.
<P>
V Británii sme mali veľmi dobrý priestor slobody, bezpečnosti a spravodlivosti predtým, než sme sa pripojili k Európskej únii. Európska únia ničí právnu ochranu, ktorú sme v Anglicku mali celé storočia. Pritom zničí životy ľudí. Štokholmský program je možno o práve, ale nie je o spravodlivosti. Ak si chcú Briti zachovať svoju slobodu, budú musieť opustiť Európsku úniu.
<SPEAKER ID="306" NAME="Franz Obermayr" AFFILIATION="NI">
(DE) Vážený pán predsedajúci, Štokholmský program nepochybne obsahuje mnoho užitočných iniciatív a ja podporujem ďalšie presadzovanie boja proti detskej pornografii a teroristickým sieťam na internete. Moju podporu majú aj opatrenia proti nezákonným prisťahovalcom a proti organizovanému zločinu. Neobmedzený prístup do databázy odtlačkov prstov EÚ pre bezpečnostné služby je v tomto smere opodstatnený. Monitorovanie však nesmie zájsť tak ďaleko, aby sa EÚ stala dozorným štátom, ktorý potom odovzdáva svoje údaje Spojeným štátom.
<P>
Preto treba zaistiť, aby sa zhromaždené údaje nezneužívali. Veď napokon ochrana súkromia je základným právom každého občana EÚ a v tejto súvislosti musíme podotknúť, že sloboda znamená slobodu od štátu a nie slobodu v dôsledku štátu.
<P>
Nakoniec sa chcem vyjadriť aj k harmonizácii azylových zákonov EÚ. Je to určite správny krok. Musíme však celkom jasne povedať, že bez harmonizácie hospodárskych podmienok v rôznych krajinách to nebude fungovať, pretože ľudia pôjdu úplne prirodzene tam, kde nachádzajú najlepšie sociálne zabezpečenie, najvyššie príjmy, najčistejšie ulice a najbezpečnejšie mestá. Jedna vec je zrejmá, naozaj by malo dôjsť k harmonizácii. Európa sa však nesmie stať územím pre azylovú politiku slúžiacu samej sebe.
<SPEAKER ID="307" NAME="Simon Busuttil" AFFILIATION="PPE">
(MT) Otázku spravodlivosti, slobody a bezpečnosti považujeme za najbližší veľký projekt Európskej únie. Myslím si, že tento projekt musíme riešiť rovnako, ako sme riešili veľký projekt vnútorného trhu Európskej únie. Musíme vytvoriť priestor spravodlivosti, slobody a bezpečnosti pre všetkých občanov Európskej únie.
<P>
Ako to môžeme dosiahnuť? Uspejeme pomocou Štokholmského programu, ktorý je päťročným pracovným programom. Ide o rozsiahly program zaoberajúci sa niekoľkými oblasťami patriacimi do sféry spravodlivosti, slobody a bezpečnosti. Uznesenie Európskeho parlamentu definuje jeho politické priority v tejto oblasti. Naše priority v oblasti prisťahovalectva napríklad spočívajú v boji proti nezákonnému prisťahovalectvu, ako aj v spoločnej azylovej politike postavenej na skutočnej a povinnej solidarite. Musím tiež doplniť, že po nadobudnutí platnosti Lisabonskej zmluvy bude mať Európsky parlament veľmi významnú a konštruktívnu úlohu prostredníctvom spolurozhodovacích právomocí.
<P>
V rámci vnútorného zloženia tohto Parlamentu existujú aj určité politické rozdiely. Prečo by nie? Sú tu rôzne politické skupiny a rôzne politické názory. Dovoľte mi však povedať, a to najmä kolegyni pani Jeanine Hennisovej-Plasschaertovej, ktorú veľmi rešpektujem, že ľudské práva sú politickou prioritou aj pre Skupinu Európskej ľudovej strany a že nie sú monopolom Skupiny liberálov v tomto Parlamente. Nemôžeme prijať predpokladané právo Skupiny liberálov na monopolizáciu zásady nediskriminácie. Veríme v túto zásadu, ale zároveň veríme aj v zásadu subsidiarity, čo znamená, že máme aj povinnosť rešpektovať chúlostivé národné otázky v členských štátoch Európskej únie. Nesmieme zabúdať, že táto Únia je postavená na jednote v rozmanitosti, nie na jednote v rovnorodosti.
<SPEAKER ID="308" NAME="Luigi Berlinguer" AFFILIATION="S&amp;D">
(IT) Vážený pán predsedajúci, dámy a páni, v porovnaní s Haagskym programom zaviedol Štokholmský program dve inovácie: rovnováhu medzi právami a bezpečnosťou a právnou ochranou v trestnej aj občianskej oblasti.
<P>
Bezpečnosť je právom. Znamená nebyť napádaný na vlastnom pracovisku, kráčať po uliciach bez riskovania života, nestať sa obeťou násilia ako žena, nebyť vystavený teroristickým činom.
<P>
Členské štáty a Európa musia zaručiť bezpečnosť. Avšak bezpečnostné opatrenia, ktoré oslabujú záruky slobody, sú opatreniami, ktoré odnímajú istotu z práva, a preto sú zdrojom neistoty a barbarstiev. Len si spomeňte na Guantánamo.
<P>
Európa je kolískou práv. Štokholmský program ich dnes definuje veľmi podrobne. Medzi oblasťou opatrení na predchádzanie zločinu a denným životom občanov a ich rodín, sociálnymi, hospodárskymi, pracovnými a študijnými vzťahmi, ktoré sú upravované občianskymi zákonmi a občianskym súdnym systémom, panuje rovnováha.
<P>
To je Európa občanov. Mala by sa vytvoriť v rámci inštitúcií členských štátov a Spoločenstva. Európska spoločnosť je jednotnejšia a mobilita sa zintenzívnila viac, než sme si mysleli. Mobilita je teraz právom. Hranice medzi členskými štátmi nie sú nepriepustnými stenami, ale sieťami, cez ktoré sa denne filtruje spoločnosť. Štokholmský program vytvára inštitucionálny základný kameň zabezpečujúci súdnu spoluprácu a vzájomné uznávanie, európsky justičný systém (vytvorený z národných systémov a systému Spoločenstva), vnútroštátne zákony aj zákony Spoločenstva, európskych občanov a európske súdy (národné súdy aj súdy Spoločenstva).
<P>
Európske pravidlá sú určované pravidlami Spoločenstva a precedentným právom európskych súdov, ale odvodzujú sa aj od správania pracovníkov, podnikov, študentov a sudcov, a to vnútroštátnych aj patriacich do európskej siete vykonávateľov spravodlivosti. Ide o proces zdola nahor, ktorý chce Štokholmský program podporiť.
<P>
Parlament vykonal dobrú prácu na tomto uznesení a ja dúfam, že ho podporí veľká jednohlasná väčšina, o ktorú sme pri práci veľmi usilovali. Rada by to mala primerane zohľadniť. Lisabonská zmluva ešte nenadobudla platnosť, ale je tu, existuje. Pán minister, dúfam, že Rada bude ambiciózna a že si vezme k srdcu náš návrh a mnoho požiadaviek, ktoré z neho vyplývajú.
<SPEAKER ID="309" NAME="Sarah Ludford" AFFILIATION="ALDE">
Vážený pán predsedajúci, švédskemu predsedníctvu treba zablahoželať k spôsobu, akým pretlačili oneskorenú otázku práv obžalovaných na spravodlivé zaobchádzanie v celej Európe. Je úplne nevyhnutné, aby boli súčasťou európskeho zatykača. Musíme zaistiť, aby sa vzájomné uznávanie naozaj opieralo o vzájomnú dôveru vo všetkých vnútroštátnych trestných súdnych systémoch. Dnes to tak nie je a existujú vážne slabé miesta.
<P>
Aj ja mám voliča pána Andrewa Symeoua, ktorý je od júla uväznený v Grécku a jeho prepustenie na kauciu bolo zamietnuté, pretože je cudzinec. Jeho grécky právnik podal sťažnosť na policajné zneužívanie a ničenie dôkazov. Na Európsky súd pre ľudské práva bude podaná žiadosť a je celkom zahanbujúce, že je to potrebné, keďže ide o zaobchádzanie s občanom EÚ iným členským štátom. Je šokujúce, že sa vec musí postúpiť až do Štrasburgu.
<P>
Podporujem teda európsky zatykač, ale musia ho bezpodmienečne dopĺňať práva obžalovaných. V opačnom prípade tu budeme mať škandály podobné prípadu pána Andrewa Symeoua, ktoré zničia verejnú podporu európskeho zatykača, ako sa to deje v našej krajine.
<SPEAKER ID="310" NAME="Kyriacos Triantaphyllides" AFFILIATION="GUE/NGL">
(EL) Vážený pán predsedajúci, už niekoľko mesiacov hovoríme o potrebe dosiahnutia rovnováhy medzi udržaním bezpečnosti a ochranou osobných práv občanov a zdôrazňujeme, že občania sa musia stať jadrom Štokholmského programu. Európska únia však prijíma a používa opatrenia, ktoré narúšajú rovnováhu medzi bezpečnosťou a právami, ktoré vedú k zriaďovaniu orgánov na monitorovanie a zhromažďovanie všetkých druhov osobných údajov a urážajú našu dôstojnosť tým, že z nás všetkých robia podozrivých. Okrem toho je neprípustné, aby sa s prisťahovalcami zaobchádzalo ako so zločincami a možnými teroristami. Nesúhlasíme s navrhovaným uznesením, pretože kladie základy pre vybudovanie modernej európskej väznice, v ktorej sa ako vo väzení navrhnutom Jeremym Benthamom neustále monitorujú činy každej osoby bez toho, aby zadržaní poznali rozsah tohto dohľadu, a majú tak falošný pocit súkromia.
<SPEAKER ID="311" NAME="Tadeusz Zwiefka" AFFILIATION="PPE">
(PL) Vážený pán predsedajúci, nebojím sa povedať, že Štokholmský program je v oblasti spravodlivosti v Európskej únii najambicióznejšou iniciatívou za posledných niekoľko rokov. Teší ma to o to viac, že medzi základné myšlienky programu patrí zjednodušenie života obyvateľov Európskej únie. Správne vykonávanie Štokholmského programu v oblasti spravodlivosti bude, samozrejme, závisieť od vytvorenia skutočnej európskej justičnej kultúry, od zmien v praktickom prístupe k tvorbe nových právnych predpisov, ako aj od správneho fungovania portálu elektronickej justície.
<P>
Zásada vzájomného uznávania, ktorú považujem sa základnú, vyžaduje vzájomnú dôveru, ale aj dôveru v právne systémy iných krajín, ako sa to tu dnes už spomínalo. Tieto hodnoty môžu vyplynúť len zo vzájomného uznávania a pochopenia, ktoré následne povedú k vzniku európskej justičnej kultúry. Vzájomné spoznávanie a pochopenie môžu zase vyplynúť len z aktívnej, vhodnej politiky vrátane výmeny skúseností, návštev, výmeny informácií a kurzov pre ľudí pracujúcich v justičnom systéme, najmä sudcov na súdoch prvého stupňa. Súčasťou je aj dôkladná modernizácia univerzitných vzdelávacích programov v rámci Európskej únie, ktorá je mimoriadne dôležitá.
<P>
Okrem toho treba zdôrazniť význam viacjazyčného portálu elektronickej justície. Portál by mal mať prístup k právnej databáze a k súdnym a mimosúdnym elektronickým odvolacím prostriedkom. Zároveň by mal poskytnúť prístup k inteligentným systémom vyvinutým ako pomoc pre občanov, ktorí hľadajú spôsoby vyriešenia právnych problémov alebo ktorí využívajú rozsiahle evidencie, zoznamy ľudí pracujúcich v súdnom systéme alebo len jednoduché príručky k právnym systémom jednotlivých členských štátov. Veľmi ma teší, že pani ministerka Asková a pán komisár Barrot o tom hovorili.
<P>
Chcel by som zdôrazniť aj potrebu vypracúvať európske právne predpisy najvyššej kvality v oblasti súdnej spolupráce v občianskych prípadoch, ktoré by boli založené na vhodných hodnoteniach vplyvu, a potrebu poskytnúť občanom a podnikom účinné nástroje, ktoré im umožnia vyriešiť rôzne právne problémy na vnútornom trhu.
<P>
V čase rastúceho euroskepticizmu v mnohých členských štátoch EÚ nám Štokholmský program poskytuje príležitosť ukázať občanom, že inštitúcie EÚ dokážu reagovať na ich aktuálne potreby.
<SPEAKER ID="312" NAME="Zita Gurmai" AFFILIATION="S&amp;D">
Vážený pán predsedajúci, moje osobitné poďakovanie patrí trom sekretariátom, ktoré pripravili toto uznesenie na dnešné plenárne zasadnutie.
<P>
Štokholmský program možno považovať za pragmatický akčný plán bezpečnejšej a otvorenejšej Európy na základe spoločných hodnôt, zásad a opatrení. Prispieva k praktickej spolupráci medzi inštitúciami na vymáhanie práva, súdmi a službami prisťahovalectva. Dáva do rovnováhy opatrenia, podporuje spoločnú bezpečnosť, právny štát a práva jednotlivca. Je to však aj mimoriadne komplexná otázka.
<P>
Chcela by som zdôrazniť zavedenie zásady konvergencie. Predstavuje to ďalší krok v budovaní štátu EÚ. Nejde o nič iné ako o zoskupovanie suverenity. Opiera sa o zásadu dostupnosti všetkých údajov, informácií a spravodajských služieb všetkých agentúr po celej Európskej únii.
<P>
Musí sa dosiahnuť súčinnosť informačných systémov EÚ tak, aby všetky agentúry mali navzájom prístup k údajom. Parlament doplnil hodnotu k návrhu Komisie. Tento dokument spomína oblasti súvisiace s rovnosťou, pohlavím a diskrimináciou a dobre ich vystihuje.
<P>
Po tom, čo Lisabonská zmluva nadobudne platnosť, sa môžeme chopiť historického momentu a vytvoriť životaschopný a silný priestor slobody, bezpečnosti a spravodlivosti. Parlament správne poukazuje na svoju novú úlohu spoločného zákonodarcu s rovnakým postavením, aké má Rada, po nadobudnutí platnosti Lisabonskej zmluvy. Som spokojná, že sa do textu dostala skupina európskych spoločných hodnôt ako sloboda, voľnosť, spravodlivosť, základné práva, demokracia, kvalita a v tejto súvislosti aj ochrana súkromia.
<P>
Viem, že tieto hodnoty majú rôzny význam v závislosti od všeobecnej politickej klímy, ale toto uznesenie našlo medzi nimi správnu rovnováhu. Chcela by som sa ešte vyjadriť ku kampani Socialistickej skupiny v Európskom parlamente s názvom "Deti na prvom mieste". S radosťou som v texte zaregistrovala odseky týkajúce sa detí a rodiny. Mojím politickým zámerom je zaručiť rovnaké práva a zapojenie sa do života Európskej únie pre všetkých občanov.
<P>
Naši občania potrebujú pragmatickú, perspektívnu a komplexnú európsku migračnú politiku založenú na spoločných hodnotách a pravidlách vrátane zásad solidarity a transparentnosti.
<P>
Dobre riadená migrácia môže byť prínosom pre všetky zúčastnené strany a prispieva k hospodárskemu rastu EÚ a ostatných členských štátov, ktoré potrebujú migrantov prichádzajúcich za prácou.
<SPEAKER ID="313" NAME="Predsedajúci">
Ďakujem vám, Zita. Podarilo sa vám hovoriť dve minúty, no neviem, či tlmočníci stíhali, pretože mne kontrolka sústavne svietila na červeno. V každom prípade mi dovoľte zablahoželať tlmočníkom, ak sa im podarilo tlmočiť vaše vystúpenie.
<SPEAKER ID="314" NAME="Pascale Gruny" AFFILIATION="PPE">
(FR) Vážený pán predsedajúci, pani ministerka, pán minister, pán komisár, dámy a páni, nebudem opakovať všetky kľúčové body, ktoré vo vzťahu k spravodlivosti a prisťahovalectvu už spomínali naši kolegovia, ale chcela by som poukázať na to, že európsky súdny priestor možno vytvoriť len na základe zvýšenia vzájomnej dôvery medzi členskými štátmi. Len tak sa dá zlepšiť zásada vzájomného uznávania, ktorá je základom Európy spravodlivosti.
<P>
Za posledných 15 rokov sa dosiahol značný pokrok, ale stále existuje mnoho slabých miest. Teší ma, že všetky členské štáty počas rokovaní o tomto texte konečne ratifikovali Lisabonskú zmluvu. Európsky parlament teda bude mať rovnaké slovo ako Rada v otázkach súvisiacich so spravodlivosťou a vnútornými vecami. Zvýši sa demokratická legitímnosť v prospech občanov.
<P>
Ako spravodajkyňa stanoviska Skupiny Európskej ľudovej strany (kresťanských demokratov) v mene Výboru pre petície by som chcela poukázať na to, že Výbor pre petície dostáva príliš veľa sťažností týkajúcich sa prekážok slobodného pohybu občanov v rámci samotnej Európskej únie.
<P>
Spomenula by som aj problémy spojené so vzájomným uznávaním kvalifikácie a s právom na výhody zo sociálneho zabezpečenia, ako aj problémy s diskrimináciou. Na druhej strane tu máme napríklad uznávanie manželstiev osôb rovnakého pohlavia, ktoré patrí do pôsobnosti členských štátov. Únia musí rešpektovať túto národnú právomoc.
<P>
Vyzývam Európsku komisiu, aby čím skôr zverejnila svoje usmernenia a pomohla tak úradom členských štátov účinne bojovať proti porušeniam zásady voľného pohybu. Občania musia mať možnosť voľne sa pohybovať a v plnej miere využívať svoje práva v tomto priestore bez vnútorných hraníc.
<P>
Teší ma, že protidrogová stratégia Európskej únie dostala v uznesení priestor pri vytváraní tohto európskeho súdneho priestoru. Dúfam však, že Európska únia v tomto smere ukáže väčšiu iniciatívu. Prečo sa samotná Únia nevybaví novými zbraňami na boj proti tomuto rastúcemu trendu, ktorý zasahuje naše deti stále v mladšom veku? Sú našou budúcnosťou. Čo robíme pre ich ochranu? Ukážme konečne v našich inštitúciách trochu zmyslu pre pragmatizmus! Práve to od nás očakávajú naši občania.
<SPEAKER ID="315" NAME="Claude Moraes" AFFILIATION="S&amp;D">
Vážený pán predsedajúci, z Tampere, kde sa len črtal priestor slobody, bezpečnosti a spravodlivosti, to bola dlhá cesta k tejto mimoriadnej pozícii, kde sa stretávajú Štokholm a Lisabon - a možno o tom príliš rozprávame. Hovorím to s ohľadom na všetkých tých, ktorí veria, že nepotrebujeme papier, aby sme si vybojovali náš kútik pre priestor slobody, bezpečnosti a spravodlivosti, ktorý chceme. Nestiahneme svojich hráčov z poľa, keď sa hra začína. Bojujeme za náš progresívny kútik a za našu skupinu budeme bojovať za naše progresívne politiky.
<P>
No v prvom rade potrebujeme tento štokholmský dokument. Máme už Lisabonskú zmluvu, čo znamená, že všetci poslanci, bez ohľadu na to, ako budú hlasovať, budú musieť po Vianociach prevziať svoju zodpovednosť za vytváranie právnych predpisov v otázkach, na ktorých nám záleží. Je to vážna zodpovednosť a naša skupina má svoje priority, ako to uviedli naši pracovití spravodajcovia pán López Aguilar a pán Berlinguer. Potom budeme mať priestor slobody, bezpečnosti a spravodlivosti v demokracii, v ktorej získame alebo stratíme.
<P>
Pokiaľ ide o naše priority, o nediskrimináciu, posielame Rade správu. Chceme horizontálnu smernicu. Musíme bojovať za túto progresívnu líniu. V oblasti trestného súdnictva zastávame názor, že vzájomné uznávanie je dôležité preto, aby európsky zatykač reálne fungoval. V prípade azylu hovoríme "áno" solidarite medzi členskými štátmi. Progresívne riešenie však pre nás znamená, že zraniteľní uchádzači o azyl musia byť zastúpení najlepšie.
<P>
Toto sú teda priority našej skupiny, toto je naša pridaná hodnota na tému zločinu z nenávisti, k pozmeňujúcim a doplňujúcim návrhom o migračných politikách, na tému násilia páchaného na ženách a európskeho poriadku na ochranu. Všetky tieto záležitosti ukazujú, ako môžeme my ako politická skupina - ako môžu všetky politické skupiny - doplniť hodnotu do Štokholmského programu a vytvoriť právne predpisy, ktoré budú mať zmysel.
<P>
Napokon hráme túto hru, pretože pre našich občanov to nie je hra. Je to o poskytnutí práv, o ktoré tak dlho žiadajú, po dlhom čase, po veľmi dlhom čase, a to základných práv na ochranu údajov, práv na bezpečnosť a ochranu proti terorizmu. Všetko toto bude mať určitý význam, keď tento Parlament prevezme zodpovednosť za tvorbu právnych predpisov. A to dokážeme, len ak odhlasujeme Štokholmský program. Až potom budeme môcť bojovať za progresívny Štokholmský program a progresívne právne predpisy.
<SPEAKER ID="316" NAME="Carlos Coelho" AFFILIATION="PPE">
(PT) Vážený pán predsedajúci, chcel by som úprimne zablahoželať pánovi podpredsedovi Barrotovi a švédskemu predsedníctvu k Štokholmskému programu. Štokholmský program je dobrou správou pre všetkých, ktorí veria, že Európa je viac než len spoločný trh.
<P>
Budovanie Európy občanov znamená skutočný priestor slobody, bezpečnosti a spravodlivosti. Vítam rovnakú váhu prikladanú trom stranám trojuholníka. V rozpore s radikálnejšími stanoviskami sa domnievam, že potrebné sú všetky tri. Bezpečnosť bez slobody je diktatúra, sloboda bez bezpečnosti je anarchia a spravodlivosť je nemožná bez slobody alebo bezpečnosti.
<P>
Tento päťročný program sa vracia k zámerom Tamperského programu a usiluje sa o skutočný pokrok v mnohých oblastiach. Preto je dôležité zaistiť, aby sa tieto ciele splnili. Prijaté právne predpisy a nástroje sa musia účinne vykonávať. Občania Európy nás nebudú brať vážne, ak sami neprejdeme týmto testom vlastnej efektívnosti. Je napríklad nemožné pretláčať systém registrácie vstupu/výstupu, vyzývať Komisiu na predloženie návrhu, aby tento systém začal fungovať v roku 2015, keď nevieme, či dovtedy začne fungovať Schengenský informačný systém druhej generácie alebo vízový informačný systém, keďže sú zavalené problémami a obrovským meškaním.
<P>
Dúfam vo vytvorenie spoločného európskeho azylového systému do roku 2012 a prisťahovaleckej politiky so spoločným prístupom, obe s ohľadom na prijímanie a integráciu prisťahovalcov a efektívny boj proti nezákonnému prisťahovalectvu.
<P>
Zostáva ešte veľa práce na vytvorení Európy občanov. Nemá zmysel strácať čas vecami, ktoré nie sú našou zodpovednosťou. Pokúšať sa o zásahy do rodinného práva, ktoré je doménou členských štátov, nie je len právne zbytočné, ale aj politicky zvrátené. Vedie nás to totiž k nezmyselným sporom a odvádza nás to od naozaj podstatných vecí, a to od rozhodujúceho Štokholmského programu.
<SPEAKER ID="317" NAME="Ramón Jáuregui Atondo" AFFILIATION="S&amp;D">
(ES) Vážený pán predsedajúci, aj ja by som chcel zablahoželať švédskemu predsedníctvu a celému Parlamentu k správe, ktorú sme vypracovali. Rád by som však uviedol tri varovania, ktoré považujem za dôležité pre budúcnosť.
<P>
Po prvé, ak nebude existovať žiadna legislatívna iniciatíva, ak Rada a Komisia nepredložia legislatívne akty na naplnenie programu, program nemá šancu uspieť.
<P>
Druhé varovanie, ktoré už správne spomenuli moji kolegovia poslanci, je to, že tento Parlament bude mať novú úlohu. Už nebude vypracúvať správy, aby si ich niekto iba vypočul, ako to bolo doteraz. Bude sa spolupodieľať na vytváraní právnych predpisov, bude vyjadrovať svoj súhlas, bude musieť zabezpečovať rovnováhu, ktorá je niekedy ťažká, medzi bezpečnosťou a slobodou. Je to nová úloha a nová zodpovednosť pre všetkých poslancov Európskeho parlamentu.
<P>
Na záver by som chcel varovať pred fundamentalistickým uplatňovaním zásady subsidiarity. Počul som kolegov hovoriť o potrebe rešpektovania národných parlamentov. Je to pravda, no musím vás varovať, že strnulý a fundamentalistický výklad subsidiarity neumožní napredovanie Štokholmského programu. Ak sa budú členské štáty pridržiavať prehnanej interpretácie zásady subsidiarity, nebudú existovať žiadne spoločné právne predpisy týkajúce sa Štokholmského programu.
<SPEAKER ID="318" NAME="Monica Luisa Macovei" AFFILIATION="PPE">
Vážený pán predsedajúci, chcela by som sa stručne vyjadriť k časti Štokholmského programu, ktorá je venovaná hospodárskemu zločinu a korupcii. Počas rokovaní vo výbore COREPER prišiel text o časť svojej razantnosti. Dnešný text napríklad hovorí o protikorupčných normách skupiny GRECO, pričom skupina GRECO je orgánom Rady Európy. Aj keď je spolupráca so skupinou GRECO a Radou Európy podstatná, protikorupčné normy Európskej únie sú vyššie než normy Rady Európy, ktorá, ako všetci vieme, má 47 členských štátov.
<P>
Preto láskavo žiadam a zároveň naliehavo vyzývam, aby Rada ponechala v texte dôrazný záväzok v oblasti boja proti korupcii. Potrebujeme politiku EÚ a mechanizmus EÚ na masívny boj proti korupcii a podvodom v rámci EÚ a Štokholmský program musí odrážať túto potrebu a tento záväzok.
<SPEAKER ID="319" NAME="Michael Cashman" AFFILIATION="S&amp;D">
Vážený pán predsedajúci, gratulujem všetkým, ktorí sa zapojili do prípravy tejto správy, a gratulujem aj švédskemu predsedníctvu. Spoločnosti sa menia nie priemernosťou, ale odvahou, presvedčením a perspektívnym pohľadom. A dnes to bolo v Parlamente vidieť.
<P>
Hovoríme o slobode, bezpečnosti a spravodlivosti, o troch základných zásadách. Ale bez rovnosti a rovnosti zaobchádzania nikdy nebudete mať slobodu, nikdy nebudete mať bezpečnosť a určite nikdy nebudete mať spravodlivosť. Týka sa to predovšetkým menšín, ktoré sú tak často očierňované a o ktorých sa vytvára skreslený obraz.
<P>
Rovnosť a rovnosť zaobchádzania sú jedinými trvalými stavebnými kockami každej civilizovanej spoločnosti. Práve preto budem hrdo podporovať a pridám sa k Európe, v ktorej budeme všetci rovní bez ohľadu na rasu, etnický pôvod, náboženské vyznanie, vieru, vek, zdravotné postihnutie, pohlavie či sexuálnu orientáciu - k Európe rovných ľudí, Európe základných hodnôt.
<SPEAKER ID="320" NAME="Zbigniew Ziobro" AFFILIATION="ECR">
(PL) Vážený pán predsedajúci, Štokholmský program je reakciou na dôležitú otázku zaistenia bezpečnosti občanov EÚ. Nie vždy je to však odpoveď uspokojujúca. Nepotrebujeme úplnú štandardizáciu trestného a občianskeho práva, ale len harmonizáciu tohto práva a len v úzkych oblastiach, ktoré budú jasne vymedzené.
<P>
Európa potrebuje predovšetkým dobrú spoluprácu medzi policajnými silami a súdnymi orgánmi, aby sa súdne rozsudky mohli účinne vykonávať a aby boli zločinci účinne stíhaní bez ohľadu na vnútorné hranice EÚ. Štokholmský program by mal preto vytvoriť mnoho stimulov a mal by sa sústrediť na tieto oblasti. Dnes by som chcel upozorniť na tri veci súvisiace s koordináciou krokov členských štátov.
<P>
Prvá sa týka slobody pohybu, ktorá patrí medzi naše veľké hodnoty. Je podstatné spolupracovať pri výmene informácií o zločinoch, ktoré predstavujú mimoriadnu hrozbu pre verejný poriadok. Myslím tým predovšetkým zločin sexuálnej povahy, ktorý ohrozuje tých najslabších a najbezbrannejších, teda deti. Štokholmský dokument na to správne upozorňuje.
<P>
Je potrebné čím skôr začať pracovať na vytvorení európskeho registra páchateľov sexuálnych trestných činov a hlavne ľudí, ktorí páchajú tento agresívny a najnebezpečnejší zločin na deťoch. Zainteresované strany a organizácie by mali mať maximálny možný prístup k týmto informáciám. Sloboda pohybu musí ísť ruka v ruke s obehom znalostí a informácií o možných nebezpečenstvách, aby sa zaistila primeraná ochrana spoločnosti vrátane osôb ohrozených najviac, v tomto prípade detí.
<P>
Po druhé, potrebujeme zaistiť účinné vykonávanie rozsudkov týkajúcich sa zabavenia majetku zločincov. Ide najmä o zefektívnenie boja proti organizovanému zločinu a znamená to, že by rozsudky vynesené v jednej krajine umožňovali vystopovať majetok ukrytý zločincom v inej krajine a potom jeho účinné zabavenie. Rovnako sa to týka aj ziskov priamo zo zločinu a ziskov, ktoré zločin prinesie s časovým odstupom.
<P>
A po tretie, súhlasím síce, že podmienečné rozsudky sú primeranou reakciou na malé zločiny, no nesmieme zabúdať na to, že tresty odňatia slobody, ktoré izolujú páchateľov od spoločnosti, sú v niektorých oprávnených prípadoch jediným skutočným a praktickým spôsobom, ako ochrániť spoločnosť pred najnebezpečnejšími zločinmi. Preto je dôležité pamätať aj na to, že tento druh trestu je zároveň spravodlivou reakciou na najkrutejšie zločiny.
<P>
Na záver by som rád vyjadril svoj rešpekt voči dokumentu, ktorý bol pripravený, a zdôraznil, že zámerom programu by malo byť zlepšenie spolupráce členských štátov pri zachovaní národného charakteru ich právnych systémov.
<SPEAKER ID="321" NAME="Predsedajúci">
Je čas prejsť na prejavy postupom "catch-the-eye". Budem sa veľmi striktne držať rokovacieho poriadku.
<P>
Chcem povedať, že piati poslanci dostanú priestor, každý z nich jednu minútu, a po jej skončení vypneme mikrofón. Keďže o priestor požiadalo viac než pätnásť poslancov, vypočujeme si prvých piatich.
<SPEAKER ID="322" NAME="Anna Maria Corazza Bildt" AFFILIATION="PPE">
Vážený pán predsedajúci, chcela by som uvítať Štokholmský program ako najlepšiu cestu k Európe orientovanej na občana a poďakovať pani ministerke Askovej aj pánovi ministrovi Billströmovi za prednesenie ich predstavy. Konečne môžeme ísť domov a každému bez rozdielu povedať, že Európa je pre nich, Európa je s nimi a že Európa sme my.
<P>
Štokholmský program bude, samozrejme, taký, akým ho spravíme. Dajme mu šancu. Podporme ho v maximálnej možnej miere a začnime pracovať na jeho realizácii.
<P>
Rada by som osobitne poďakovala za zameranie na deti, čo znamená, že môžeme konečne zintenzívniť kroky na ochranu detí vrátane detí migrantov. Zároveň je veľmi dobré, že máme väčšie možnosti boja proti cezhraničnej kriminalite, ale pri dodržiavaní práv jednotlivcov.
<P>
(Predsedajúci prerušil rečníčku.)
<SPEAKER ID="323" NAME="Anna Hedh" AFFILIATION="S&amp;D">
(SV) Vážený pán predsedajúci, teší ma, že v poslednej verzii Štokholmského programu od Rady sa dôkladnejšie riešia otázky práv detí, násilia páchaného na ženách a prevencie obchodovania s ľuďmi. Mala som trochu obavy, že sa predsedníctvo zriekne svojich priorít. Teraz máme zároveň príležitosť pristúpiť k zlepšeniam v súlade s hlasovaním Parlamentu.
<P>
Sklamalo ma však, že tu nepadla ani zmienka o vypracovaní stratégie Európy v oblasti práv detí, ktorú Parlament celkom nedávno navrhoval. Ako povedal pán komisár Barrot, Európska únia musí naďalej presadzovať práva detí. Čo sa týka znenia týkajúceho sa obchodovania s ľuďmi, aj v tomto bode som sklamaná, že predsedníctvo netrvalo na svojom, pokiaľ ide o väzbu na kupovanie sexuálnych služieb, kupovanie služieb a možnosť prijatia právnych predpisov v tejto oblasti. EÚ potrebuje právny základ pre boj proti násiliu páchanom na ženách.
<SPEAKER ID="324" NAME="Franziska Keller" AFFILIATION="Verts/ALE">
Vážený pán predsedajúci, len dva body, ktoré naša skupina považuje za veľmi podstatné v prípade Štokholmského programu. Po prvé, domnievame sa, že spôsob hľadania rovnováhy, tak často používaný v tomto programe, ide trochu zlým smerom. Bezpečnosť je pre nás len nástrojom na dosahovanie slobody, nie niečím, čo jej odporuje. Ak nie sme slobodní, nie sme v bezpečí. Považujeme túto rovnováhu za trochu zavádzajúcu.
<P>
Druhý bod sa týka agentúry Frontex. Pani ministerka Wallströmová, čo máte v skutočnosti na mysli, keď hovoríte o posilňovaní tejto agentúry? Čo tým myslíte? Nebolo to totiž objasnené ani v jednej z verzií Štokholmského programu, ktoré som videla.
<P>
A nemyslíte si, že by mohlo byť mimoriadne dôležité, dokonca dôležitejšie, posilniť parlamentnú kontrolu nad agentúrou Frontex a zabrániť tomu, aby táto agentúra ďalej posielala späť ľudí, ktorí možno majú veľmi dobrý dôvod žiadať o azyl, ako to Frontex robil tento rok? Radšej by som videla posilnenie v tejto oblasti. Domnievam sa, že Štokholmský program by mal slúžiť všetkým obyvateľom EÚ, nielen niekoľkým.
<SPEAKER ID="325" NAME="Teresa Jiménez-Becerril Barrio" AFFILIATION="PPE">
(ES) Vážený pán predsedajúci, dnes niet pochýb o záväzku Európskej únie bojovať proti terorizmu a vďaka Štokholmskému programu budeme naďalej napredovať v tomto rozhodujúcom priestore slobody, bezpečnosti a spravodlivosti.
<P>
Podľa mňa je tento boj založený na vzájomnej dôvere medzi členskými štátmi, ale teraz s možnosťami, ktoré otvára Lisabonská zmluva, nadišiel čas harmonizovať vnútroštátne právne predpisy, aby neexistoval žiaden časový limit pre stíhanie teroristických zločinov, ktoré by sa mali považovať za zločiny proti ľudskosti.
<P>
Keď k tomu dôjde, už nikto v tomto ani v žiadnom inom parlamente nebude obhajovať teroristov, ako sa to stalo, stále sa deje a možno sa aj bude diať, na úkor obetí terorizmu, ktoré sa pozerajú, ako sa s vrahmi ich milovaných zaobchádza ako s hrdinami, zatiaľ čo oni potichu trpia.
<P>
Žiadam preto Parlament, aby inicioval alebo prijal Európsku chartu práv obetí terorizmu, ktorej základom bude obrana pamiatky...
<P>
(Predsedajúci prerušil rečníčku.)
<SPEAKER ID="326" NAME="Sylvie Guillaume" AFFILIATION="S&amp;D">
(FR) Vážený pán predsedajúci, z dnešných názorov rečníkov usudzujem, že mnohí veria, že Štokholmský program stojí za úsilie nájsť najširší možný konsenzus a vymyslieť ambiciózny program. To bude cieľom uznesenia, o ktorom budeme zajtra hlasovať.
<P>
Je mi ľúto, že sa z uznesenia vynechal odkaz na právo príslušníkov iných štátov než členských štátov EÚ hlasovať a na zaručenie prístupu k zdravotnej starostlivosti pre chorých migrantov. Rada by som však spomenula prijatie niektorých dôležitých bodov - spomeniem z nich niektoré, napríklad požiadavka na prijatie smernice o nediskriminácii, sloboda pohybu pre európskych občanov a rodiny (chápem to ako celé rodiny), požiadavka na odstránenie prekážok pri uplatňovaní práva na zjednotenie rodiny a zákaz umiestňovania maloletých osôb bez sprievodu do záchytných táborov.
<P>
Úspech Štokholmského programu možno podľa mňa merať s ohľadom na tieto štyri body: existencia konkrétnych úspechov v prospech občanov, nekompromisné rešpektovanie novej úlohy Európskeho parlamentu (pričom spolurozhodovanie je prvkom pridanej hodnoty), kvalita uplatňovania Štokholmského programu národnými parlamentmi a povedomie občanov, najmä mládeže Európy, o jeho hodnotách.
<P>
Odteraz musí prijatie byť také rýchle ako budúca realizácia...
<P>
(Predsedajúci prerušil rečníčku.)
<SPEAKER ID="327" NAME="Predsedajúci">
Práve sme dokončili prejavy podľa postupu "catch-the-eye". Je mi ľúto, že ďalších desať či dvanásť poslancov nemalo možnosť vystúpiť. Je to však nemožné, ak vezmeme do úvahy meškanie a rokovací poriadok, ktorým sme viazaní.
<SPEAKER ID="328" NAME="Beatrice Ask" LANGUAGE="SV">
Vážený pán predsedajúci, rada by som vám všetkým poďakovala za vaše názory. Nemrzí ma, že desať poslancov nedostalo priestor. Veľmi ma teší odhodlanosť, ktorú preukazujete vo vzťahu k týmto dôležitým otázkam.
<P>
Niekto povedal, že tento program je ambiciózny. To rada počujem, pretože práca bola ambiciózna, ale aj praktická v tom, že sme chceli skombinovať perspektívnu predstavu s pragmatickým prístupom k tomu, ako zlepšiť veci z pohľadu občanov. Keď som počúvala, nadobudla som dojem, že mnoho z vás sa stotožňuje minimálne s hlavnou myšlienkou navrhovaného programu, ktorý tu dnes preberáme.
<P>
Dovoľte mi predniesť poznámky k dvom oblastiam. Prvá z nich sa týka formy. Dnešná rozprava bola trochu zmätená - ak tak môžem povedať -, keďže niektorí sa odvolávali na Štokholmský program, ale v skutočnosti hovorili o zaujímavom návrhu uznesenia, o ktorom budete viesť rozpravu a prijímať rozhodnutie v Parlamente, inými slovami, hovorili o vašich názoroch na návrh predložený predsedníctvom.
<P>
Niekto sa na začiatku rozpravy pýtal, prečo hovoríme o jednom návrhu, keď už existuje nový. Je pravda, že Európsky parlament je v polovici rozhovorov a rokovaní, ktoré stále prebiehajú. Situácia sa po celý čas mení a v piatok alebo počas víkendu bude existovať ďalší návrh. Poslancovi, ktorý sa domnieval, že má starý dokument, však môžem povedať, že na webovej stránke predsedníctva sme stále zverejňovali najaktuálnejší návrh. Poslanci, ktorí majú záujem o aktuálne znenia a chcú vidieť, ako sa návrh vyvíja a ako vaša rozprava ovplyvňuje konečný výsledok, by sa, samozrejme, mali uistiť, že budú mať dokumenty, ktoré zverejníme.
<P>
Pokiaľ ide o predsedníctvo, pre nás je najdôležitejšie pracovať transparentne a otvorene. Práve preto vedieme veľmi veľa rozhovorov. Od desiatich z vás, ktorí nemali príležitosť predstaviť svoje názory, uvítame ich zaslanie e-mailom mne alebo pánovi Billströmovi. Je to veľmi jednoduché, adresa je beatrice.ask@justice.ministry.se a e-mailová adresa pána Billströma vychádza z toho istého formátu. Môžete nám poslať svoje stanoviská, aby sme ich zohľadnili. Musíme začať pracovať moderným spôsobom a otvorenosť predstavuje pre švédske predsedníctvo túto modernosť. Teším sa na uznesenie a jeho výsledok, pretože som si všimla veľkú podporu pre niektoré názory, odlišnosti a dôraz, ktoré uznesenie obsahuje. Všetko toto, samozrejme, dôkladne zvážime.
<P>
Rada by som spomenula aj niekoľko politických aspektov. Po prvé, dvaja poslanci, jeden z nich je pán Batten, spomínali konkrétne príklady vplyvu na občanov - pravdepodobne v inej krajine - a podľa ich názoru podmienky nie sú veľmi dobré. Ide o typické príklady nedostatočnej dôvery v právne systémy iných štátov. V tomto prípade máme dve možnosti. Jednou z nich je povedať našim občanom, aby zostali doma, pretože doma máme vždy najlepší právny systém. Ak sa však domnievame, že naši občania budú naďalej využívať výhody voľného pohybu, ktorý sa im teraz ponúka, je vari načase rozmýšľať o tom, ako môžeme zlepšiť procesné práva a iné aspekty v celej Únii. Presne to je zámerom Štokholmského programu. Práve preto ma veľmi teší, že sa nám podarilo vykonať prvý krok v posilňovaní procesných práv, aby sme zaručili, že každá osoba podozrivá zo zločinu alebo každá obeť zločinu, ktorá je súčasťou právneho procesu v Európe, teraz skutočne získa pomoc s prekladom a tlmočením. Toto základné právo je uvedené v dohovoroch Európskej rady aj inde, ale neuplatňuje sa v praxi. Teraz to môžeme zmeniť a práve to by sme aj mali urobiť.
<P>
Pani Macoveiová otvorila otázku korupcie a finančného zločinu a zastáva názor, že znenie je v tomto prípade príliš slabé. Chcela by som povedať, že ide o veľmi jasnú časť s vysokými požiadavkami. To, že spomíname Skupinu štátov proti korupcii (skupinu GRECO), nemá nič spoločné s tým, že by sme plánovali prijať menej ambiciózne ciele na základe jej názorov, to sa neuvádza ani v Štokholmskom programe. Uvádza sa v ňom len to, že popri mnohých iných úlohách bude naším cieľom úzko spolupracovať s týmto dôležitým orgánom v týchto veciach, pretože ak chceme bojovať proti organizovanému zločinu, musíme ísť po týchto peniazoch. Domnievam sa, že je to dôležité.
<P>
Mnohí spomínali subsidiaritu. Myslím si, že návrh, o ktorom momentálne hovoríme, zaujíma veľmi jasné stanovisko k tomu, že spolupráca EÚ v oblastiach spravodlivosti a vnútorných vecí by mala tvoriť pridanú hodnotu. Všetko, čo sa dá dobre riešiť na vnútroštátnej úrovni, by tam malo zostať. Európske inštitúcie musíme využívať v prípadoch, keď potrebujeme spoluprácu. Nemyslím si, že by sme uberali z práv jednotlivým štátom, skôr poskytujeme pridanú hodnotu, z ktorej môžu mať prospech všetci občania.
<P>
Napokon by som sa rada zmienila o problematike súkromia a ochrany údajov, ktorá je témou rozsiahlej a dôležitej diskusie. Zdá sa mi, že ju spomenul pán Borghezio, ktorý má pocit, že Štokholmský program vo svojej terajšej podobe vyvoláva v tomto smere veľké obavy. Okrem iného vyjadril znepokojenie z monitorovania a veľkých databáz. To, na čom v tejto oblasti pracujeme, dokonca porovnal so situáciou v bývalom východnom Nemecku a komunistických štátoch, ktoré v Európe existovali. Domnievam sa, že tento typ argumentu je úplne irelevantný. Vo východnom Nemecku neexistovala žiadna ochrana údajov, žiadna demokracia a žiadne základné práva pre občanov - tri dôležité faktory, ktoré sú základom našej spolupráce. Pokiaľ ide o Štokholmský program, posilňujeme a sprísňujeme právne predpisy o ochrane údajov a dodržiavaní práv jednotlivcov a aj demokracie v mnohých rôznych aspektoch. Skutočnosť je taká, že informačná stratégia, ktorej vypracovanie požadujeme od EÚ, dáva do rovnováhy metodickú a účinnú výmenu informácií s prísnymi požiadavkami na ochranu súkromia a bezpečnú správu údajov, ale aj požiadavkami na uchovávanie informácií len počas krátkeho obdobia. Prečítajte si znovu tieto časti, pretože sú veľmi jasné. Predstavuje to pokrok, za ktorý sme dostali pochvalu aj od ombudsmana EÚ, ktorý na tom pracuje.
<P>
A napokon, niekto spomínal, že Štokholmský program by mal byť hmatateľnejší. Program obsahuje veľmi veľa hmatateľných a praktických prvkov, no skutočná práca začína teraz. Niektorí poslanci poukázali na to, že uznesenie muselo byť vypracované vo veľmi krátkom čase a že to bolo veľmi náročné stihnúť. Môžem povedať, že sa to ešte zhorší. Po prijatí Štokholmského programu sa zapojíte do dôležitej práce, ktorú je potrebné vykonať na realizácii a riešení podrobností rôznych návrhov. Súčasťou bude veľa časovej tiesne a veľa stresu, ale aj veľké úlohy a veľké príležitosti na zmenu vecí. Ďakujem vám veľmi pekne za vaše názory a ako som povedala, ak sa chcete v najbližších dňoch obrátiť na predsedníctvo, použite internet.
<SPEAKER ID="329" NAME="Tobias Billström" LANGUAGE="SV">
Vážený pán predsedajúci, vážení poslanci, prirodzene úplne súhlasím s tým, čo práve povedala pani Asková o všeobecných záveroch programu. Ďakujem vám všetkým za konštruktívne názory, ktoré ste tu dnes predstavili.
<P>
Zároveň by som chcel poďakovať predsedom troch výborov, konkrétne Výboru pre ústavné veci, Výboru pre právne veci a Výboru pre občianske slobody, spravodlivosť a vnútorné veci, za veľmi konštruktívnu spoluprácu na týchto témach. Ako som povedal vo svojom úvodnom prejave, dochádza tu k veľkému preberaniu zodpovednosti všetkými zúčastnenými stranami, čo považujem za niečo, na čo môžeme byť hrdí.
<P>
Chcel by som zdôrazniť význam spolupráce vo všetkých dôležitých oblastiach v rámci tohto programu. Pán Busuttil vo svojom prejave použil prirovnanie so závažnosťou projektu vnútorného trhu a myslím si, že nemá ďaleko od pravdy. Z pohľadu veľkosti a významu ide totiž o podobný projekt. Je tu jedno slovo, ktoré sa v posledných rokoch stále vynára v politických debatách o otázkach azylu a migrácie, a to solidarita. Všetky členské štáty sa zhodujú na tom, že je potrebné posilniť solidaritu, a to nielen medzi členskými štátmi navzájom, ale aj solidaritu medzi EÚ a tretími krajinami. Práve tento odkaz chceme vyslať prostredníctvom Štokholmského programu.
<P>
Ako som spomínal v úvode, domnievame sa, že táto komplexná problematika vyžaduje veľmi široké a udržateľné riešenia prenikajúce celou oblasťou politiky. Práve preto v Štokholmskom programe nie je solidarite venovaná žiadna osobitná časť. Namiesto toho je prvok solidarity obsiahnutý vo všetkých bodoch.
<P>
V tejto súvislosti by sa mal stať jedným z dôležitých východiskových bodov globálny prístup k migrácii. Mala by sa posilniť úloha agentúry Frontex. Pani Kellerová sa o tom zmienila vo svojom prejave. Chcel by som však veľmi jasne povedať, že samotný Frontex nie je odpoveďou na tento problém. Frontex zodpovedá za koordináciu hraničných kontrol členských štátov, ale nemá napríklad žiaden mandát v oblasti námorných záchranných operácií. Situácia v Stredozemnom mori nie je primárne problémom hraničnej kontroly. Je to problém vyžadujúci niekoľko rôznych typov opatrení. Najvýznamnejším krokom je posilnenie spolupráce medzi krajinami pôvodu a tranzitnými krajinami. Okrem toho musíme investovať do rozvojovej spolupráce v podobe pomoci. Považujem za dôležité zdôrazniť, že Európsky parlament sa teraz bude veľmi výrazne zapájať do všetkých týchto aspektov, keďže tu máme Lisabonskú zmluvu, a zvýši sa demokratická kontrola v týchto oblastiach.
<P>
Na základe všetkého, čo tu dnes odznelo, si zároveň myslím, že je dôležité poukázať na to, že Lisabonská zmluva naozaj prinesie skutočnú a dôležitú zmenu. Ide, samozrejme, o veľkú zmenu, pri ktorej sa riadny legislatívny postup nahradí postupom poskytujúcim Európskemu parlamentu v mnohých oblastiach silnejšiu úlohu v legislatívnom procese. Preto vôbec nesúhlasím s obavami, ktoré tu dnes pani Kellerová vyjadrila vo vzťahu k týmto problémom. Naopak sa domnievam, že sme svedkami obrovského pokroku smerom k posilnenej demokratickej kontrole v tejto oblasti politiky.
<P>
Vážený pán predsedajúci, podobne ako pani Asková by som chcel na záver povedať, že nás poteší, ak nám zašlete svoje názory e-mailom, ak ste nemali príležitosť predstaviť ich dnes na tomto mieste.
<SPEAKER ID="330" NAME="Jacques Barrot" LANGUAGE="FR">
Vážený pán predsedajúci, rád by som poukázal na kvalitu práce, ktorú vykonali vaše tri výbory, a to Výbor pre právne veci (pán Casini je tu prítomný), Výbor pre občianske slobody, spravodlivosť a vnútorné veci (pán López Aguilar je tu prítomný) a Výbor pre ústavné veci. Pripravili veľmi zaujímavý dokument, ktorý nám a švédskemu predsedníctvu pomôže vytvoriť konečnú verziu Štokholmského programu.
<P>
Ako povedal pán Busuttil, je to naozaj tak, že občania majú vnútorný trh, ale nemajú skutočný priestor spravodlivosti, bezpečnosti a slobody, aj keď sa vďaka schengenskému priestoru zabezpečila sloboda pohybu. Musíme zachovať výhody tohto vývoja. Doplním, že boli zverejnené usmernenia týkajúce sa zneužívania.
<P>
Chcel by som povedať, že tento text mi pripadá vyvážený. Po vypočutí rôznych cieľov rôznych ľudí tento text dosahuje určitú rovnováhu. Chcel by som tiež povedať, že Štokholmský program vypracúvame vo svete, v ktorom sa rozširuje organizovaný zločin, kybernetické zločiny a terorizmus a v ktorom sa zjavne musíme chrániť. A práve tu môže Európa priniesť pridanú hodnotu.
<P>
Najmä vo vzťahu k súdnej oblasti chcem povedať, že máme občanov, páry, ktoré majú dvojité občianstvo, a preto im musíme umožniť uplatňovať ich práva v rôznych členských štátoch, v ktorých sa nachádzajú.
<P>
Chcem tiež zdôrazniť, že sme dosiahli pokrok aj v oblasti procesných záruk, ako to veľmi dobre vysvetlila pani Asková, čo je veľmi dôležitým prvkom Štokholmského programu. Uviedli ste príklad britského občana v Grécku. Ak by existovali minimálne procesy, veci by to zjednodušilo. Zopakoval by som tiež frázu, ktorú použil pán Coelho, že z Tampere to bola dlhá cesta.
<P>
Doplním ešte, že nemôžeme pripustiť ani pojem "pevnosť Európa". Pán Billström sa tým už zaoberal. Aj to je zárukou vyváženej európskej migračnej politiky. Ak odmietame nezákonné a tajné prisťahovalectvo, je to v dôsledku obchodovania a organizovaného zločinu, ktoré sa za nimi skrývajú. Nemožno poprieť, že to je pravý dôvod. Na druhej strane je pravda, že sme podľa mňa s úspechom predstavili azylovú politiku, ktorá sa nesie v duchu európskych hodnôt veľkorysosti.
<P>
Pán predsedajúci, je zrejmé, že nemôžem odpovedať na všetky otázky, pretože čas nedovolí viac. Chcem len povedať, že Štokholmský program je veľmi pragmatický, ako povedala pani Asková, že bude preto vhodný pre akčný plán, ktorý bude realizovať španielske predsedníctvo, a že vy, dámy a páni, odteraz budete spoločnými zákonodarcami. Považujem ho za silný prostriedok napredovania tohto priestoru slobody, bezpečnosti a spravodlivosti, ktorý občania tak veľmi požadujú.
<P>
Som vďačný Parlamentu za to, čo už urobil a čo ešte urobí v budúcnosti, keď sa teraz bude podieľať na vytváraní zákonov v oblasti spravodlivosti a bezpečnosti.
<SPEAKER ID="331" NAME="Predsedajúci">
Na záver rozpravy som dostal jeden návrh uznesenia predložený v súlade s článkom 110 ods. 2 rokovacieho poriadku.
<P>
Rozprava sa skončila.
<P>
Hlasovanie sa uskutoční zajtra o 12.00 hod.
<P>
Písomné vyhlásenia (článok 149)
<SPEAKER ID="332" NAME="Elena Oana Antonescu  " LANGUAGE="RO">
Obrana a podpora ľudských práv zaznamenali v posledných rokoch pokles v programe EÚ, pokiaľ ide o ich význam, pričom politickou prioritou sa stáva bezpečnosť členských štátov. Priestor slobody, bezpečnosti a spravodlivosti EÚ vstupuje do rozhodujúcej fázy. Maastrichtská zmluva zaviedla aspekty súvisiace so spravodlivosťou a vnútornými vecami na úrovni Spoločenstva, ktoré sa dovtedy riešili výlučne na medzivládnej úrovni. Tamperský program a Haagsky program poskytli veľký politický stimul pre zjednotenie týchto politík. Štokholmský viacročný program zase stanovuje priority na ďalších päť rokov tak, aby sa výhody priestoru slobody, bezpečnosti a spravodlivosti stali pre občanov realitou. Tento program sa bude realizovať po tom, čo Lisabonská zmluva nadobudne platnosť. Zavedením spolurozhodovacieho postupu ako riadneho legislatívneho postupu sa európske politiky spravodlivosti a vnútorných vecí a opatrenia prijaté na zabezpečenie súladu s týmito politikami stanú predmetom parlamentnej kontroly.
<SPEAKER ID="334" NAME="Kinga Gál" AFFILIATION="PPE">
písomne. - (HU) Počas vypracúvania návrhu Štokholmského programu bolo naším zámerom ukázať európskym občanom hmatateľné prínosy priestoru slobody, bezpečnosti a spravodlivosti. Vytváranie Európy pre občanov však ide nad rámec jednoduchého predloženia návrhu programu. Lisabonská zmluva otvára nový rozmer pre občanov na presadzovanie svojich záujmov. Práva, slobody a zásady obsiahnuté v Charte základných práv získavajú záväznú právnu moc. Európska únia sa teraz môže prihlásiť k dohovoru Rady Európy o ochrane ľudských práv. Tento právny akt musí nadobudnúť platnosť čím skôr. Potrebujeme jasný vykonávací plán na splnenie týchto záväzkov, aby nové dostupné právne štruktúry získali správny zmysel.
<P>
To bude úlohou nastávajúceho španielskeho predsedníctva EÚ. Ľudské práva vrátane práv menšín v rámci práva Spoločenstva sa nadobudnutím platnosti Lisabonskej zmluvy začali posilňovať. Štokholmský program premení túto oblasť na politickú prioritu a poskytne základ pre konkrétne akčné plány predpokladané na ďalšie roky. Súčasťou celého procesu nie je len rozšírenie príležitostí Európskeho parlamentu po 1. decembri, ale aj nárast jeho zodpovedností.
<SPEAKER ID="335" NAME="Kinga Göncz  " LANGUAGE="HU">
Medzi prioritné oblasti Štokholmského programu patrí uplatňovanie základných práv. Charta základných práv sa stáva záväznou a EÚ sa chystá podpísať Európsky dohovor o ľudských právach, na základe čoho je jej povinnosťou posilniť záväzok Európy voči ľudským právam a zvyšovať povedomie občanov Európy o ich právach.
<P>
Ide určite o užitočné opatrenia, keďže základné zásady ľudských práv vyžadujú sústavnú pozornosť a aj v EÚ je v tejto oblasti stále čo robiť. Nárast diskriminácie a neznášanlivosti predstavuje stále závažnejší sociálny problém. Národnostné a etnické menšiny, najmä Rómovia, homosexuáli a ľudia s postihnutím sa každý deň stretávajú s nejakou formou diskriminácie. Preto je dôležité, aby každý členský štát vykonával existujúce smernice jednotne a aby Rada rozšírila ochranu na každú rizikovú skupinu prijatím nového, komplexného návrhu smernice.
<P>
V dôsledku hospodárskej krízy dochádza k nárastu rasizmu a xenofóbie, ako aj počtu zločinov vyvolaných týmito problémami. Podľa Agentúry pre základné práva štatistiky neuvádzajú pravdivý pohľad na skutočnú situáciu, keďže obete vo väčšine prípadov nepoznajú svoje práva a neobrátia sa na úrady. Zmena tejto situácie je spoločnou zodpovednosťou inštitúcií EÚ a členských štátov. Musíme na európskej úrovni navrhnúť právne predpisy, ktoré dokážu zaistiť, aby Európa a jej členské štáty naďalej chránili rozmanitosť a nenechávali žiaden priestor pre násilie.
<SPEAKER ID="336" NAME="Joanna Senyszyn  " LANGUAGE="PL">
Štokholmský program určuje povinnosť Európskej komisie predstaviť návrh na pristúpenie Európskej únie k Európskemu dohovoru o ľudských právach. Ide o dôležitý a významný krok, ktorý nám umožní vytvoriť jednotnú minimálnu mieru ochrany základných práv v Európe. Vďaka pristúpeniu k dohovoru budú inštitúcie EÚ podliehať vonkajšej nezávislej kontrole v oblasti dodržiavania právnych predpisov a činností EÚ v rámci Európskeho dohovoru o ľudských právach. EÚ bude zároveň schopná obhajovať svoju pozíciu na Európskom súde pre ľudské práva. Zníži sa tým možnosť rozporov vznikajúcich medzi rozhodnutiami Európskeho súdneho dvora a Európskeho súdu pre ľudské práva.
<P>
Pokiaľ ide o bod 16 návrhu uznesenia, vyzývam na rýchle začatie rozhovorov o pristúpení EÚ k Európskemu dohovoru o ľudských právach. V súvislosti s diskutovaným uznesením žiadam o okamžité vyňatie Poľska z protokolu o uplatňovaní Charty základných práv v Poľsku a v Spojenom kráľovstve. Po nadobudnutí platnosti Lisabonskej zmluvy sa Charta základných práv bude vzťahovať na všetky prijaté opatrenia týkajúce sa spoločného priestoru slobody, bezpečnosti a spravodlivosti. Je hanba, že pravicové orgány v Poľsku podliehajú tlaku katolíckej cirkvi a upierajú Poliakom práva, na ktoré majú nárok. Občania Poľska by mali mať možnosť požívať tieto práva rovnako ako občania iných členských štátov EÚ. Ak nechceme, aby sa Poliaci stali druhotriednymi občanmi v EÚ, Charta základných práv sa musí prijať ako celok.
<SPEAKER ID="337" NAME="Csaba Sógor  " LANGUAGE="HU">
Dôležitá časť Štokholmského programu sa týka zvýšenej ochrany pre znevýhodnené rizikové skupiny. Vytvorenie priestoru slobody, bezpečnosti a spravodlivosti je nemysliteľné bez zákazu všetkých foriem diskriminácie. Takýto zákaz však zďaleka nestačí. Európska únia musí prijať konkrétne kroky proti všetkým diskriminačným opatreniam, pretože len takto sa dá správne slúžiť všetkým občanom Európy v tomto priestore. Chcel by som spomenúť len jedno z týchto diskriminačných opatrení, ktoré má vplyv na tradičné národnostné menšiny. V tejto chvíli prebieha jazyková genocída v dvoch krajinách EÚ. Preto žiadam Európsku radu a budúce španielske predsedníctvo, aby venovali väčšiu pozornosť prevencii diskriminačných opatrení počas realizácie Štokholmského programu. V opačnom prípade tento program nebude slúžiť záujmom každého občana EÚ, ale len záujmom občanov, ktorí sú príslušníkmi väčšín.
