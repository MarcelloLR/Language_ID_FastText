<CHAPTER ID="017">
Jednominútové vystúpenia k otázkam politického významu
<SPEAKER ID="234" NAME="Predsedajúca">
Ďalším bodom programu sú jednominútové vystúpenia k otázkam politického významu.
<SPEAKER ID="235" NAME="Artur Zasada" AFFILIATION="PPE">
(PL) Vážená pani predsedajúca, rád by som sa vyjadril o problémoch, ktoré na európskych letiskách riešia matky s malými deťmi a starší ľudia. Na základe nariadenia (ES) č. 1107/2006 by malo letisko týmto dvom skupinám poskytovať asistenčné služby. Bohužiaľ, vo väčšine prípadov sa ustanovenia nariadenia nedodržiavajú. Dokonca ani v televíznej reklame, ktorá sa tento rok s veľkou slávou pripravila na príkaz Európskej komisie, sa ani len slovom nespomínajú matky či otcovia, ktorí cestujú s deťmi sami.
<P>
Riešenie problému je jednoduché - je potrebné prijať účinné opatrenia zamerané na informovanie občanov o ich právach. Po prvé, je potrebné zmeniť názov nariadenia a doplniť ho o informáciu, ktorá poukáže na to, že sa týka aj matiek a otcov, ktorí cestujú s malými deťmi sami. Po druhé, pre túto skupinu cestujúcich je potrebné navrhnúť nový piktogram, ktorý by bol povinný na všetkých letiskách v členských štátoch Európskej únie.
<SPEAKER ID="236" NAME="Teresa Jiménez-Becerril Barrio" AFFILIATION="PPE">
(ES) Vážená pani predsedajúca, ako členka Podvýboru pre ľudské práva, ako španielska a európska občianka a ako obeť terorizmu, keďže teroristická organizácia ETA zavraždila v Seville môjho brata a jeho manželku, vo svojom dnešnom vystúpení odsudzujem skutočnosť, že venezuelská vláda a prezident umožnili teroristom z organizácie ETA výcvik na území Venezuely na základe príkazov údajného teroristu Artura Cubillasa, ktorý pracuje pre vládu Huga Cháveza napriek tomu, že je na neho vydaný medzinárodný zatykač. Ide o závažné porušenie základného práva všetkých európskych občanov na bezpečnosť.
<P>
Žiadam o dôrazné opatrenia zo strany španielskej vlády ako reakciu na toto závažné poníženie všetkých španielskych občanov. Pán Zapatero nemôže naďalej mlčať, kým venezuelský veľvyslanec označuje príslušníkov našej Občianskej gardy, ktorí sú a aj naďalej budú vzorom odvahy v boji proti organizácii ETA, ako mučiteľov. Nemôže ani odvracať zrak od toho, že sa na pôde Venezuely rozvíja spolupráca medzi organizáciou ETA a Revolučnými ozbrojenými silami Kolumbie, ktorú už odsúdil sudca Eloy Velasco. Pán Zapatero si nemôže podať ruku s takým vedúcim predstaviteľom, akým je pán Chávez, ktorý Venezuelu mení na raj teroristov.
<P>
Predseda vlády krajiny, akou je Španielsko, v ktorej terorizmus spôsobil toľko bolesti, nemôže naďalej prehliadať tento problém a mal by reagovať tak, ako si to situácia vyžaduje. Urobil by to každý bežný občan, keby mal príležitosť.
<SPEAKER ID="237" NAME="Catherine Stihler" AFFILIATION="S&amp;D">
Vážená pani predsedajúca, dnes som chcela hovoriť o tom, že Európska nadácia pre pľúca ocenila 18. septembra 36 poslancov tohto Parlamentu vrátane mojej osoby za našu činnosť v oblasti boja proti tabaku.
<P>
Tento rok je Európskym rokom pľúc a kolegovia, ktorých zaujíma naša práca v oblasti boja proti tabakovému priemyslu a kontroly tabaku, môžu ešte podpísať petíciu.
<P>
V súčasnosti sa len v 10 z 27 členských štátov uplatňuje všeobecný zákaz fajčenia na verejných miestach s cieľom vytvoriť na týchto miestach prostredie bez dymu. Som hrdá na to, že Škótsko bolo jednou z prvých krajín, ktoré zaviedli zákaz fajčenia na verejných miestach. Posledné dôkazy svedčia o tom, že počet detí, ktoré sú hospitalizované s astmou, sa vďaka zákazu fajčenia na verejných miestach znížil o 18 %. Je potrebné, aby sme boli svedkami prijatia tohto opatrenia v celej Európskej únii.
<P>
Chcela by som požiadať Parlament, aby zablahoželal 36 poslancom, ktorých 18. septembra ocenila Európska nadácia pre pľúca.
<SPEAKER ID="238" NAME="Nessa Childers" AFFILIATION="S&amp;D">
Vážená pani predsedajúca, chcela by som uvítať minulotýždňové hlasovanie Výboru pre rozpočet s cieľom zmraziť platy a príplatky európskych komisárov dovtedy, kým nedôjde k zmenám v Kódexe správania komisárov. Toto hlasovanie dokazuje, že Parlament viac nebude tolerovať opakovanie prípadov, akým bol napríklad prípad Charlieho McCreevyho, bývalého komisára pre vnútorný trh, ktorého novú funkciu člena správnej rady vyšetruje Komisia z dôvodu obáv možného konfliktu záujmov.
<P>
Podľa údajov Komisie bolo predložených 201 žiadostí o povolenie nastúpiť na pracovné miesta po uplynutí funkčného obdobia žiadateľov v Komisii. Len jedna z nich bola zamietnutá. Je potrebné revidovať kódex, aby nebol len súborom voľne vykladaných usmernení.
<SPEAKER ID="239" NAME="Sergej Kozlík" AFFILIATION="ALDE">
(SK) Súčasná vládna moc na Slovensku predkladá návrhy zákonov, ktoré oslabujú ústavne garantovanú nezávislosť súdov a sudcov.
<P>
Návrh na zmenu ústavy, ktorý má zúžiť imunitu sudcov, vláda predkladá do Parlamentu bez pripomienkového konania a s absenciou odbornej diskusie. To, že na Slovensku dochádza k deformácii demokracie a právneho štátu, dokladá aj skutočnosť, že predsedovi najvyššieho súdu a predsedovi súdnej rady už dvakrát nebolo umožnené vystúpiť v pléne Národnej rady počas rokovania o justičných zákonoch vrátane zákona o súdnej rade. Novela zákona o súdnej rade zjavne sleduje cieľ zmeniť zloženie súdnej rady ešte pred uplynutím jej riadneho funkčného obdobia. Novela zákona o sudcoch zvyšuje počet politických nominantov vo výberových komisiách pre výber a kariérny postup sudcov z jedného na troch. To je len časť príbehu, ktorý jasne vykresľuje snahu súčasnej výkonnej a vládnej moci na Slovensku zasahovať do moci súdnej.
<SPEAKER ID="240" NAME="Csaba Sógor" AFFILIATION="PPE">
(HU) Dnešný deň 6. október je v histórii Maďarska dôležitým dátumom. Maďarskí revolucionári pred viac ako 150 rokmi vystúpili so zbraňou v ruke proti dvom najmocnejším armádam Európy v mene základných hodnôt slobody, rovnosti a bratstva, ktoré sa v tom čase začali objavovať v Európe. V tento deň bolo v meste Arad, ktoré sa v súčasnosti nachádza v Rumunsku, popravených trinásť generálov porazených v boji za slobodu. Ako však dostatočne ukázali udalosti z roku 1956, túžba maďarského ľudu po slobode sa rovnako intenzívne prejavila v boji proti komunizmu, utláčateľskému režimu 20. storočia. Len štyria z trinástich mučeníkov popravených v Arade v roku 1848 boli Maďari a to je dôkazom, že všeobecné hodnoty presahujú národnostné rozdiely. Pre nás Maďarov je to symbol večnej túžby po slobode a jednote maďarského národa, ako aj zmierenia a solidarity medzi národmi.
<SPEAKER ID="241" NAME="Agustín Díaz de Mera García Consuegra" AFFILIATION="PPE">
(ES) Vážená pani predsedajúca, rád by som využil túto príležitosť a odsúdil ponižujúce a nedemokratické zaobchádzanie vlády Huga Cháveza s ľuďmi, ktorí obhajujú slobodu a ľudské práva.
<P>
Zadržanie nášho kolegu pána Iturgaiza na letisku v Caracase nemožno prehliadnuť. Nie je to prvý raz, čo tento režim zaútočil na členov Poslaneckého klubu Európskej ľudovej strany (kresťanských demokratov). Ako poslanci tohto Parlamentu máme poslanie aj mimo EÚ. Jeho súčasťou je aj presadzovanie hodnôt, na ktorých je založená Únia, ako sú sloboda, demokracia a dodržiavanie ľudských práv.
<P>
Je zrejmé, že túto úlohu neprijímajú pozitívne tí, ktorí sa usilujú svojim obyvateľom vnucovať totalitné myšlienky.
<P>
Výsledok parlamentných volieb z 27. septembra vytvára priestor na nádej, hoci by sme sa všetci mali zaoberať reakciou na pokrok zo strany venezuelskej opozície.
<P>
Čo možno očakávať od vlády, ktorá poskytuje útočisko teroristom z teroristickej bunky Oker, od výkonného orgánu, ktorého súčasťou je ako vedúci bezpečnostnej skupiny venezuelského Národného krajinného inštitútu aj údajný vrah z organizácie ETA, alebo od vlády, ktorá ignoruje žiadosti o vydanie mnohých teroristov, ktorí unikli pred spravodlivosťou?
<P>
Zjavne od nej nemožno očakávať nič.
<P>
Vážená pani predsedajúca, takého odsúdeniahodné postoje si zaslúžia rozhodnú reakciu a čo najdôraznejšie odmietnutie zo strany Parlamentu.
<SPEAKER ID="242" NAME="Csaba Sándor Tabajdi" AFFILIATION="S&amp;D">
(HU) Nemecko rozdelené na dve časti bolo najhmatateľnejším symbolom absurdnosti a neľudskosti dvojpólového sveta. Bez znovuzjednotenia Nemecka by nedošlo ani k znovuzjednoteniu Európy a k rozšíreniu v rokoch 2004 a 2007. V súvislosti s umelým a absurdným rozdelením Nemecka prejavil z európskych národov najväčší súcit maďarský národ. Opätovné zjednotenie Európy sa začalo znovuzjednotením nemeckého národa. Pád Berlínskeho múra spôsobil aj pád múra, ktorý rozdeľoval Európu rozpoltenú v dôsledku studenej vojny. Ako Maďar som mimoriadne hrdý na to, že vedúci predstavitelia našej krajiny v tom čase prijali odvážne a trúfalé rozhodnutie umožniť niekoľkým desaťtisícom občanov Nemeckej demokratickej republiky, ktorí utiekli do Maďarska, prekročiť železnú oponu smerom do Rakúska. Zrušili zmluvu medzi Maďarskom a NDR a odstránili tak prvú tehlu Berlínskeho múra. Vtedajší minister zahraničných vecí Maďarska Gyula Horn a premiér Miklós Németh tak vykonali historický čin, ku ktorému by nemohlo dôjsť bez reformného úsilia Michaila Gorbačova.
<SPEAKER ID="243" NAME="Pat the Cope Gallagher" AFFILIATION="ALDE">
Vážená pani predsedajúca, práve som sa vrátil z Islandu, kde som sa zúčastnil na prvom stretnutí Spoločného parlamentného výboru EÚ - Island. V priebehu dvojdňovej návštevy sa naša delegácia zúčastnila na mimoriadne obsažnej výmene názorov s členmi islandskej vlády a poslancami islandského parlamentu, ktorá sa týkala žiadosti Islandu o členstvo v EÚ.
<P>
Keď sa delegácia stretla s islandským ministrom pre rybné hospodárstvo, využil som príležitosť a predložil som otázku výrazného zvýšenia celkového povoleného výlovu makrel. Je zodpovednosťou nás všetkých udržať lov tohto druhu, a v skutočnosti aj lov všetkých druhov rýb. Zmienil som sa však konkrétne o love makrel. Teší ma, že 12. októbra začne Island v Londýne rokovania s pobrežnými štátmi, a dúfam, že sa podarí dosiahnuť uspokojivé riešenie.
<P>
Dôsledky finančnej krízy sú na Islande stále veľmi viditeľné. Z uvedeného dôvodu musí spor súvisiaci s bankou Icesave zostať dvojstrannou záležitosťou medzi Islandom, Spojeným kráľovstvom a Holandskom. Je mimoriadne dôležité, aby zúčastnené strany pokračovali v rokovaniach s cieľom dosiahnuť uspokojivý výsledok.
<SPEAKER ID="244" NAME="Georgios Koumoutsakos" AFFILIATION="PPE">
(EL) Vážená pani predsedajúca, osobitne ma teší skutočnosť, že je tu dnes pán komisár Barnier, pretože viem, že záležitosť, o ktorej mám v úmysle hovoriť, ho mimoriadne zaujíma. Prírodné katastrofy predstavujú nevyčísliteľné náklady z hľadiska ľudských životov a hospodárskych infraštruktúr. Ich riešenie je spoločnou výzvou a vyžaduje si spoločné opatrenia. Preto je dôležité, aby Európska únia bola schopná v takýchto núdzových prípadoch účinne reagovať. Aby to Európa dokázala, musí lepšie využiť svoj potenciál a podnietiť európskych občanov do činnosti.
<P>
Dlhodobá európska tradícia dobrovoľníckej práce a zásada solidarity poskytujú dobrý základ na dosiahnutie tohto cieľa. Preto nastal čas, aby sme vytvorili Európsky dobrovoľnícky zbor, presne tak, ako sa uvádza v článku 214 ods. 5 Lisabonskej zmluvy. Chcel by som vám pripomenúť, že rok 2011 bude Európskym rokom dobrovoľníckej práce. Európsky dobrovoľnícky zbor by posilnil úlohu a obraz Európy a získal by si srdcia a mysle európskych občanov a občanov na celom svete.
<P>
Európsky parlament má povinnosť urýchlene prijať opatrenia a vytvoriť Európsky dobrovoľnícky zbor.
<SPEAKER ID="245" NAME="Zbigniew Ziobro" AFFILIATION="ECR">
(PL) Vážená pani predsedajúca, od roku 2013 budú v Európskej únii platiť konkrétne obmedzenia na emisie CO2. Nedávne plány Európskej únie zaviesť obmedzenie s nižšou hornou hranicou, než bola pôvodne plánovaná, konkrétne na úrovni 0,688 tony CO2 na tonu vyrobeného výrobku, môžu viesť ku katastrofickej situácii pre výrobcov cementu v mnohých európskych krajinách vrátane Poľska.
<P>
Podľa informácií niektorých médií, ako napríklad denníka Gazeta Prawna, sa vypočítalo, že ceny cementu sa zvýšia minimálne o 30 %, čo na jednej strane zasiahne maloobchodného zákazníka, ktorý si chce postaviť dom či byt, ale rovnako to spomalí hospodársky rozvoj všade tam, kde cement predstavuje základný výrobný prostriedok. Táto situácia je nebezpečná najmä pre nové členské štáty, pretože bude trvať ešte dlho, kým sa vyrovnajú bohatým krajinám ako Francúzsko alebo Nemecko, ktoré postavili väčšinu svojej infraštruktúry, ako napríklad diaľnice, už veľmi dávno, v čase, keď v tejto oblasti neplatili žiadne obmedzenia. Táto situácia má aj ten negatívny vplyv, že časť výroby sa presunie za našu východnú hranicu, CO2 sa bude produkovať aj tak a stratové bude naše hospodárstvo.
<SPEAKER ID="246" NAME="Georgios Toussas" AFFILIATION="GUE/NGL">
(EL) Vážená pani predsedajúca, nedemokratické uznesenie, ktoré včera 5. októbra schválilo Parlamentné zhromaždenie Rady Európy, kladie na rovnakú úroveň boj robotníckej triedy a ľudu a extrémizmus a v mene boja proti extrémizmu sa v ňom navrhuje obmedzovanie a zrušenie základných demokratických práv, akými sú právo na slobodu prejavu, právo na zhromažďovanie a združovanie a dokonca sa v ňom navrhuje aj zákaz činnosti politických strán.
<P>
V tomto odsúdeniahodnom uznesení je vyhradená osobitná poznámka v súvislosti s Gréckom a významným bojom robotníckej triedy a ľudu, ktorý sa nedávno začal proti barbarskej protiľudovej politike Európskej únie, vlády našej krajiny a vlád ostatných členských štátov Európskej únie. Triedny boj sa nezastaví reakcionárskymi uzneseniami a zákonmi. Predstavuje historickú páku, nevyhnutný produkt systému zrodený z barbarstva a z vykorisťovania človeka človekom. Boj robotníckej triedy, obnova a protiútok robotníckej triedy a ľudového hnutia v celej Európe dokážu poslať tieto uznesenia tam, kam patria - na smetisko dejín.
<P>
Komunistická strana Grécka vyzýva robotnícku a ľudovú triedu, aby odsúdili toto reakcionárske uznesenie v praxi prostredníctvom zintenzívnenia boja proti protiľudovým útokom kapitálu v Európskej únii a buržoáznych vlád a zároveň tak podporili úsilie o vybudovanie sociálno-politického spojenectva robotníckej triedy a samostatne zárobkovo činných osôb, ktoré bude požadovať zmeny v prospech ľudí.
<SPEAKER ID="247" NAME="Laima Liucija Andrikien" AFFILIATION="PPE">
(LT) Dnes v Bruseli prebieha samit EÚ - Čína. Okrem otázok zmeny klímy a obchodu sú predmetom diskusie aj otázky situácie zástancov ľudských práv v Číne, trestu smrti a táborov nútenej práce Laogai. Tieto témy sú nepochybne veľmi dôležité. Chcela by som vám však pripomenúť ďalší naliehavý problém Číny, Tibet. Je poľutovaniahodné, že dialóg medzi zástupcami dalajlámu a predstaviteľmi vlády Čínskej ľudovej republiky, ktorý vzbudil určitú nádej, napreduje veľmi pomaly. Deviate kolo tohto dialógu sa uskutočnilo v novembri minulého roka. Stretnutia sa uskutočňujú nepravidelne a prevláda na nich atmosféra nedôvery aj napriek tomu, že dalajláma sa už dávno vzdal nielen dosiahnutia nezávislosti Tibetu, ale aj jeho zvrchovanosti.
<P>
Znova by som chcela vyzvať vedúcich predstaviteľov Číny, aby vyriešili otázku Tibetu prostredníctvom dialógu, nenásilne a bez toho, aby ignorovali dalajlámu. Európska únia by takýto dialóg nepochybne privítala a je pripravená prispieť, robiť prostredníka a pomôcť akýmkoľvek možným spôsobom.
<SPEAKER ID="248" NAME="Corneliu Vadim Tudor" AFFILIATION="NI">
(RO) V Rumunsku, žiaľ, funguje systém prísnej cenzúry, s akým sa nestretávame v žiadnom inom členskom štáte Európskej únie. Mám na mysli absurdnú inštitúciu, ktorá sa nazýva Národná rada pre audiovíziu.
<P>
Ide o stalinistické monštrum, ktoré by v rozpore so zdravým rozumom zakázalo dokonca aj takých veľkých spisovateľov, ako sú Cervantes, Goethe, Byron, Balzac, Cesar Pavese a Adam Mickiewicz, keby v súčasnosti žili. Táto banda úspešne terorizuje nezávislé televízne stanice. Spomínanú radu by som prirovnal k cintorínu slonov, z ktorého vychádza niekoľko živých mŕtvol, ktoré na diaľku riadi upadajúca diktatúra. Táto diktatúra ukladá ochromujúce finančné pokuty tým programom, v ktorých majú opozičné strany možnosť vysloviť určité pravdivé informácie.
<P>
Pomôžte nám zbaviť sa despotických mandarínov z Národnej rady pre audiovíziu a vrátiť Rumunsku najväčšie víťazstvo, ktoré dosiahlo v revolučnom roku 1989: slobodu tlače.
<SPEAKER ID="249" NAME="Marian Harkin" AFFILIATION="ALDE">
Vážená pani predsedajúca, dnes večer sme už rokovali o sociálnych ustanoveniach a Lisabonskej zmluve, ktorá zaväzuje Úniu, aby pri vykonávaní svojich politík zvažovala sociálne dôsledky rozhodnutí. Zvažuje EÚ, alebo skôr Komisia, sociálne a dokonca hospodárske dôsledky skutočnosti, že trvá na tom, aby Írsko splnilo podmienky Paktu stability a rastu do roku 2014?
<P>
Samozrejme, fiškálna konsolidácia je veľmi dôležitá, ale skutočne to vyzerá tak, že tu ide len o ňu. "Dostaňte sa do roku 2014 za každú cenu pod 3 %": to je veľmi jasný signál zo strany EÚ. Belgické predsedníctvo už dnes večer uviedlo, že nezmyslené úsporné opatrenia nie sú nevyhnutné, a predsa sa s nimi stretávame. S nezmyselnými úspornými opatreniami a s fiškálnou nápravou za každú cenu. A čo tak potreba obnoviť naše hospodárstvo? Áno, potrebujeme sa dostať späť na úroveň 3 %, potrebujeme však dlhší časový rámec.
<P>
Úplne súhlasím s tým, že mnohé ťažkosti sú spôsobené vlastnou vinou, a neočakávam súcit. Tvrdím však, že nezmyslené úsporné opatrenia zničia naše malé otvorené hospodárstvo, v ktorom sa po dvoch rokoch krízy ešte stále každý deň zatvárajú štyri podniky.
<SPEAKER ID="250" NAME="Joanna Katarzyna Skrzydlewska" AFFILIATION="PPE">
(PL) Vážená pani predsedajúca, v priebehu niekoľkých posledných dní sa objavilo množstvo správ o smrtiacich účinkoch psychoaktívnych látok alebo takzvaných dizajnérskych drog. Tento problém je veľmi viditeľný aj v Poľsku z dôvodu rastúcej vlny intoxikácií a dokonca aj smrteľných prípadov najmä medzi mladými ľuďmi.
<P>
Vynaliezavosť výrobcov a predajcov dizajnérskych drog víťazí nad právnymi predpismi členských štátov. Smrtiace drogy umiestňujú na trh oveľa skôr, ako sa členským štátom darí zakázať ich predaj na základe vnútroštátneho práva, a medzi mladými ľuďmi, ktorí si ich kupujú, rastie presvedčenie, že keďže dizajnérske drogy nie sú zakázané, nie sú ani nebezpečné. To však vôbec nie je pravda. Dizajnérske drogy sú rovnako škodlivé ako nelegálne drogy a sú dokonca ešte škodlivejšie, pretože rýchlejšie vyvolávajú závislosť.
<P>
Vzhľadom na veľmi vážny sociálny problém týkajúci sa dizajnérskych drog, ktorý sa každý deň prehlbuje, musíme čo najskôr prijať rozhodné a účinné opatrenia. Európska komisia by mala v záujme zdravia tisícov mladých ľudí rýchlo prijať celý rad opatrení s cieľom informovať ľudí o škodlivosti dizajnérskych drog a o nebezpečenstvách, ktoré súvisia s ich užívaním, a rovnako by mala pripraviť nové legislatívne opatrenia.
<SPEAKER ID="251" NAME="Seán Kelly" AFFILIATION="PPE">
Vážená pani predsedajúca, ako uvádza denník Financial Times zo 6. októbra, komisárka pre výskum pani Geogheganová-Quinnová varovala pred krízou v oblasti inovácií v Európe.
<P>
Pomocou rôznych opatrení, ako sú napríklad iniciatívy v oblasti financovania prostredníctvom rizikového kapitálu, musíme povzbudiť financovanie výskumu v súkromnom sektore. Avšak v návrhoch Európskej únie, ktoré sú zamerané na to, aby sa zabránilo opätovnej finančnej hospodárskej kríze, sa kladie krízový kapitál, ktorý je kľúčom k podpore malých inovačných novozaložených podnikov v EÚ, na rovnakú úroveň ako špekulanti, akými sú napríklad hedžové fondy.
<P>
Krízový kapitál predstavuje vďaka svojej schopnosti opeľovať rozvíjajúce sa podniky a podnecovať rast svetového hospodárstva medonosnú včelu alternatívnych fondov, čoho príkladom sú spoločnosti Google, Facebook a Skype. Rizikové fondy poskytujú inovačným súkromným novozaloženým podnikom a MSP prístup ku kapitálu, obchodným znalostiam a často aj prístup na samotný trh. Poskytujú stabilnú podporu a investície na obdobie v priemernej dĺžke tri až sedem rokov.
<P>
Rovnako potrebujeme vyrovnať rozdiel medzi nami, USA a Japonskom. Myslím si, že slovám komisárky pre výskum pani Geogheganovej-Quinnovej by sme mali venovať pozornosť.
<SPEAKER ID="252" NAME="Sonia Alfano" AFFILIATION="ALDE">
(IT) Vážená pani predsedajúca, rada by som Parlament informovala o tom, že minulú nedeľu počas pápežovej návštevy v Palerme bola porušená talianska ústava a Charta základných práv Európskej únie. Pošliapala sa sloboda prejavu a myslenia a nedotknuteľnosť obydlia.
<P>
Talianska polícia pri tejto príležitosti trvala na odstránení transparentu, na ktorom boli napísané slová z evanjelia: "Môj dom je domom modlitby, ale vy ste z neho urobili pelech zlodejov", a tá istá polícia zároveň rozmiestnila plagáty, ktoré mali homofóbny charakter a boli zamerané proti nezosobášeným párom. Majiteľ kníhkupectva Altro quando vo svojom obchode vyvesil plagát, na ktorom bolo napísané "Mám rád Milinga". Polícia vkročila do súkromného priestoru, zmocnila sa transparentu bez akéhokoľvek súdneho príkazu a použila metódy, ktoré boli nevhodné dokonca aj podľa jej vlastných noriem.
<P>
Je paradoxné, že vo svetskom a demokratickom štáte, akým by Taliansko malo byť, potláčajú orgány slobodu prejavu verejnosti s cieľom neuraziť city pápeža, kým premiér Berlusconi môže na verejnosti používať hrubé výrazy bez toho, aby to bolo pre cirkev problémom. Všetky svetské a cirkevné inštitúcie však pri tejto príležitosti opäť spochybnili demokraciu v Taliansku a zväčšili neprekonateľnú priepasť, ktorá sa v súčasnosti objavila medzi inštitúciami a verejnosťou.
<SPEAKER ID="253" NAME="Claudiu Ciprian Tănăsescu" AFFILIATION="NI">
(RO) Aj napriek opatreniam na obnovu, ktoré prijali vlády európskych krajín, poukazujú nedávne demonštrácie a štrajky na to, že situácia sa ani zďaleka nezlepšuje.
<P>
Bohužiaľ, práve tieto opatrenia na obnovu, ktoré majú podľa vlád vyplniť medzery v rozpočte a vyplatiť drahé pôžičky od bánk, spôsobujú novú krízu, ktorá sa odráža v bezprostrednom znížení príjmov a poklese kvality života európskych občanov.
<P>
Zrejme nastal čas, aby vlády členských štátov Európskej únie zmenili svoj postoj a uprednostnili záujmy občanov s čoraz prázdnejšími vreckami pred záujmami bánk, ktorým sa stále zázračne darí vytvárať veľké zisky. V podstate ide o to, že ak má niekto túto hru prehrať, nemal by to vždy byť bežný občan.
<SPEAKER ID="254" NAME="Gabriel Mato Adrover" AFFILIATION="PPE">
(ES) Vážená pani predsedajúca, aj ja budem hovoriť o Venezuele, pretože niektorí ľudia nechápu, že demokracia neznamená len možnosť ísť voliť. V demokracii je možné ísť voliť bezpečne, slobodne a bez rozdielu a v demokracii a v rámci systému slobôd je potrebné rešpektovať aj súkromné vlastníctvo.
<P>
Bohužiaľ, v súčasnosti je vo Venezuele ohrozená verejnosť a jej podniky. V tejto súvislosti by som sa chcel zmieniť o jednom podniku, ktorý sa volá Agroisleña a ktorý založili ľudia z Kanárskych ostrovov. Od jeho existencie je závislých viac ako 1 000 rodín. Bol nespravodlivo vyvlastnený a rovnako ako veľa ďalších podnikov po mnohých rokoch tvrdej práce zlyháva na základe nevypočítateľných rozhodnutí tých, ktorí si myslia, že je dovolené všetko. Najskôr bola zhabaná pôda, v súčasnosti sa konfiškujú podniky, kto teda vie, čo bude ďalej?
<P>
Nastal čas, aby sa venezuelskí občania cítili slobodne a aby už podnikatelia nemali pocit bezmocnosti a neustálej hrozby. Ako už bolo povedané, nastal čas, aby bola vo Venezuele skutočná demokracia, ktorá určite nebude útočiskom teroristov.
<SPEAKER ID="255" NAME="Evelyn Regner" AFFILIATION="S&amp;D">
(DE) Vážená pani predsedajúca, chcela by som upriamiť pozornosť na týždeň akcií Medzinárodnej federácie pracovníkov v doprave, ktorý sa tento víkend uskutoční v Istanbule. Dôvodom tohto medzinárodného dňa solidarity je agresívne správanie svetovej doručovateľskej spoločnosti voči vlastným zamestnancom, ktorí chcú založiť odborový zväz. Turecké pracovné právo, žiaľ, ešte nespĺňa európske normy a zamestnávatelia túto skutočnosť často v plnej miere využívajú. Podľa tureckého zákonníka práce môže odborový zväz fungovať v rámci spoločnosti len vtedy, keď je v odboroch organizovaných viac ako 50 % zamestnancov. Dovoľte mi to zopakovať: viac ako 50 %.
<P>
UPS, doručovateľská spoločnosť so sídlom v USA, konala surovo, aby zastavila kampaň, ktorá vyzývala pracovníkov na členstvo v odborovom zväze. Spoločnosť prepustila bez výpovednej doby 157 zamestnancov potom, ako založili kompetentný zväz pracovníkov v doprave TÜMTIS a usilovali sa o to, aby ho spoločnosť UPS uznala ako odborový zväz. Tisíce zamestnancov spoločnosti UPS už od mája bojujú za lepšie pracovné podmienky a za to, aby ich kolegov znova zamestnali. Toto pracovné právo v prospech zamestnávateľov a jeho kruté metódy znamenajú, že Turecko je zónou bez odborových zväzov.
<SPEAKER ID="256" NAME="Izaskun Bilbao Barandica" AFFILIATION="ALDE">
(ES) Vážená pni predsedajúca, 18. októbra sa v tureckom meste Diyarbakir začne súdny proces s 28 vedúcimi predstaviteľmi tureckej Strany za demokratickú spoločnosť (DTP).
<P>
Je medzi nimi 14 zástupcov, ktorých zvolila verejnosť: 12 starostov a dvaja poslanci mestského zastupiteľstva. Ich trestný čin spočíva v pokojnej obhajobe svojich politických pozícií, za ktorú možno zaplatia trestom odňatia slobody v dĺžke od 15 rokov až doživotným väzením.
<P>
Zákaz strany DTP a zatknutia, o ktorých som sa zmienila, sú jedným z ďalších príkladov prenasledovania, ktorého obeťou je kurdská menšina v Turecku. Tieto udalosti sme otvorene odsúdili v uznesení, ktoré sme prijali 10. februára a v ktorom sme analyzovali pokrok Turecka v roku 2009 súvisiaci s približovaním sa Turecka k Únii, nemyslíme si však, že došlo k dostatočnému pokroku.
<P>
Ak budeme dôslední a ak budeme chcieť pomôcť obetiam a Turecku napredovať správnym smerom, podarí sa nám to. Podporme počas tohto obdobia hnutie solidarity s kurdským sporom.
<P>
Z uvedeného dôvodu by som chcela naliehavo požiadať Komisiu a Parlament, aby na súdny proces v Diyarbakire vyslali oficiálneho predstaviteľa.
<SPEAKER ID="257" NAME="Corina Creţu" AFFILIATION="S&amp;D">
(RO) Najhoršia vec, ktorá sa môže stať počas hospodárskej krízy, je, ak okrem nej dôjde aj k politickej kríze. Práve k tomu dochádza v Rumunsku, ktoré zažíva najprudší hospodársky pokles v Európe prekonávajúcej krízu.
<P>
Vláda, ktorá je ľahostajná voči ťažkostiam miliónov Rumunov vyslovene odsúdených na utrpenie v dôsledku zimy a hladu a bez možnosti kúpiť si lieky, zavádza bezprecedentne kruté úsporné opatrenia. Sociálne protesty, ktorých svedkami sme v poslednom čase, odrážajú náladu zúfalých občanov s vyhliadkami núteného trávenia krutej zimy s výrazne zníženými príjmami. Ako už bolo na dnešnej plenárnej rozprave v tomto Parlamente uvedené, dochádza zároveň k šokujúcim porušeniam práva na slobodu prejavu.
<P>
Podvodné presadzovanie dôchodkového zákona zameraného na najchudobnejšiu časť populácie ma núti požiadať európske inštitúcie, aby venovali potrebnú pozornosť maximálnej kríze, v ktorej sa Rumunsko ocitlo, a aby zastavili nedemokratické zneužívanie v tejto krajine.
<SPEAKER ID="258" NAME="Maria Da Graça Carvalho" AFFILIATION="PPE">
(PT) Chcela by som na tomto mieste upozorniť na udalosť, ku ktorej došlo včera v Portugalsku a ktorá je mimoriadne dôležitá pre krajinu, pre Európu a pre budúcnosť ľudstva.
<P>
Champalimaudova nadácia otvorila centrum pre výskum rakoviny a neurovied. Pán Champalimaud bol podnikateľ, ktorý zanechal tretinu svojho súkromného majetku, 500 miliónov EUR, na vedecký výskum v týchto oblastiach. Vzdávam hold predsedníčke nadácie Dr. Leonor Belezovej, ktorá stanovila prísne kritériá prepojenia vedeckého výskumu na najvyššej úrovni a klinickej praxe. Som si istá, že cieľ postaviť Portugalsko a Európu na popredné miesto v rámci excelentnosti v tejto oblasti vedeckého výskumu sa dosiahne v plnej miere.
<P>
Champalimaudova nadácia pritiahne do Portugalska a do Európy celosvetovo uznávaných vedcov. Pri ústí rieky Tejo sa začne písať nová kapitola portugalského a európskeho vedeckého výskumu, ktorý umožní svetu dozvedieť sa o nových svetoch.
<SPEAKER ID="259" NAME="Miroslav Mikolášik" AFFILIATION="PPE">
(SK) Zajtra sa na parlamentnom zhromaždení Rady Európy bude hlasovať o správe britskej socialistky McCafferty s názvom Prístup žien k zákonnej lekárskej starostlivosti, problém neregulovaného používania výhrady vo svedomí.
<P>
Dôrazne treba odsúdiť túto správu, ktorá bezprecedentným spôsobom predstavuje závažný zásah a ohrozenie suverenity členských štátov, princípu subsidiarity a základného práva na slobodu myslenia, svedomia a náboženstva. Správa sa totiž zameriava najmä na oblasť takzvanej reprodukčnej zdravotnej starostlivosti pre ženy a potraty, sterilizáciu, ale tiež, prosím pekne, citujem "utíšenie bolesti prostriedkami na skrátenie života pre nevyliečiteľne chorých pacientov", čo znamená aktívnu eutanáziu. Tento dokument Rady Európy dokonca požaduje od členských štátov, aby zaviazali poskytovateľa zdravotnej starostlivosti, aby poskytoval požadovanú liečbu, na ktorú má pacient nárok zo zákona navzdory jeho alebo jej výhrady vo svedomí. Navyše vyzýva na vytvorenie akéhosi registra ľudí, ktorí si tu výhradu uplatňujú a potom ich navrhuje v istom zmysle prenasledovať. Je neprípustné akceptovať takýto trend regulácie výhrady vo svedomí v Európe.
<SPEAKER ID="260" NAME="María Muñiz De Urquiza" AFFILIATION="S&amp;D">
(ES) Vážená pani predsedajúca, je nezodpovedné spochybňovať rozhodnosť zahraničnej politiky Španielska z hľadiska boja proti terorizmu a nie je správne obviňovať venezuelskú vládu z toho, že sa tajne podieľa na výcviku teroristov z organizácie ETA na svojom území, pretože neexistujú žiadne dôkazy o podobnej spolupráci.
<P>
Súčasťou odvážneho boja Španielska proti terorizmu v rámci jeho územia aj za jeho hranicami sú medzinárodný dialóg a spolupráca. Prebiehajú aj dialóg a spolupráca s Venezuelou, ktorú sme v tomto prípade požiadali o prijatie konkrétnych opatrení.
<P>
Namiesto požiadaviek na prerušenie vzťahov a konfrontácie nechajme policajné, justičné a diplomatické orgány, aby vykonávali svoju prácu, ktorej výsledkom bol bezprecedentný úspech a v súčasnosti je ním boj proti terorizmu v Španielsku.
<SPEAKER ID="261" NAME="Predsedajúca">
Tento bod programu sa teraz skončil.
