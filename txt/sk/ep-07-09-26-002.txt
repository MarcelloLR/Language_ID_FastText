<CHAPTER ID="002">
Prisťahovalectvo - Legálne prisťahovalectvo - Priority politiky boja proti nelegálnemu prisťahovalectvu štátnych príslušníkov tretích krajín (rozprava) 
<SPEAKER ID="008" NAME="Predsedajúca">
Ďalším bodom rokovania je spoločná rozprava o
<P>
stanoviskách Rady a Komisie k prisťahovalectvu,
<P>
správe pani Lilli Gruberovej v mene Výboru pre občianske slobody, spravodlivosť a vnútorné veci o pláne politiky pre legálnu migráciu a
<P>
správe pána Javiera Morena Sáncheza v mene Výboru pre občianske slobody, spravodlivosť a vnútorné veci o prioritách politiky boja proti nelegálnemu prisťahovalectvu štátnych príslušníkov tretích krajín.
<SPEAKER ID="009" NAME="Manuel Lobo Antunes" LANGUAGE="PT">
Vážená pani predsedajúca, vážený pán komisár, dámy a páni, Európska únia stále čelí veľkým výzvam, pokiaľ ide o jej reakciu na meniaci sa stav migrácie.
<P>
Globálny prístup k migrácii, ktorý prijala Európska rada v decembri 2005, dosiaľ tvorí základný rámec pre definovanie reakcie na tieto výzvy. Pri prijímaní Globálneho prístupu Európska rada zvýraznila potrebu vyrovnaného, globálneho a súdržného prístupu, ktorý pokrýva politiky boja proti nelegálnemu prisťahovalectvu a, v spolupráci s tretími krajinami, využíva výhody legálnej migrácie. Uskutočnenie globálneho prístupu bolo hlavnou prioritou prechádzajúcich predsedníctiev.
<P>
Globálny prístup k migrácii nestagnoval, naopak Európska rada ho vylepšila a rozvinula vo svetle udalostí a pokroku dosiahnutého v rámci jeho vykonávania. V súčasnosti je integrovaný do komplexnej migračnej politiky Európskej únie.
<P>
Na svojom zasadnutí z 21. a 22. júna tohto roku prijala Európska rada závery o rozšírení a posilnení Globálneho prístupu. V týchto záveroch sa predovšetkým uvádza uplatňovanie Globálneho prístupu na regióny susediace s východným a juhovýchodným územím EÚ a rozvoj partnerstva medzi Európskou úniou a tretími krajinami z hľadiska okružnej migrácie a mobility.
<P>
Na dôležitosť vykonania globálneho prístupu poukázali letné udalosti a najmä udalosti, ku ktorým došlo na južných námorných hraniciach EÚ. Zatiaľ čo naďalej uplatňujeme Globálny prístup, opatrenia, ktoré treba prijať, musia zahŕňať opatrenia na boj proti nelegálnemu prisťahovalectvu ako aj opatrenia na rozvíjanie príležitostí na legálnu migráciu.
<P>
V súvislosti s týmito dvomi neoddeliteľnými cieľmi sa Rada pokúšala dosiahnuť pokrok. Na svojom júnovom zasadnutí diskutovala o situácii na južných hraniciach Stredozemia. Znovu zdôraznila dôležitosť úlohy, ktorú musí zohrávať agentúra Frontex a rozhodla sa začať novú prácu v súvislosti s návrhmi prednesenými Maltou. Táto práca bola vykonaná a jej výsledkom bolo prijatie záverov na zasadnutí Rady z 18. septembra, ktoré sa týkali posilnenia riadenia južných námorných hraníc EÚ. Niektoré z týchto záverov vyzývajú na uskutočnenie naliehavých krokov na posilnenie súčasných opatrení a existujúcich dojednaní. Členské štáty sú nabádané, aby poskytli bilaterálnu podporu tým členským štátom, ktoré čelia výnimočnému tlaku z hľadiska nelegálneho prisťahovalectva v dôsledku ich geografickej polohy a úrovne spolupráce so susediacimi tretími krajinami. Táto spolupráca bude zahŕňať napr. opatrenia týkajúce sa vrátenia nelegálnych prisťahovalcov, podmienky prijatia, zodpovednosti za žiadateľov o azyl, utečencov a neplnoleté osoby.
<P>
V záveroch sa taktiež zdôrazňuje potreba posilniť spoluprácu v tejto oblasti s tretími krajinami, ktoré sú krajinami pôvodu a tranzitnými krajinami, najmä z hľadiska riadenia ich vlastných hraníc, preberania ich zodpovednosti za pátracie a záchranné operácie, boja proti obchodovaniu s ľuďmi a pašovaniu ľudí a budovania účinného rámca pre vrátenie nelegálnych prisťahovalcov.
<P>
Dôraz sa kládol na potrebu užšej spolupráce s medzinárodnými organizáciami ako je Úrad vysokého komisára OSN pre utečencov a Medzinárodná organizácia pre migráciu. Ďalším nevyhnutným prvkom je pokus o posilnenie činností agentúry Frontex, najmä prostredníctvom zavedenia dlhodobých spoločných operácií a rozšírenia činností v rámci Európskej siete pobrežných hliadok.
<P>
Pokiaľ ide o dlhodobé opatrenia, Rada vyzvala Komisiu, aby v rámci prebiehajúcej rozpravy o Zelenej knihe Komisie o spoločnom európskom azylovom systéme, ktorý sa týka vytvorenia špecializovaných azylových tímov, predložila správu a možných dodatočných opatreniach spolu s hĺbkovou analýzou niektorých návrhov Malty, štúdiu príslušných častí námorného práva a záväzok.
<P>
Úloha agentúry Frontex pri zabezpečovaní účinnej kontroly vonkajších hraníc EÚ zo strany členských štátov sa stáva čoraz viac dôležitejšou. Ako viete, agentúra Frontex začala fungovať iba v októbri 2005, no v relatívne krátkom čase rozvinula svoju prevádzkovú kapacitu a podnikla dôležité kroky smerom k posilneniu bezpečnosti vonkajších hraníc Európskej únie prostredníctvom zamerania sa na boj proti nelegálnemu prisťahovalectvu. Vykonali sa rôzne spoločné operácie koordinované agentúrou Frontex a ďalšie operácie prebiehajú v Stredozemí a Atlantickom oceáne. Obzvlášť dôležitým momentom bolo začatie fungovania Európskej siete pobrežných hliadok v máji tohto roku, ktorá bude z dlhodobého hľadiska zjednocovať budúci európsky monitorovací systém.
<P>
Ďalšou významnou udalosťou bolo keď Rada v júli tohto roka prijala nariadenie, ktorým sa ustanovuje mechanizmus na zriadenie rýchlych pohraničných zásahových tímov, známych ako RABIT, a ktoré nadobudlo účinnosť dňa 20. augusta. Nariadením sa ustanovuje mechanizmus na poskytovanie rýchlej operačnej pomoci na obmedzenú dobu dožadujúcemu členskému štátu, ktorý čelí výnimočnému a naliehavému tlaku z dôvodu príchodu veľkého počtu štátnych príslušníkov tretích krajín na vonkajšie hranice, ktorí sa snažia neoprávnene vstúpiť na územie Európskej únie.
<P>
Agentúra Frontex sa v súčasnosti nachádza v procese vykonania tohto nariadenia. Aby však operácie koordinované agentúrou Frontex boli účinné, je veľmi dôležité, aby bolo k dispozícii primerané vybavenie. V súlade s nariadením o agentúre Frontex zriadila agentúra Frontex centrálny register dostupného technického vybavenia, známy ako CRATE. Tento register už obsahuje rozsiahly zoznam helikoptér, lietadiel, plavidiel a iného vybavenia, ktoré sú členské štáty pripravené poskytnúť pre operácie koordinované agentúrou Frontex.
<P>
Pokiaľ ide o legislatívne opatrenia zamerané na nelegálne prisťahovalectvo, príslušné orgány Rady už začali vykonávať analýzu návrhu smernice tohto Parlamentu a Rady, ktorý ustanovuje sankcie voči zamestnávateľom, ktorí nelegálne zamestnávajú štátnych príslušníkov tretích krajín. Tento návrh, ktorý je zameraný na boj proti nelegálnemu zamestnávaniu, bol predložený Komisiou v máji 2007.
<P>
Rada, použitím postupu spolurozhodovania s cieľom rýchlo dosiahnuť dohodu, taktiež priradila vysokú prioritu návrhu smernice Európskeho parlamentu a Rady o spoločných štandardoch a postupoch v členských krajinách pri návrate štátnych príslušníkov tretích krajín, ktorí majú nelegálny pobyt. Toto v súčasnosti analyzujú príslušné orgány Rady.
<P>
Vzhľadom na politiku readmisie by sa malo spomenúť, že po júnovom nadobudnutí platnosti readmisnej dohody s Ruskom už bolo prijaté rozhodnutie o podpísaní readmisnej dohody s Ukrajinou a bolo podpísaných niekoľko readmisných dohôd s krajinami západného Balkánu a Moldavskom. Všetky tieto dohody budú finalizované, keď Európsky parlament predloží svoje stanovisko.
<P>
Rád by som teraz povedal niekoľko slov o pláne politiky pre legálnu migráciu. Ako viete, Rada a portugalské predsedníctvo taktiež uprednostňujú podporovanie legálnej migrácie. Predsedníctvo zorganizovalo v Lisabone v dňoch 13. a 14. septembra konferenciu na vysokej úrovni venovanú problémom legálnej migrácie. Zúčastnili sa na nej ministri, vyšší úradníci a známi akademickí pracovníci, ako aj zástupcovia tohto Parlamentu a Komisie. Táto konferencia riešila problémy legálnej migrácie, ako sú kanály legálnej migrácie a riadenie migračných tokov, integrácia a lisabonská agenda, a migrácia a rozvoj. Výsledky tejto konferencie budú veľmi dôležité pri riadení našej práce počas nasledujúcich niekoľkých mesiacov.
<P>
Rada začne taktiež čoskoro pracovať na návrhoch rámcovej smernice o právach migrantov s legálnym pobytom na území členského štátu s cieľom pracovať a na vytváraní jednotného povolenia na pobyt, a na návrhu smernice o podmienkach vstupu a pobytu vysokokvalifikovaných pracovníkov, ktorý, dúfame, Komisia predloží v priebehu niekoľkých týždňov. Tieto dva návrhy, spolu s ostatnými, ktoré budú predložené v priebehu niekoľkých rokov, predstavujú ďalšie kroky v pláne politiky pre legálnu migráciu, ktorý predložila Komisia v januári 2006.
<P>
Rada už začala vykonávať analýzu navrhovanej smernice Rady, ktorou sa mení a dopĺňa smernica 2003/109/ES s cieľom rozšíriť jej pôsobnosť na osoby požívajúce medzinárodnú ochranu. Zámerom tohto návrhu je rozšíriť možnosť získania právneho postavenia osoby s dlhodobým pobytom aj na osoby požívajúce medzinárodnú ochranu. Rada práve čaká na stanovisko Parlamentu, aby mohol byť tento návrh nástroja rýchlo prijatý.
<P>
Pokiaľ ide o vonkajšie vzťahy v oblasti migrácie, musím vás informovať o tom, že Rada sa aktívne venovala uskutočneniu globálneho prístupu k migrácii, ako vo svojich záveroch definovala Európska rada v decembri 2005 a v roku 2006. Vaša pozornosť je taktiež upriamená na závery o rozšírení a posilnení Globálneho prístupu k migrácii, ktoré Rada prijala v júni. V decembri 2006 Európska rada vyzvala Komisiu, aby: predložila návrhy o spôsobe uplatňovania Globálneho prístupu na východné a juhovýchodné regióny susediace s Európskou úniou; navrhla spôsoby integrovania príležitostí na legálnu migráciu do vonkajších politík EÚ s cieľom rozvíjať vyvážené partnerstvo s tretími krajinami vhodné pre osobitné potreby trhu práce v členských štátoch; navrhla spôsoby a prostriedky podporovania dočasnej okružnej migrácie a predložila podrobné návrhy o tom, ako lepšie organizovať a poskytovať informácie o rôznych formách legálneho pohybu medzi Európskou úniou a tretími krajinami.
<P>
Komisia v reakcii na tieto výzvy predložila dve oznámenia a po prijatí týchto oznámení predsedníctvo predložilo Rade návrh záverov zameraných na začatie práce na opatreniach, ktoré uviedla Komisia.
<P>
Konferencia ministrov partnerstva Euromed o migrácii sa bude konať v novembri. Zámerom tejto konferencie je rozvíjať iniciatívy a opatrenia pre riešenie otázok súvisiacich s migráciou. Navyše, osobitná pozornosť bola venovaná Afrike, a to prostredníctvom uskutočňovania a zintenzívnenia dialógu o otázkach súvisiacich s migráciou, ktorý bol s africkými krajinami nadviazaný v roku 2005. Priorita bola taktiež venovaná monitorovaniu Ministerskej konferencie o migrácii a rozvoji v Rabate v júli 2006 a v Tripolise v novembri 2006. Na týchto ministerských konferenciách, prvá z nich bola regionálna a druhá kontinentálna, bolo označených niekoľko oblastí, v ktorých je možné posilniť spoluprácu medzi krajinami pôvodu, tranzitnými krajinami a cieľovými krajinami migrantov.
<P>
Rada aktívne pracuje v tejto oblasti s cieľom pretransformovať spoločný program dohodnutý v Rabate a Tripolise do konkrétnych opatrení.
<SPEAKER ID="010" NAME="Franco Frattini">
podpredseda Komisie. - (IT) Vážená pani predsedajúca, dámy a páni, som veľmi vďačný zástupcovi Rady za jeho opis všeobecných rysov našej spoločnej akcie, a rád by som sa zvlášť poďakoval dvom spravodajcom, pani Gruberovej a pánovi Morenovi Sánchezovi, za dve správy, o ktorých dnes diskutujeme a ktoré pripomienkujeme.
<P>
Úvodným postrehom, inými slovami optimistickou poznámkou, je samozrejme to, aký veľký pokrok dosiahla Európa za taký krátky čas. Všetci si pamätáme, že až do samitu v Hampton Courte v októbri 2005 sa šírili pochybnosti dokonca o tom, či je Európa schopná mať spoločnú stratégiu v oblasti prisťahovalectva. Dnes to nie je len heslom nás všetkých, ale my už uskutočňujeme niektoré iniciatívy, o ktorých bolo rozhodnuté a ktoré začali prinášať skutočné ovocie.
<P>
To ukazuje, že Európa zohráva svoju úlohu pri riadení globálneho, nezastaviteľného fenoménu migrácie. Národné akcie členských štátov už nepostačujú. Taktiež je to dôkazom toho, že európska akcia je výhodná pre Európu ako takú, pre členské štáty a pre všetkých našich partnerov, ako južných susedov (najmä africké krajiny), tak i našich východných susedov, pretože, ako nám bolo pripomenuté, Komisia navrhla rozšíriť globálny prístup smerom na východ, to znamená, na migračné toky smerujúce z východu. Rada súhlasila v plnom rozsahu.
<P>
Pravidelne diskutujeme o globálnom prístupe. Všetci sa teraz zhodneme na tom, že to znamená vytvorenie absolútne neoddeliteľného prepojenia vonkajšieho rozmeru s vnútornými prisťahovaleckými politikami. Nemôžeme sa obmedziť na riadenie prisťahovalectva výlučne na našom území, musíme sa zaoberať základnými príčinami prisťahovalectva, na ktorom sa i dnes v drvivej väčšine podieľajú zúfalí ľudia unikajúci pred prenasledovaním, chudobou alebo vojnou, ktorí nemajú možnosť odísť z vlastnej krajiny alebo v nej zostať. Musia opustiť svoju vlasť, aby prežili.
<P>
Preto je zrejmé, že základné príčiny prisťahovalectva nemožno riešiť len prostredníctvom prístupu založeného na bezpečnosti, v rámci ktorého bolo všetko to hliadkovanie v Stredozemí nevyhnutné, a naďalej bude nevyhnutné, na ochranu oblasti okolo Kanárskych ostrovov. Toto nemôže byť našou jedinou stratégiou a musíme sa rozhodne venovať požiadavke, ktorú predostierajú členské štáty EÚ: riadiť legálnu migráciu. To je jedným z najlepších spôsobov boja proti nelegálnemu prisťahovalectvu.
<P>
Čím väčšia bude naša schopnosť riadiť hospodársku migráciu, čo aj musíme robiť, tým viac sa nám podarí minimalizovať tú sivú, hmlistú vrstvu nelegálneho prisťahovalectva. Preto by som na začiatku rád povedal niečo o legálnej migrácii, o ktorej sme diskutovali pred niekoľkými dňami na dôležitom zasadnutí v Lisabone. Diskutovali sme o vyhliadkach do budúcnosti a ja som nadobudol dojem, dúfam, že to potvrdí i tento Parlament, že existuje pozitívny politický podnet vnímať hospodársku migráciu neideologickým spôsobom.
<P>
Úprimne povedané, musíme sa tak správať s vedomím, že potrebujeme pracovníkov, ktorí nesídlia na území Spoločenstva, a s vedomím, že nesmieme panikáriť z dôvodu pretriasania veľkých čísel, ktoré by mohli spôsobiť vytvorenie nesprávneho dojmu. Niektorí pozorovatelia a dokonca i články v niektorých veľkých novinách uviedli: "sme pripravení prijať 20 miliónov regulárnych migrantov". Takéto čísla sú pravdupovediac nebezpečné. Je treba poukázať na jednu vec, a to na zrejmý demografický vývoj: Európa starne a počet európskych pracovníkov sa zníži v dôsledku demografického poklesu. Inou vecou je vymyslieť si v súčasnosti čísla, ktoré by mohli byť správnou odpoveďou o 50 rokov.
<P>
Riaďme teda všetky aspekty tohto fenoménu a začnime s demografickým poklesom v Európe. Druhým aspektom je však uskutočnenie cieľov lisabonskej stratégie, pokiaľ ide o konkurencieschopnosť a atraktivitu európskeho hospodárstva. Na uskutočnenie týchto cieľov potrebujeme pracovnú silu vo všetkých sektoroch, ktoré, dalo by sa povedať, do istej miery opustili mnohí naši európski spoluobčania. Tretím faktorom je skutočnosť, že prisťahovalectvo nemôže byť jediným prostriedkom riešenia demografického poklesu.
<P>
Nesmieme napríklad zabudnúť, že zatiaľ čo rozprávame o prisťahovalectve z krajín, ktoré nepatria do Spoločenstva, stále trváme na prekážkach voľnému pohybu pracovníkov Spoločenstva. Niektorým našim európskym spoluobčanom nie je v plnej miere umožnené pracovať vo všetkých ostatných krajinách EÚ. V technickom žargóne sa to nazýva zásada "prednosti Spoločenstva", no musí sa to objasniť prostredníctvom politickej akcie a nie byrokratickým termínom. Znamená to, že Európa bude využívať skutočnú mobilitu práce iba vtedy, keď sa zbúrajú prekážky brániace našim európskym spolupracovníkom, a ja mám samozrejme na mysli spolupracovníkov z nových členských krajín. To je teda ďalší prvok, ktorý treba vziať do úvahy.
<P>
Štvrtým aspektom je odmietanie považovania demografického poklesu za niečo, čomu sa musíme podriadiť, a to spôsobom: "nevadí, veď prichádzajú pracovníci z Afriky". Náš demografický pokles, ako aj naša budúcnosť, musí byť dôvodom na obavy. Preto sú v tejto súvislosti napríklad opatrenia na pomoc rodinám a na zvýšenie pôrodnosti medzi Európanmi rovnako dôležité, ako riadenie fenoménu prisťahovalectva z území mimo Európy.
<P>
Samozrejme, prijímame iniciatívy na dosiahnutie všetkých týchto cieľov, a niektoré z nich už boli prijaté v oblasti prisťahovalectva. Môžem vám povedať, že začíname výberové konanie v súvislosti s európskym portálom o prisťahovalectve. Dúfam, že výberové konanie bude ukončené v priebehu niekoľkých mesiacov, ak to byrokratické postupy umožnia, a budeme môcť mať prvý európsky jednotný portál o prisťahovalectve. Portál bude zabezpečovať prístup k pracovným príležitostiam, ponukám práce, vyhľadávaniu práce, sektorom v ktorých je dopyt po práci, a podobne. Do veľkej miery zvýši potenciál Európy v tejto oblasti.
<P>
Európsky integračný fond je konečne realitou. Diskutovali sme o tom pri iných príležitostiach a vy ste mu vyjadrili svoju podporu. Musím povedať, že Rada mierne okresala finančnú rezervu, ktorú som pôvodne navrhol, ale aspoň je tento fond zriadený a funguje. Máme k dispozícii takmer 1 mld. EUR na riešenie tohto hlavného prvku našej migračnej stratégie. Prisťahovalectvo nemôže existovať bez integrácie. V súčasnosti existuje európsky fond. Financujeme jazykové kurzy a kurzy odbornej prípravy v krajinách pôvodu. Ďalším z predpokladov riadenia hospodárskej migrácie je: ak osoby, ktoré sem prichádzajú, nemajú odbornú prípravu, ktorú vyžadujeme v tomto sektore alebo ak neovládajú jazyk krajín, v ktorých pracujú, sú odsúdené na sociálnu izoláciu, a to nechceme. Európska únia už finančne podporuje iniciatívy v tejto oblasti.
<P>
Ako už pravdepodobne viete, Komisia bude na môj návrh prijímať dve legislatívne iniciatívy v priebehu niekoľkých dní. Zástupca Rady ich spomenul. Obe budú mať formu smerníc, skôr inovačných, a prvá sa bude týkať vysokokvalifikovaných pracovníkov. Nebude sa však určite venovať hre čísel: koľko inžinierov je potrebných v Taliansku alebo koľko doktorov je potrebných v Belgicku. O takýchto otázkach spoločne rozhodnú vlády a pracovné trhy príslušných krajín. To, čo nás zaujíma, je vybudovať z Európy atraktívnejšiu oblasť, než sú konkurenti ako Spojené štáty, Kanada a Austrália, ktoré lákajú 95 % vysokokvalifikovaných mimoeurópskych pracovníkov - z afrických a ázijských krajín - kým Európa ako celok je schopná prilákať iba 5 %. To je príliš málo!
<P>
Jadro návrhu pracovného povolenia na základe európskej "modrej karty" je takéto: vysokokvalifikovaný pracovník, ktorého služby sú žiadané v určitej krajine, má po určitej časovej dobe právo presťahovať sa do inej krajiny Európskej únie, v ktorej má pochopiteľne prácu, bez akýchkoľvek komplikovaných formalít alebo postupov. Táto osoba má právo vrátiť sa do svojej krajiny, ak chce, a potom, ak chce, má právo vrátiť sa opäť do Európy po ďalšej časovej dobe. Tento druh okružnej migrácie môže zabrániť stálemu úniku mozgov z krajín pôvodu.
<P>
Druhá smernica o spoločných právach pre hospodárskych migrantov bude prirodzene rovnako dôležitá, keďže budeme mať po prvý raz pracovné povolenia a povolenia na pobyt v jednom dokumente. Osoba prichádza do Európy pracovať. Nemám samozrejme na mysli žiadateľov o azyl alebo opätovné zjednotenie rodiny, myslím tým ľudí, ktorí prichádzajú do Európy pracovať: hospodárskych migrantov. V zásade by nemal byť rozdiel medzi pobytom a prácou, a tento typ dokumentu musí byť transparentný.
<P>
Týmto sa zjavne dosiahne harmonizácia práv. V niektorých členských štátoch nie je právo na zdravotnú starostlivosť úplne zaručené, kým v iných štátoch áno. V návrhu, ktorý má Komisia predložiť Rade a Parlamentu, bude samozrejme členským štátom ponechaná možnosť presiahnuť súčasnú úroveň v prípade, že napr. niektoré národné systémy už sú priaznivejšie. Samozrejme že neočakávame, aby bezúhonnejšia krajina znížila svoju úroveň práv, ale hovoríme o tom, že menej bezúhonné krajiny musia zvýšiť úroveň svojich práv na sociálne, vzdelávacie, zdravotné a iné služby.
<P>
V roku 2008 predložím návrhy týkajúce sa ostatných kategórií migrujúcich pracovníkov: sezónnych pracovníkov, pracovníkov, ktorí sa zúčastňujú na platených kurzoch odbornej prípravy, a tzv. medzipodnikových transferov. Napríklad, ak má podnik kancelárie v rôznych európskych mestách, jadrom návrhu je uľahčiť pohyb v rámci toho istého podniku bez toho, aby bol v každej krajine odznova začatý postup. Na rad by potom prišli nekvalifikovaní pracovníci: najväčšia kategória, v rámci ktorej potrebné vykonať ešte stále veľké množstvo prieskumných prác. Skôr, než by sme teraz mali vypracovať legislatívny návrh, uprednostňujem predložiť možnosti alebo nedoriešené návrhy, čo urobím na začiatku budúceho roku, s cieľom zhromaždiť pripomienky a návrhy pred vypracovaním najlepšieho možného návrhu. Nehovoríme tu o malých skupinách, ale o drvivej väčšine tých, ktorí prichádzajú do Európy bez akejkoľvek odbornej prípravy. V tejto súvislosti je potrebné riešiť mnoho aspektov.
<P>
Jedným z kľúčových aspektov, a to citujem správu pani Gruberovej, je spolupráca s krajinami pôvodu s cieľom zabrániť úniku mozgov. Robím si kvôli tomuto aspektu obzvlášť veľké starosti. Ako som už spomenul, myšlienka okružnej migrácie je určená presne na nasledujúci účel: vyhnúť sa neustálemu plytvaniu energie. Spolupráca s niektorými krajinami v subsaharskej Afrike sa už začala, napríklad predovšetkým s cieľom posúdiť spôsob, akým najlepšie zaobchádzať s najkvalifikovanejšími pracovníkmi, ktorí pracujú určitý čas v Európe a potom sa vracajú domov, kde môžu byť zamestnaní a umiestnení v prospech ich krajiny pôvodu.
<P>
Toto je otvorený dialóg, ktorý chcem v priebehu nadchádzajúcich mesiacov viesť dôsledne, čiastočne vďaka silnej podpore, ktorú mi vyjadruje súčasné portugalské predsedníctvo a ktorú som mi vyjadrovali aj predchádzajúce predsedníctva. V tomto smere máme obrovskú príležitosť. Čoskoro sa budú konať dva samity ministrov: Európsko-stredomorský samit, ktorý už bol spomenutý, a samit vedúcich predstaviteľov EÚ a Afriky. Dúfam a verím, že tento samit nám pomôže dosiahnuť pokrok, pretože prirodzene očakávam, že predsedovia vlád prijmú na samite Európa - Afrika skutočnú deklaráciu o partnerstve medzi Európou a Afrikou pre oblasť prisťahovalectva, mobility a zamestnanosti.
<P>
Ak sa tak stane, verím, že sa nám podaril veľký krok vpred, čiastočne z dôvodu toho, ako bolo dohodnuté s portugalským predsedníctvom, že návrh, o ktorom sme diskutovali počas nemeckého predsedníctva, s ministrom práce spolkovej republiky a ministrom vnútra, bude teraz predsunutý na prvú spoločnú Radu ministrov práce a vnútra. Na začiatku decembra sa po prvý krát prijmú hmatateľné politické opatrenia zamerané na spojenie rôznych prvkov našej migračnej stratégie: už sa nestačí zaoberať iba bezpečnosťou, ale aj prvkom hospodárstva a zamestnanosti, ktorý je veľmi dôležitý z hľadiska všetkých dôvodov, ktoré som uviedol.
<P>
Ďalším zásadným problémom sú dohody o spolupráci s krajinami pôvodu. Komisia začala spolu s niektorými krajinami prijímať v tejto oblasti skúšobné opatrenia. V krátkosti, vypracovali sme profily krajín. Jednotlivé krajiny sa od seba líšia a my nemôžeme riadiť migračný tok z Mali rovnakým spôsobom ako migračný tok zo Senegalu. Každá krajina má svoj vlastný profil a musí sa považovať za odlišnú.
<P>
Ak to budeme dodržiavať, ponúkneme partnerské príležitosti ako súčasť celkovej dohody. Tieto dohody sme jednoducho nazvali "platformami spolupráce". Sú to dohody s platformou tém, ktoré boli dohodnuté: spoločný boj proti obchodovaniu s ľuďmi, pretože obchodovanie s ľuďmi začína v krajine pôvodu; a teda odstránenie korupcie, ktorá chráni toto obchodovanie s ľuďmi, ako aj riadenie pracovných príležitostí prostredníctvom poskytovania informácií a ponúk odborného vzdelávania a jazykových kurzov. Otvorili sme prvý úrad práce v Bamaku, hlavnom meste Mali, ktorý je financovaný z európskych prostriedkov. Taktiež sme sa zmienili o tom, že na tomto úrade budeme poskytovať informácie o európskych právnych predpisoch, pracovných príležitostiach a vzdelávacích kurzoch. Vlastne to už vykonávame. Mali je prvou krajinou, ktorá vyjadrila záujem a my sme s ním už začali túto iniciatívu organizovať. Chceme sa rovnako angažovať aj v ostatných krajinách, pokiaľ sa na nás obrátia.
<P>
Pokiaľ ide o integráciu, dovoľte, aby som len veľmi v krátkosti uviedol, že integrácia je nevyhnutnou súčasťou migračnej politiky a prostriedky fondu sa budú samozrejme využívať na všetky tieto politiky orientované na sociálne začlenenie tých, ktorí dodržiavajú naše pravidlá. Nakoniec, nelegálne prisťahovalectvo tvorí časť našej politickej stratégie. Viem, a som rád, že Výbor LIBE schválil správu pána Webera o európskej repatriačnej politike. O tejto téme budeme diskutovať v budúcnosti, no je takisto dôležitá.
<P>
Boj proti nelegálnemu prisťahovalectvu znamená nepodporovanie nelegálnej práce, ktorá priťahuje nelegálnu pracovnú silu. Ako viete, v Európe rastie percento prisťahovalcov, ktorí strácajú svoje zamestnanie. To je hlavným dôvodom obáv. Spočiatku malo prácu mnoho ľudí - sezónna práca, poľnohospodárska práca, práca v cestovnom ruchu, práca na verejných stavbách - kým v súčasnosti, na poľutovanie, prudko narastá miera nezamestnanosti. Čo budeme robiť s týmito ľuďmi, ktorí stratili svoje zamestnanie?
<P>
Z tohto dôvodu by sme nemali podporovať nelegálne zamestnávanie: trestajme zamestnávateľov, ktorí ťažia z nelegálnych prisťahovalcov; garantujme repatriačnú politiku, ktorá dodržiava základné ľudské práva, ale ktorá je taktiež veľmi jasná a veľmi pevná vzhľadom na naše ciele. Nemôžeme tolerovať nezákonnosť a opakujúce sa prípady nezákonného správania.
<P>
Európska agentúra Frontex pomohla zastaviť tisíce nelegálnych prisťahovalcov. Len v priebehu tohto leta zachránila vyše 1 200 ľudí, ktorí by inak zahynuli, ako mnoho iných, a musíme vysloviť veľkú vďaku posádkam plavidiel, lietadiel a helikoptér nasadených v misiách agentúry Frontex. Agentúra Frontex však taktiež bola schopná zredukovať tok nelegálnych prisťahovalcov v oblastiach, v ktorých hliadkuje. Bola, je a zostane kľúčovým nástrojom v rámci tohto globálneho prístupu.
<P>
Vážená pani predsedajúca, svoje vystúpenie zakončím vyhlásením, že prisťahovalectvo bude súčasťou nášho pracovného vyťaženia počas nasledujúcich niekoľkých desaťročí, a nie iba niekoľkých mesiacov. Preto je dobré, že si Európa uvedomuje, že má skvelú príležitosť byť aktérom na svetovej scéne v tejto oblasti, ako aj v iných oblastiach.
<SPEAKER ID="011" NAME="Lilli Gruber">
spravodajkyňa. - (IT) Vážená pani predsedajúca, dámy a páni, prisťahovalectvo nie je naliehavým ani prechodným fenoménom. V roku 2006 bolo v EÚ-27 18,5 milióna migrantov. Ako viete, príčin je mnoho: vojny, chudoba, environmentálne katastrofy a bezohľadné diktátorské režimy v mnohých svetových regiónoch. Európska únia je jedných z hlavných svetových aktérov, a tak musí prestať otáľať a mala by vytvoriť štrukturálne politiky, aby čelila tejto výzve, ktoré sa týka nás všetkých. Sami sa nikam nedostaneme!
<P>
V boji proti nelegálnemu prisťahovalectvu bolo vykonané množstvo práce, no to nestačí. Hlavným spôsobom boja proti nelegálnemu prisťahovalectvu je otvoriť legálne kanály pre vstup do Európskej únie. Toto sú dve strany tej istej mince a preto sme sa s pánom Javierom Morenom Sánchezom rozhodli predložiť naše správy spoločne.
<P>
Naše hospodárstva by už ďalej nemohli fungovať bez migrujúcich pracovníkov, a bez ich príspevkov na sociálne zabezpečenie by bol náš systém sociálneho zabezpečenia paralyzovaný, keďže už dnes ho ohrozuje pokles pôrodnosti. Číselné údaje Eurostatu sú úplne zrozumiteľné: v roku 2050 bude mať tretina 490 miliónov Európanov vek nad 65 rokov. Akčný plán Komisie z roku 2005 bol dôležitým krokom vpred, pretože uvádzal praktické návrhy otvorenia kanálov legálnej migrácie jednotným spôsobom na úrovni EÚ. Jednotlivé členské štáty sú samozrejme zodpovedné za stanovenie kvót pre vstup.
<P>
Pán komisár Frattini, z piatich smerníc, ktoré navrhnete v nasledujúcich mesiacoch, je našou prioritou smernica, ktorá zaručuje spoločný rámec práv pre migrantov. Želám vám veľa úspechov, pretože všetci vieme, že rokovania v Rade sa určite nezaobídu bez komplikácií, no Parlament bude stáť plne za vami. Toto je dôvod, prečo je nutné prejsť na postup spolurozhodovania a zrušiť právo veta v Rade.
<P>
Vo Výbore LIBE bola moja správa prijatá jednomyseľne, s výnimkou jedného hlasu proti, a ja som veľmi vďačná svojim kolegom z ostatných skupín za ich neochvejnú podporu. V tejto správe žiadame, aby na úrovni EÚ boli k dispozícii konzistentné a spoľahlivé štatistické údaje. Nemožno prijímať právne predpisy o prisťahovalectve bez toho, aby sme poznali jeho skutočný rozsah; bez jednoznačných číselných údajov sa z toho ľahko môže stať nástroj propagandy.
<P>
Je potrebné riešiť tento fenomén bez demagógie, populizmu a tabuizovania. Preto sa domnievam, že je rozhodujúce, aby politici a novinári ukázali väčší zmysel pre zodpovednosť pri zaoberaní sa takouto citlivou témou. Obe skupiny, ako viete, zohrávajú kľúčovú úlohu v procese integrácie.
<P>
Integrácia je pre obe skupiny obojsmerným procesom práv a povinností, a aktívna účasť prisťahovalcov na hospodárskom, sociálnom a politickom dianí hosťujúcej krajiny je dôležitá. Súhlasím s vami, pán komisár Frattini, vo veci zásady rovnakého zaobchádzania, pokiaľ ide o sociálno-hospodárske práva, pretože základné práva sa týkajú rovnocenného odmeňovania a rovnakej bezpečnosti pri práci, ale taktiež uznávania kvalifikácií, prevoditeľnosti dôchodkových práv, opätovného zjednotenia rodiny a zaručenia právneho postavenia pre ženy, ktoré je nezávislé od ich manžela.
<P>
Pokiaľ ide o smernicu o vysokokvalifikovaných pracovníkoch, tzv. modrá karta môže byť tiež vynikajúcim prostriedkom na prilákanie odborníkov, ktorých Európa veľmi potrebuje. Pán komisár, v každom prípade by sme radi vedeli trochu viac o tejto modrej karte vzhľadom na to, ako ste spomenuli, že v súčasnosti je vysokokvalifikovaných iba 5 % migrujúcich pracovníkov, v porovnaní s 95 % migrujúcich pracovníkov bez kvalifikácie.
<P>
V smernici o sezónnych pracovníkoch by sa mali kompenzovať nedostatky v právach tejto poslednej skupiny pracovníkov, a ja si myslím, že sezónnym pracovníkom, ktorí dodržiavajú pravidlá, by mala byť poskytnutá možnosť prednostného prístupu k ostatným formám dočasného alebo trvalého prisťahovalectva. Pán komisár Frattini, nedoriešené návrhy alebo možnosti, ako ich nazývate, o nízkokvalifikovaných a nekvalifikovaných migrantoch sú však všetky veľmi dobré, ale ako dlho ešte musíme čakať na prijatie smernice v tejto oblasti? Moja otázka je smerovaná predovšetkým Rade.
<P>
Môj čas uplynul, dámy a páni. Chceli by sme vyzvať vlády a Radu, aby boli realistickejší a odvážnejší. Je potrebná zodpovedná politika, aby sme rozptýlili obavy a neistoty našich stále viac znepokojených spoločností. Neexistujú uzavreté hranice a my nie sme napádaní prisťahovalcami! Prisťahovalectvo je nutnosť, a ak sa s ním zaobchádza uvážlivo, môže byť prospešné pre občiansku spoločnosť, ktorá rešpektuje rozdiely.
<P>
(potlesk)
<SPEAKER ID="012" NAME="Javier Moreno Sánchez">
spravodajca. - (ES) Vážená pani predsedajúca, vážený pán podpredseda Komisie, vážený pán úradujúci predseda Rady, vážená pani Gruberová, dámy a páni, predstavovanie si budúcnosti Európy a našich spoločností bez prisťahovalectva v období globalizácie je únikom z reality. Prisťahovalectvo je potrebné a pozitívne vplýva na demografickú stabilitu EÚ, hospodársky rast a kultúrnu rozmanitosť.
<P>
Potrebujeme legálnych migrujúcich pracovníkov s právami a povinnosťami, a nie otrokov. Vytvorenie a úspech politiky legálneho prisťahovalectva z veľkej miery závisí od neustáleho zápasu s druhou stranou mince: nelegálnym prisťahovalectvom.
<P>
Riadenie a kontrolovanie týchto nelegálnych migračných tokov presahujú rámec schopnosti členských štátov konať individuálne, a nie je pochýb o tom, že toto je najchúlostivejším aspektom spoločnej všeobecnej prisťahovaleckej politiky, ktorú musí Európska únia vytvoriť.
<P>
V dôsledku nedávnych sociálnych a hospodárskych nerovnováh, medzinárodných konfliktov a klimatických zmien sa zintenzívnia nelegálne toky do EÚ. Tieto toky sú rýchlejšie ako naše politické opatrenia a nezastavia sa sami od seba. Je načase, aby sme konali.
<P>
Vítame a podporujeme prístup Komisie. Je nevyhnutný pre rozvoj súdržnejšej a účinnejšej politiky členských štátov, ktorá je založená na úplnom rešpektovaní ľudskej dôstojnosti a dodržiavaní základných práv, a to v duchu solidarity, spoločnej zodpovednosti, transparentnosti a vzájomnej dôvery.
<P>
Po prvé, musíme zabezpečiť bezpečné pozemné, vzdušné a morské hranice prostredníctvom integrovaného dohľadu a monitorovania. V tejto súvislosti sa musíme uberať cestou využívania agentúry Frontex a rýchlych pohraničných zásahových tímov (RABIT): cestou vedúcou k spoločnej zodpovednosti a solidarite.
<P>
Vážené dámy a vážení páni, agentúra Frontex funguje. Tam, kde boli vykonané operácie, boli zachránené životy a výrazne sa obmedzilo nelegálne prisťahovalectvo. Nelegálni prisťahovalci museli hľadať iné trasy, ako tomu bolo nedávno v Španielsku a Taliansku.
<P>
Agentúra Frontex je však novorodencom, dieťaťom EÚ, ktoré môže iba rásť a vykonávať svoju funkciu s podporou jeho rodičov, členských štátov, ktorých by sme radi požiadali o to, aby prispeli k vylepšeniu svojich podnikov zabezpečením potrebných ľudských a logistických zdrojov.
<P>
Okrem toho je nevyhnutné zaviesť, ako odradzujúci prostriedok, európsku politiku týkajúcu sa vrátenia nelegálnych prisťahovalcov, ktorá plne dodržiava ľudské práva, a pracovať na vypracovaní readmisných dohôd s tretími krajinami. Boli by sme radi, keby počas portugalského predsedníctva bola prijatá smernica týkajúca sa vrátenia nelegálnych prisťahovalcov.
<P>
Dámy a páni, musíme nájsť politickú odvahu a túžbu popasovať sa s najväčším lákadlom nelegálneho prisťahovalectva: nelegálnym zamestnávaním. Musíme zvíťaziť v boji proti mafiám a bezohľadným podnikateľom, ktorí zneužívajú nelegálnych prisťahovalcov. Je to obchod, ktorý sa týka ohromného množstva skrytých záujmov a peňažných prostriedkov, a to si vyžaduje pevnú a ráznu odozvu.
<P>
Ako ste spomenuli, pán podpredseda, voči nelegálnemu zamestnávaniu musíme uplatňovať nulovú toleranciu s cieľom obmedziť ekonomické aktivity podsvetia, ktoré vyvolávajú "magnetizmus". Psychologický rozmer je očividný. Ak neexistuje šanca pracovať nelegálne v EÚ, je menej pohnútok uchýliť sa k tomu.
<P>
Taktiež chceme požiadať členské štáty, aby prijali rozhodujúce kroky s využitím primeraných finančných prostriedkov na boj proti obchodovaniu s ľuďmi prostredníctvom súdnej a policajnej spolupráce, a aby venovali osobitnú pozornosť najzraniteľnejšej kategórii - ženám a deťom - a zabezpečili, aby mali prístup k zdravotnej starostlivosti a vzdelaniu.
<P>
Vonkajšia akcia si vyžaduje dialóg a úzku spoluprácu s krajinami pôvodu a tranzitnými krajinami. Musíme sa naďalej uberať cestou, ktorá bola navrhnutá na Ministerských konferenciách v Rabate a Tripolise a na Svetovom fóre v Bruseli, a klásť dôraz na prepojenie medzi prisťahovalectvom a rozvojom.
<P>
Musíme prisťahovalectvo pretvoriť na faktor rozvoja v krajinách pôvodu a hostiteľských krajinách a postarať sa o to, aby sme využili spoločný rozvoj na riešenie hlbších príčin nelegálneho prisťahovalectva.
<P>
Taktiež musíme maximalizovať pozitívny dopad finančných prostriedkov, ktoré prisťahovalci posielajú späť do svojich krajín, a preskúmať potenciál mikroúverov.
<P>
Navyše, musíme mať súdržnú vonkajšiu politiku na zaistenie kompatibility obchodných cieľov a rozvojovej pomoci, aby mohli menej rozvinuté krajiny vyvážať svoje výrobky a nemuseli vyvážať svojich vlastných štátnych príslušníkov.
<P>
Dámy a páni, nerád by som zakončil svoju reč bez toho, aby som vyjadril svoje poďakovanie všetkým spravodajcom, s ktorými som mal úzku a prínosnú spoluprácu., ktorej výsledkom bol široký konsenzus dosiahnutý vo Výbore pre občianske slobody, spravodlivosť a vnútorné veci.
<P>
Neurobme však žiadnu chybu, dámy a páni, musíme bojovať proti nelegálnemu prisťahovalectvu a zaoberať sa jeho príčinami a kanálmi, ale nemusíme bojovať proti nelegálnym prisťahovalcom, pretože oni nie sú zločincami: emigrácia nie je trestný čin. Musíme skončiť s populistickými xenofóbnymi vyjadreniami, ktoré vyvolávajú predstavu prisťahovalectva spojeného s nedostatočným pocitom bezpečia, trestnou činnosťou, terorizmom alebo nezamestnanosťou. Nikto neemigruje z rozmaru: je to vždy z dôvodu nutnosti. Konajme tak, aby sme eliminovali túto nutnosť a premenili ju na osobný výber.
<P>
(potlesk)
<SPEAKER ID="013" NAME="Manolis Mavrommatis  " AFFILIATION="PPE-DE">
spravodajca Výboru pre rozvoj požiadaného o stanovisko. - (EL) Vážená pani predsedajúca, chcel by som najprv zablahoželať pani Lilli Gruberovej a pánovi Javierovi Morenovi Sánchezovi k skvelej práci, ktorú vykonali, a k spolupráci, na ktorej sme mali tú česť sa podieľať pri vypracovávaní týchto dvoch správ.
<P>
Komisia EÚ si vyjasnila stanovisko ohľadne skutočnej spoločnej prisťahovaleckej politiky, ktorú má prijať 27 členských štátov. Prisťahovalectvo je nerozlučne spojené s rozvojom a vzhľadom na demografický problém, ktorému v dnešnej dobe EÚ čelí, je legálne prisťahovalectvo v súčasnosti súčasťou riešenia mnohých problémov Európy, a nie je iba ďalším problémom.
<P>
Prostredníctvom vyjadrenia stanoviska môžeme my vo Výbore pre rozvoj, v úlohe Európskeho parlamentu, zabezpečiť rovnaké práva pre obidve pohlavia, chrániť najzraniteľnejšie skupiny ako sú napr. prisťahovalci ženského pohlavia a deti prisťahovalcov, ako aj poskytovať informácie a jazykové kurzy pre nových prisťahovalcov.
<P>
Okrem toho bol zohľadnený problém úniku mozgov zo svetových regiónov, ako je Afrika, kde je akútny dopyt po ľudských zdrojoch v zdravotnom sektore. Tieto oblasti trpia vždy, keď lekári opúšťajú svoju krajinu s vyhliadkou lepšej budúcnosti v EÚ.
<P>
Preto vítame návrh Komisie na posilnenie okružnej migrácie. Prisťahovalci budú mať takto možnosť vrátiť sa po jednom roku do svojej vlasti a priniesť späť do svojej krajiny vedomosti a skúsenosti nadobudnuté v členských štátoch EÚ.
<P>
Pre Komisiu je tiež nevyhnutné, aby poskytovala viac informácií o právnom rámci, ktorý sa bude vzťahovať na termín "okružná migrácia". V tomto bode by som chcel poďakovať pánovi komisárovi Francovi Frattinimu za jeho citlivosť, ktorú počas posledných dvoch rokov preukázal v otázke prisťahovalectva a za jeho pretrvávajúcu snahu docieliť medzi 27 členskými štátmi dohodu o spoločnej prisťahovaleckej politike.
<P>
(potlesk)
<SPEAKER ID="014" NAME="Maria Badia i Cutchet" LANGUAGE="ES">
Vážená pani predsedajúca, vážený pán komisár, dámy a páni, ako spravodajkyňa Výboru pre kultúru a vzdelávanie som zdôraznila dôležitosť zváženia sociálnych, vzdelávacích a kultúrnych aspektov vo vzťahu k prisťahovalectvu. Tieto faktory významne prispievajú k hospodárskemu rastu, sociálnej súdržnosti. Taktiež je dôležité uľahčiť integráciu týchto ľudí v hostiteľských krajinách, a tým zmierniť vzájomnú nedôveru.
<P>
Pokiaľ ide o vzdelávanie, navrhla som zavedenie politík pre prístup prisťahovalcov k vzdelávaciemu systému a ich začlenenie do vzdelávacieho systému, v rámci ktorého sa uznávajú akademické a odborné kvalifikácie dosiahnuté v tretích krajinách.
<P>
V súvislosti so zamedzením úniku mozgov sme sa zamerali na návrh Komisie podporiť zamestnávanie etnickej pracovnej sily v krajinách, v ktorých by emigrácia kvalifikovaných odborníkov mohla destabilizovať sociálnu a hospodársku situáciu.
<P>
A na záver by som chcela upriamiť vašu pozornosť na dôležitosť a zodpovednosť médií keď vysielajú informácie v krajinách pôvodu i v hostiteľských krajinách, aby sa predchádzalo predpojatým názorom na fenomén migrácie.
<SPEAKER ID="015" NAME="Maria Panayotopoulou-Kassiotou  " AFFILIATION="PPE-DE">
spravodajkyňa Výboru pre práva žien a rodovú rovnosť požiadaného o stanovisko. - (EL) Vážená pani predsedajúca, Výbor pre práva žien a rodovú rovnosť s poľutovaním konštatuje, že v oznámení o návrhu stratégie pre legálnu migráciu ako aj v texte, o ktorom nás žiadate dnes hlasovať, bola uvedená len malá zmienka o probléme rovnosti žien.
<P>
Preto vyzývame Komisiu, členské štáty a rôzne zoskupenia v rámci Rady zodpovedné za túto oblasť, aby zvýšili svoje úsilie. Koordinácia politík legálnej migrácie musí zabezpečiť osobitnú ochranu, ktorá má byť poskytnutá právu migrantom ženského pohlavia, ktorí sú obeťami dvojitej diskriminácie. Treba sa postaviť na odpor nelegálnemu prisťahovalectvu; to podporuje siete rôznych foriem zneužívania zraniteľných mužov, žien a detí.
<P>
Zdôrazňujeme dôležitosť globálneho prístupu k politikám legálnej migrácie. Musia tam byť zahrnuté integračné opatrenia obojsmernej akcie, aby bolo posilnené prijatie zo strany hostiteľských spoločností a taktiež posilnená pripravenosť prisťahovalcov mužského a ženského pohlavia na integráciu.
<P>
Ženy a ich rodiny k tomu veľmi prispievajú, a malo by sa uľahčiť opätovné zjednotenie rodiny prostredníctvom nezávislého postavenia. Musíme bojovať proti diskriminácii, amputáciám, manželstvám z donútenia, polygamii, zločinom v mene cti a akýmkoľvek formám násilia v spoločnosti pôvodu, a posilniť legálny rozvoj kvalifikácie žien.
<SPEAKER ID="016" NAME="Joseph Daul" LANGUAGE="FR">
Vážená pani predsedajúca, vážený pán komisár Frattini, vážený pán úradujúci predseda Rady, dámy a páni, otázka prisťahovalectva je politickou záležitosťou osobitného významu, pretože sa často týka ľudského nešťastia. Skupina Európskej ľudovej strany a európskych demokratov si uvedomuje závažnosť tejto rozpravy a naše myšlienky sa upierajú na stovky životov, pretože obete snívali o živote v Európe. Pri navrhovaní našej prisťahovaleckej politiky musí byť rešpektovanie ľudského života na prvom mieste.
<P>
Chcel by som poďakovať spravodajcom za ich prácu a pánovi komisárovi Frattinimu za jeho ochotu a politické odhodlanie, ktoré preukázal. Musíme urobiť všetko, čo je v našich silách, aby sme kontrolovali nával migrantov. V stávke je súdržnosť našej spoločnosti, naša schopnosť prijímať prisťahovalcov a naše odhodlanie bojovať proti rasizmu, intolerancii a xenofóbii. Ak chceme riadiť prisťahovalectvo, je nevyhnutné prijať prístup založený na rešpektovaní ľudskej dôstojnosti, realizme a pevnom právnom rámci.
<P>
Dámy a páni, keď diskutujeme o otázke prisťahovalectva, je dôležité rozlišovať medzi žiadateľmi o azyl, dočasnými utečencami a hospodárskymi migrantmi, pričom kategória hospodárskych migrantov je ďaleko najpočetnejšia. V rámci kategórie hospodárskych migrantov musíme tiež rozlišovať medzi nelegálnym prisťahovalectvom, za ktoré zodpovedá Európska únia, a legálnym prisťahovalectvom, ktoré spadá do jurisdikcie členských štátov.
<P>
Pokiaľ ide o nelegálne prisťahovalectvo, prikláňame sa k prísnym opatreniam. Európa musí čeliť zodpovednostiam a musí sa vysporiadať sa s hrozbou mafiánskych gangov, ktoré obchodujú s ľudským nešťastím. Uznávame, že bol dosiahnutý určitý pokrok, ako je zriadenie agentúry Frontex, Európskeho fondu pre vonkajšie hranice a rýchlych pohraničných zásahových tímov v policajných pohraničných oblastiach. Je to však veľmi málo, v prípade pracovnej sily sa používajú materiálne a finančné zdroje, ktoré stále nepostačujú. Chystáme sa poskytnúť tieto nástroje s dodatočnými zdrojmi, ktoré sú potrebné. Ak však máme byť efektívnejší, členské štáty, ktoré vystupujú ako strážcovia našich vonkajších hraníc budú musieť pri svojich činnostiach používať spoločné normy. Je nevyhnutné, aby sme vypracovali skutočný protokol Spoločenstva pre ochranu našich vonkajších hraníc, doplnený o systém monitorovania.
<P>
Nie všetky naše členské štáty čelia rovnakým problémom, pokiaľ ide o migračné toky. Musíme dôkladne rozlišovať štáty, ktoré vystupujú ako strážcovia našich hraníc, od ostatných štátov. Úloha čeliť štátom, ktoré susedia s južným a východným územím Únie, je veľmi náročná. V súvislosti s touto otázkou musí hrať v maximálnej možnej miere svoju úlohu solidarita a musia sa využiť technické, logistické a finančné prostriedky na podporu členských štátov, ktoré sú v prvej línii a ktoré čelia hromadnému nelegálnemu prisťahovalectvu. Zatiaľ čo boj proti nelegálnemu prisťahovalectvu si vyžaduje zavedenie opatrení na našich vonkajších hraniciach, je taktiež potrebné zvýšiť úsilie v samotnej Únii. V súčasnosti sa na našom území nachádza 10 - 15 miliónov ľudí, ktorí majú nelegálny pobyt.
<P>
Ak je hlavnou zásadou našich demokracií rovnosť pred zákonom, je nevyhnutné, aby sme prijali politiku, ktorá ustanovuje, aby osoby, ktoré nelegálne vstupovali na územie EÚ, boli sústavne vracané do ich krajiny pôvodu. Európska únia musí organizovať vrátenie nelegálnych prisťahovalcov spôsobom, v rámci ktorého sa čo najdôslednejšie dodržiavajú ľudské práva a ľudská dôstojnosť. Chceme, aby Európa zostala útočiskom pre tých, ktorí utekajú pred prenasledovaním a z tohto dôvodu nesúhlasíme s hromadnou regularizáciou nelegálnych prisťahovalcov. Toto zďaleka nie je riešením. Nelegálnym migrantom a osobám, ktoré sa snažia vstúpiť na územie EÚ sa iba ponúkne ilúzia, že skôr či neskôr im bude udelené právne postavenie. Takýmito amnestiami by sa len podporovali aktivity zločineckých gangov zapojených do nelegálneho prisťahovalectva a obchodovania s ľuďmi. Veľmi vítame návrh Komisie o ukladaní pokút zamestnávateľom, ktorí zamestnávajú nelegálnych migrantov.
<P>
Čo sa týka súčasnej situácie legálneho prisťahovalectva, naša skupina sa domnieva, že podmienkou našich rokovaní s tretími krajinami by mal byť záväzok krajiny pôvodu kontrolovať nelegálne prisťahovalectvo. Za reguláciu legálneho prisťahovalectva sú samozrejme zodpovedné členské štáty, a nie Európska únia. Ak však máme v tejto oblasti zvýšiť účinnosť a zlepšiť súdržnosť, musíme účinnejšie koordinovať naše snahy na úrovni EÚ-27. Mali by sme tiež preskúmať možnosti zavedenia spoločného procesu prijatia, ktorý by umožnil vysokokvalifikovaným pracovníkom a pracovníkom s určitou špecifickou kvalifikáciou vstúpiť na európsky trh práce. Návrh týkajúci sa európskej modrej karty by sa mal ešte viac vypracovať a prediskutovať, spolu s myšlienkou projektu o okružnej migrácie pracovníkov bez kvalifikácie.
<P>
Dámy a páni, prisťahovalectvo na jednej strane závisí od udržiavania správnej rovnováhy medzi súdržnou spoločnosťou, ktorá je silná a otvorená voči ostatným, a na strane druhej od dodržiavania princípov právneho štátu. Nechceme vôbec zatvárať naše dvere, chceme zaistiť, aby prípadní prisťahovalci boli vítaní a riadne začlenení do našej spoločnosti, ako sa to deje v ostatných svetových regiónoch.
<SPEAKER ID="017" NAME="Claudio Fava">
v mene skupiny PSE. - (IT) Vážená pani predsedajúca, dámy a páni, dovoľte mi, prosím, aby som sa poďakoval obom spravodajcom za ich prácu, ktorá bola hodnotná a absolútne vecná.
<P>
Rád by som začal pripomenutím si obrázku, ktorý sme mali v našich mysliach počas niekoľkých mesiacov: fotografia 40 stroskotancov, ktorí prežili a ktorí sa dva dni a dve noci pridržiavali siete na tuniaky v strede Stredozemného mora. V tomto prípade sa zdalo, že je dôležitejšie zachrániť ryby ako životy týchto zúfalých ľudí: nevytiahli ich na palubu rybárskej lode, ktorá k nim priplávala. Hovorím to preto, lebo, ako pripomenul pán komisár, potrebujeme globálny, no diferencovaný prístup k otázke prisťahovalectva. Musí to byť prístup, v ktorom sa spája rovnováha, solidarita a - ako spomenula pani. Gruberová - absencia tabuizovania.
<P>
Prisťahovalectvo nemožno považovať len za otázku bezpečnosti. Je to potrebná výzva pre Európu, je to aspekt integrácie a sociálneho rozvoja, ktorému musíme čeliť. Súhlasíme s pánom komisárom Frattinim, ktorý povedal, že Európa zohráva svoju úlohu. Európa zohráva svoju úlohu, za predpokladu, že dokáže riešiť všetky zložitosti tohto problému.
<P>
V priebehu niekoľkých sekúnd, ktoré mi zostávajú, by som chcel upozorniť na tri základné zásady obsiahnuté v týchto dvoch správach. Najúčinnejším spôsobom zastavenia nelegálneho prisťahovalectva je otvoriť kanály legálnej migrácie, pokiaľ migranti a krajiny, ktoré ich prijímajú, majú recipročné práva a povinnosti.
<P>
V súvislosti s nelegálnym prisťahovalectvom chcem povedať, že medzi členskými štátmi musí byť zavedená zásada solidarity, za predpokladu, že sa bude vzťahovať na všetky členské štáty, a nie iba na tie, ktoré hraničia so Stredozemím. Zároveň, ako už povedali mnohí moji kolegovia, musíme bojovať proti nelegálnemu prisťahovalectvu prostredníctvom vytvorenia podmienok v krajinách pôvodu, ktoré zmierňujú príčiny hlbokého zúfalstva, pred ktorým títo ľudia utekajú: základné príčiny, ktoré spomenul pán Frattini.
<P>
Napokon mi dovoľte povedať, vážená pani predsedajúca, že dodržiavanie ľudských práv zostáva nevyhnutným referenčným bodom pre našich politík. Proces európskej integrácie bude silný a zmysluplný len vtedy, ak dokážeme zabrániť tomu, aby Európa zatvorila svoje dvere pred prisťahovalcami.
<SPEAKER ID="019" NAME="Graham Watson">
v mene skupiny ALDE. - Vážený pán predsedajúci, čo by mohlo viac objasniť potrebu spoločnej európskej prisťahovaleckej politiky, než prípad tuniských rybárov? Všetko, čo sa spája s touto tragickou udalosťou - počnúc migrantmi v gumenom člne na voľnom mori, končiac pašerákmi ľudí, ktorí ich tam zaviedli, a orgánmi, ktoré uväznili ich záchrancov - je jasným dôkazom zlyhania európskeho prístupu k migrácii.
<P>
V súvislosti s každou ľudskou tragédiou počas dekády zúfalstva a ničnerobenia sa liberáli a demokrati pýtali jedinú jednoduchú otázku: koľko ľudí musí ešte zahynúť, než si vlády uvedomia, že zdvíhanie padacieho mosta pevnosti Európa neslúži žiadnym záujmom? Riadenie migrácie je v našom záujme práve tak, ako aj v záujme tých, ktorí sa snažia dosiahnuť naše brehy alebo ktorí sú pripravení zomrieť pri tomto snažení. Kým populizmus presadzoval politiku ukutú v peci strachu, my sa musíme postaviť tvárou v tvár skutočnosti.
<P>
Skutočnosť číslo jeden: v priebehu nasledujúcich 20 rokov stratí Európa 20 miliónov pracovníkov - pracovníkov, ktorí sú zamestnaní v sektore služieb a z daní ktorých sa hradia služby našim občanom.
<P>
Skutočnosť číslo dva: národné vlády odrádzajú ľudí, ktorých Európa potrebuje v čase, keď máme konkurovať, vlastne prežiť, na bezohľadnom celosvetovom trhu. Osemdesiatpäť percent najlepších mozgových kapacít odchádza do Ameriky a Austrálie, pretože sú znechutení našou byrokraciou, našou tvrdohlavosťou a našimi prekážkami voľnému pohybu.
<P>
Skutočnosť číslo tri: len 3 z 20 migrantov, ktorí vstúpili na územie Európy, sú kvalifikovaní; väčšina z nich nemá kvalifikáciu, je zúfalá a bola pripravená o majetok. Návrh pána komisára Frattiniho sa venuje len jednej polovici tohto problému, opierajúc sa o myšlienky pani Hennisovej-Plasschaertovej o vyplnení medzier v kvalifikácii prostredníctvom európskej zelenej karty. Jeho samotný plán týkajúci sa "modrej karty" má však svoje medzery: napríklad v ňom nie sú spomenutí pracovníci, ktorých potrebujeme v sektore stravovacích služieb, zdravotnej starostlivosti alebo cestovného ruchu. Tento plán by sa mohol venovať hospodárskym a demografickým výzvam, ak sú spojené s voľným pohybom pracovníkov z nových členských štátov EÚ, ale iba v malej miere sa venuje boju proti výzve týkajúcej sa nelegálnych migrantov pozdĺž našich južných hraníc.
<P>
Jedna vec je istá: pohodlný odhad Komisie, že môžeme zobrať to najlepšie a zvyšok nechať tak, nebude fungovať. Prinútení chudobou, hladom špinou a vojnami budú ľudia naďalej prekračovať hranice Stredozemia, či už spĺňajú naše kritéria, alebo nie. Prečo? Pretože naše politiky v oblasti poľnohospodárstva a rybného hospodárstva vyraďujú ich výrobky v cenovej konkurencii a plienia ich prírodné zdroje.
<P>
Musíme, samozrejme, hliadkovať na hraniciach Európy. V správe pána Morena Sáncheza je oprávnene uvedená požiadavka, aby sa agentúre Frontex poskytol rozpočet, personál a vybavenie potrebné na vykonávanie tejto práce, hoci sa jednoducho nedá uveriť tomu, že agentúra Frontex bola zbavená zodpovednosti za oblasť Gibraltáru, čo je to isté, ako nechať dieru v plote. S prevládajúcimi trendmi však z dlhodobejšieho hľadiska môže bojovať iba komplexná politika EÚ, ktorá trestá pašerákov ľudí, zabezpečuje legálne trasy a vytvára nádej tam, kde je zúfalstvo.
<P>
Pravdou je, že pri riešení problémov súvisiacich s rozvojovými krajinami máme iba jednu možnosť: buď zoberieme ich tovar alebo ich ľudí. Ak chceme dovoliť menšiemu počtu ľudí, aby prišli, musíme pomôcť väčšiemu počtu ľudí v ich domovskej krajine, ako sa uvádza v správe pani Gruberovej. Portugalské predsedníctvo preto musí zdvojnásobiť svoje úsilie s cieľom znížiť colné poplatky európskych poľnohospodárskych subjektov a priviesť rokovania v Dauhe k úspešnému záveru, a Komisia preto musí vypracovať veľkorysý program pre Afriku, v rámci ktorého sa prepájajú peňažné prostriedky a otvárajú sa trhy, ktoré dodržiavajú ľudské práva a právny štát, aby dala ľuďom nádej na lepší život v domovskej krajine.
<P>
Pán Lobo Antunes, pán Frattini, usporiadajte ďalšie zasadnutie Rady v múzeu prisťahovalectva na newyorskom ostrove Ellis Island. Učte sa z našej histórie o potulkách smerom na západ, o čom plánujete diskutovať na samite EÚ - Afrika v decembri. Migrácia nevymizne: je poháňaná silným koktailom zúfalstva a nádeje, riadi sa zákonom ponuky a dopytu, ale má schopnosť, ak sa riadi správne, obohatiť Európu a dodať jej energiu.
<P>
(potlesk)
<SPEAKER ID="020" NAME="Cristiana Muscardini">
v mene skupiny UEN. - (IT) Vážený pán predsedajúci, dámy a páni, už existujú rozličné smernice o legálnej migrácii a ostatné sa ešte budú navrhovať, no skutočným nevyriešeným problémom je ešte stále predchádzanie nelegálnemu a nekontrolovanému prisťahovalectvu, ako aj jednoznačné definovanie a zabezpečenie dodržiavania zákonov a pravidiel platných v krajinách EÚ: toto je nevyhnutným predpokladom občianskeho spolužitia.
<P>
Som vďačná pánovi komisárovi Frattinimu za predložené návrhy. Problém je však naďalej závažný, a to preto, lebo existujú rozhodnutia policajných sudcov - mám na mysli prípady v Nemecku a Taliansku - v ktorých sa uvádza, že rodičia dievčaťa, ktoré je uväznené doma, nemôžu byť trestne stíhaní, alebo že žiadosť o rozvod podaná zo strany ženy, ktorú opakovane bil jej manžel, nemôže byť uznaná keďže, podľa týchto policajných sudcov je takéto správanie v súlade so zvykmi a s bežnou praxou v krajinách pôvodu prisťahovalcov. Všetky tieto skutočnosti sú závažné z hľadiska návrhu reformnej zmluvy: obsahuje ustanovenie o spoločnej prisťahovaleckej politike, ale to je beh na dlhé trate, zatiaľ čo na zastavenie nelegálneho prisťahovalectva potrebujeme spoločnú politiku ihneď.
<P>
Vo februári 2004 som bola spravodajkyňou Výboru pre zahraničné veci požiadaného o stanovisko k agentúre Frontex, ktorá bola zriadená v roku 2004 a funguje od roku 2005, ale stále nemá dostatočné zdroje. Vo veľkom množstve prípadov nedisponuje finančnými prostriedkami nielen na monitorovanie oficiálnych hraníc, ale aj na monitorovanie našich hraníc, keďže sú to hranice našich krajín, ktoré je treba viac monitorovať. Ak chceme vybudovať slušnú spoločnosť, bez otvorených alebo skrytých konfliktov, ktorých riziká sú zrejmé - vrátane rizika nejasností okolo našej vlastnej identity ako aj identity ostatných ľudí - potrebujeme silnú politiku boja proti nezákonnému správaniu. Vyzývame Komisiu a Radu, aby nielen zintenzívnili kontroly na hraniciach EÚ, ale aby tiež zaviedli harmonizovanú legislatívu a trestali priekupníkov s ľuďmi rýchlo a rezolútne, a aby presadzovali lepšie dohody s krajinami pôvodu prisťahovalcov.
<P>
Zabezpečovanie ľudských práv a dôstojnosti jednotlivcov je úplne v rozpore so slabými politikami, ktoré podporujú hrozbu terorizmu a sociálne neduhy. To je ďalším dôvodom, prečo by sme mali upozorniť na to, že absencia spoločného predpisu o práve na azyl zhoršuje situáciu, ale na strane politických skupín nie je badateľná veľká aktivita.
<SPEAKER ID="021" NAME="Jean Lambert">
v mene skupiny Verts/ALE. - Vážený pán predsedajúci, rád by som poďakoval Komisii, Rade a našim dvom spravodajcom za to, že uznali zložitosť problému z dlhodobého hľadiska a potrebu súdržného prístupu. Vieme, že migrácia je známou skutočnosťou, vieme, že je hnacou silou rozvoja a vieme, že mnoho štátnych príslušníkov EÚ sa vyberá do miest, kde chcú zarábať, vzdelávať sa alebo túžiť po niečom lepšom, tak ako to robia tí, ktorí prichádzajú zo subsaharskej Afriky.
<P>
Vítame opatrenie týkajúce sa rovnakých práv pre všetky skupiny migrantov, pretože sme sa obávali, že vnímanie tejto otázky v rámci odvetvového prístupu môže mať za následok ešte väčšiu zložitosť z hľadiska rôznych práv pre rôznych pracovníkov.
<P>
Taktiež sa obávame, že tých, ktorí sa v súčasnosti nemôžu vrátiť do svojej krajiny pôvodu z dôvodu konfliktu a preto sú ponechaní napospas chudobe, budeme môcť často nájsť na našich uliciach.
<P>
Taktiež vítame výzvu na preukázanie väčšej čestnosti zo strany členských štátov, pokiaľ ide o potrebu migrujúcich pracovníkov v našich súčasných hospodárstvach. Globalizácia urýchlila migráciu a ja absolútne súhlasím s tými poslancami, ktorí hovorili o potrebe zmeniť naše pravidlá obchodu. Ako tu bolo povedané, ak vyťahuješ na palubu naše ryby, vytiahni aj našich rybárov. V tomto prípade naliehavo žiadam na týchto poslancov, aby neprelievali krokodílie slzy nad neutešenou situáciou niektorých migrantov - a nehlasovali v tomto Parlamente za dohody v oblasti rybného hospodárstva a nehlasovali za pravidlá obchodu, ktoré na niektorých iných miestach devastujú hospodárstva.
<P>
Je taktiež správne, že v tejto rozprave skúmame zamestnanosť z hľadiska rovnakých práv, rovnakej mzdy, kvalitnej kontroly, ktorá je dobrá pre všetkých pracovníkov, ktorí musia poznať svoje práva. Ak nás znepokojuje únik mozgov, musíme tiež preskúmať opatrenia týkajúce sa zadržiavania pre našich vlastných kvalifikovaných pracovníkov. Musíme využiť a rozvinúť kvalifikácie migrujúcich pracovníkov, ktorí k nám prichádzajú, a program EQUAL nám poskytol niekoľko skvelých príkladov tých, ktorých nesmieme stratiť.
<P>
Ak budeme chcieť prilákať vysokokvalifikovaných pracovníkov, nebude to len otázka voľného pohybu, ale taktiež otázka riešenia rasizmu a xenofóbie, ktoré odrádzajú mnoho vysokokvalifikovaných ľudí od príchodu do Európskej únie.
<P>
(potlesk)
<SPEAKER ID="022" NAME="Giusto Catania">
v mene skupiny GUE/NGL. - (IT) Vážený pán predsedajúci, dámy a páni, pán komisár Frattini dnes hovoril najprv o legálnej migrácii a potom o nelegálnom prisťahovalectve. Ak by boli politiky Európskej únie v súlade s logikou jeho slov, mohol by som s ním súhlasiť. Žiaľ, nie je to tak.
<P>
Politiky EÚ používali v posledných rokoch predovšetkým terminológiu ako zamietnutie vstupu, kriminalita migrantov, útlak, hrozba invázie; v súčasnosti začíname konečne hovoriť o politikách vstupu. Preto môžeme všetci súhlasiť s tým, že politika v oblasti legálnej migrácie je rozhodujúca ak chceme bojovať proti nelegálnemu prisťahovalectvu, zamedziť obchodovaniu s ľuďmi, predchádzať tomu, aby morské hranice prekračovali ľudia plní nádejí, a zastaviť to, aby sa Stredozemné more čoraz viac menilo na pohrebisko vo voľnej prírode. Musíme však postupovať logicky. Z toho vyplýva, že ešte pred predkladaním návrhov politík o zamietnutí vstupu by sme mali diskutovať o tom, ako rozšíriť legálne kanály pre vstup a ako riešiť demografickú výzvu.
<P>
Naozaj som neporozumel tomu, čo mal dnes pán Frattini na mysli, či nehovoril o tajných informáciách, ktoré prenikli na verejnosť. V skutočnosti samotná Komisia uviedla vo svojej zelenej knihe prognózu o 20 miliónoch prisťahovalcov do roku 2030, čím sa vysvetlilo, že demografická kríza v Európskej únii je až taká, že do roku 2030 budeme potrebovať 20 miliónov prisťahovalcov. 20 miliónov prisťahovalcov však neznamená 20 miliónov kvalifikovaných prisťahovalcov. Postupujeme nelogicky: najprv vykonávame politiky o zamietnutí vstupu, potom rozhodujeme o tom, ako prilákať kvalifikovaných prisťahovalcov a nakoniec riešime hlavný problém, čo robiť so všetkými ostatnými.
<P>
Myslím si, že by sme sa mali bližšie pozrieť na politiky uskutočnené v posledných rokoch a analyzovať ich. Musíme tiež posúdiť, aký druh politiky chceme uplatňovať v oblasti zamietnutia vstupu. Úvahy o 18 mesiacoch administratívneho zadržiavania sú vo svojej podstate, podľa mňa, útokom proti ľudským právam a systematickým porušovaním ľudských práv.
<P>
Mali by sme tiež preskúmať činnosti agentúry Frontex. V tomto roku sme vynaložili 45 miliónov EUR; agentúra Frontex má 90 zamestnancov a počas tohto leta vykonala štyri misie na mori. Nemyslím si, že môžeme byť spokojní s politikou, ktorú realizuje agentúra Frontex. V rámci jej politiky má zamietnutie vstupu prednosť pred záchranou života.
<P>
Svoje vystúpenie by som ukončil vyhlásením: záchrana života musí byť prioritou. Na žiadosť predsedu našej skupiny a iných skupín nám mala dnes Komisia predložiť správu o prípade siedmych tuniských rybárov, ktorých väznia v Taliansku za záchranu 44 migrantov. Dúfam, že nám pán komisár Frattini bude schopný objasniť tento prípad, ktorý zodpovedá postupom trestného postihovania prisťahovalectva.
<SPEAKER ID="023" NAME="Roger Knapman">
v mene skupiny IND/DEM. - Vážený pán predsedajúci, úbohý pán komisár Frattini ešte stále blúdi v bludisku samitu v Hampton Courte, zatiaľ čo my sme svedkami ďalšieho vzďaľovania sa EÚ od brehov demokracie. Porovnajme našu pozíciu, a nie po prvý krát, so Švajčiarskom.
<P>
Švajčiarsko vie, že miestne znalosti sú kľúčom k prisťahovaleckej politike. EÚ sa snaží centralizovať kontrolu prisťahovalectva nad úrovňou národných vlád. Švajčiari ju naopak prenášajú smerom dolu, kdekoľvek je to možné, na úroveň svojich kantónov. Vo Švajčiarsku rozhoduje o ročnej kvóte pre prisťahovalcov čiastočne federálna vláda, a čiastočne kantóny. Návrhy na zriadenie federálnej migračnej agentúry tam boli zamietnuté.
<P>
Švajčiarske kantóny a ich dlhá tradícia priamej demokracie boli historickými hnacími mechanizmami prisťahovaleckej politiky, ktorá funguje v prospech národného hospodárstva a zabezpečuje, že prisťahovalci sú veľmi dobre integrovaní do švajčiarskej spoločnosti Ak sa vyjadril pán profesor Windisch zo Ženevskej univerzity (University of Geneva) pre francúzsku nadáciu pre politické inovácie (French Foundation for Political Innovation) v jej bulletine z apríla 2006, švajčiarska priama demokracia sa musela - otvorene a od úplného začiatku - vyrovnávať s problémom týkajúcim sa prisťahovalectva a integrácie prostredníctvom - ani na to nepomyslite! - referend a populárnych iniciatív. Ďalej píše: "Na rozdiel od extrémne centralistickej krajiny, ako napr. Francúzsko, bola diskusia vedená na federálnej úrovni a úrovni kantónov a komún, a vyzývalo sa v nej na reakcie založené na spoločenstve, a týkala sa iniciatív, ako sú vytvorenie integračného úradu v každom kantóne a geografické rozptýlenie nových prisťahovalcov."
<P>
Ponaučenie pre tých z nás, ktorí, na rozdiel od Švajčiarov, nemali to šťastie zostať mimo územia EÚ, je takéto: vo Švajčiarsku funguje prisťahovalecká politika, pretože sa o nej rozhoduje podľa miestnych ako aj národných potrieb a pretože miestne spoločenstvá, ktoré nie sú anonymným ani centralizovaným byrokratickým aparátom, sú zodpovedné za integráciu migrantov na základe týchto potrieb. V Spojenom kráľovstve, keďže táto téma sa dočasne týka členstva EÚ, sa prisťahovalecká politika vzďaľuje ešte viac od tohto prameňa miestnych znalostí, a my zo Strany za nezávislosť Spojeného kráľovstva sme okamžite upozornili na nedostatky tohto prístupu.
<SPEAKER ID="024" NAME="Alessandro Battilocchio" AFFILIATION="NI">
(IT) Vážený pán predsedajúci, dámy a páni, na začiatku by som sa rád poďakoval obom spravodajcom za ich skvelú prácu. Podporovanie a regulovanie legálnej migrácie je jediným realizovateľným riešením, nielen v oblasti boja proti zločinnému správaniu súvisiacemu s migračnými tokmi, ale aj ochrany a zaručenia ľudských práv. Ako všetci ostatní európski občania, prisťahovalci musia byť integrovaní a zahrnutí do príslušných spoločenstiev a musia dodržiavať všetky súvisiace práva a povinnosti.
<P>
Pred rokom som bol spravodajcom Výboru pre rozvoj v súvislosti so správou o prekračovaní vonkajších hraníc. Chcel by som teraz upozorniť, tak ako som upozornil už predtým, na nutnosť toho, aby Európa uvoľnila dostatočné zdroje na zabezpečenie primeraných útulkov, odbornej prípravy našich zamestnancov, prístupu pre zahraničných občanov k informáciám o ich právach a povinnostiach, tvrdých pokút pre každého, kto zneužíva nelegálne prisťahovalectvo, a predovšetkým úplnej spolupráce medzi členskými štátmi.
<P>
Teraz, keď agentúra Frontex začala fungovať, musia sa jej poskytnúť primerané zdroje a musí čo najaktívnejšie zapojiť do svojich činností ostatné susediace krajiny postihnuté migračnými tokmi.
<SPEAKER ID="025" NAME="Mikel Irujo Amezaga" AFFILIATION="Verts/ALE">
- (ES) Áno, vážený pán predsedajúci. Prepáčte, mal som nejaké problémy s tlmočením, ak my poskytnete pár sekúnd, chcel by som iba povedať, že ...
<P>
(rečník hovoril v baskickom jazyku)
<P>
Ospravedlňujem sa: Iba som chcel dodať niekoľko slov v euskarčine k Európskemu dňu jazykov, keďže, ako už bolo v tejto rozprave spomenuté, nie sme zločincami, chceme len hovoriť v našom vlastnom jazyku.
<SPEAKER ID="026" NAME="Alfredo Antoniozzi" AFFILIATION="PPE-DE">
(IT) Vážený pán predsedajúci, dámy a páni, musím vzdať hold pánovi podpredsedovi Frattinimu a poďakovať mu za predloženie akčného plánu, v ktorom sú konečne uvedené podstatné informácie, o ktoré sa máme opierať v našich diskusiách a pri riešení legálnej migrácie v budúcnosti.
<P>
Pokiaľ ide o správu, myslím, že je to vyvážený text, sú to plody našich prospešných rokovaní a dôležité kompromisné pozmeňujúce a doplňujúce návrhy medzi rôznymi politickými skupinami, ktoré nám dávajú možnosť vyjadriť tomuto textu širokú podporu a teda, ako Parlament, podporiť budúcu prácu Európskej komisie na tejto téme. Chcem zdôrazniť, že stanovisko skupiny PPE-DE prispelo k veľmi potrebnej vyváženosti a dôležitosti pri navrhovaní tejto správy.
<P>
Kľúčové body stanoviska, ktoré naša skupina zaujala vždy v súvislosti s fenoménom prisťahovalectva, boli potvrdené. Spomedzi týchto osobitných bodov by som pripomenul náš záväzok v oblasti pevných, rozhodujúcich opatrení na boj proti nelegálnemu prisťahovalectvu, v oblasti podpory silnejšieho prepojenia medzi legálnym a nelegálnym prisťahovalectvom, a hľadania ďalších mechanizmov pre dialóg a integráciu pre prisťahovalcov.
<P>
Túto správu môžeme nepochybne charakterizovať ako európsku správu, a nie len z hľadiska účinku rétoriky sa v nej posudzuje fenomén prisťahovalectva ako niečo, čo musia riešiť spoločne všetci európski partneri, a to v oboch jeho pozitívnych i negatívnych aspektoch. Každý musí preukázať solidaritu a teda čeliť problémom s rovnakou mierou pozornosti a odhodlania, aj keď majú na niektoré krajiny väčší dopad, ako na tie ostatné. Či plavidlo s nelegálnymi prisťahovalcami stroskotá pri Sicílii alebo Kanárskych ostrovoch alebo niekde inde, musí sa to považovať za spoločný problém.
<P>
Politika na európskej úrovni pre koordináciu fenoménu prisťahovalectva je takpovediac nevyhnutná. Táto správa nám ukazuje správny smer, aby sme sa utvrdili v tomto presvedčení, a zároveň vyjadruje plné rešpektovanie národnej kompetencie v oblasti kvantitatívnych aspektov a tokov migrantov.
<SPEAKER ID="027" NAME="Bárbara Dührkop Dührkop" AFFILIATION="PSE">
- (ES) Vážený pán predsedajúci, tak ako každý, najprv by som chcela zablahoželať spravodajcom k ich skvelej práci.
<P>
Prisťahovalectvo nie je novým fenoménom, ako všetci vieme, ale to, čo je nové, je jeho obrovský nárast počas posledným rokov, čo je vyvolané zvýšenými úrovňami chudoby a skutočnosťou, že stále väčší počet krajín je postihnutý chudobou.
<P>
Preto sa domnievam, že súčasnou hlavnou výzvou jej kontrolovať migračné toky, členiť ich podľa reálnych potrieb, a zabezpečiť vyššie úrovne integrácie týchto ľudí v hostiteľských krajinách, ako aj zintenzívniť dohľad nad našimi hranicami s použitím politík, ktoré zaručujú repatriáciu do krajín pôvodu.
<P>
Predovšetkým musíme riešiť mafiánske obchodovanie s ľuďmi. Je nevyhnutné prijať vhodné opatrenia a ukončiť ľudské tragédie súvisiace s nelegálnym prisťahovalectvom: v tomto smere sme jednotní.
<P>
Hraničné kontroly by však mali byť vecou členských štátov. Spoločná zodpovednosť a solidarita by mali ísť ruka v ruke.
<P>
Teraz by som chcela povedať pár slov o agentúre Frontex, ktorá vykonala výbornú prácu, a túto otázku smerujem Rade, ktorá nám predniesla dlhý zoznam plavidiel a helikoptér. Otázka, nad ktorou si teraz lámem hlavu, je: kde sú teraz? Nestačí len to, že sú na tomto zozname. Taktiež si myslím, že Rada sa správa ako schizofrenik, keď žiada väčšiu pomoc pre agentúru Frontex a zároveň znižuje rozpočet o 2,5 % v situácii, keď úvery na rok 2007 už boli vyčerpané.
<P>
Bez ohľadu na agentúru Frontex si však uvedomujeme, že nával prisťahovalectva bude pokračovať bez ohľadu na to, či sme úplne ochotní kontrolovať ho, alebo nie: to, čo potrebujeme je naša ochota, a nie legislatíva, pretože Komisia a Rada rozhodli proti jednotnej smernici o právnych podmienkach pre vstup do EÚ.
<P>
Je to ako keby všetko, v čo sme dúfali v Tampere, všetko, čo naša socialistická skupina tak dôrazne obhajovala, jednoducho ľahlo popolom.
<SPEAKER ID="028" NAME="Jeanine Hennis-Plasschaert" AFFILIATION="ALDE">
- (NL) Vážený pán predsedajúci, vo svete, v ktorom čelíme čoraz väčšiemu počtu regionálnych konfliktov, v ktorom existujú veľké rozdiely v bohatstve a v ktorom je rastúca mobilita, bude mať kontrola migračných tokov čoraz väčší význam a zároveň bude náročná. Je Únia v takej pozícii, aby sa mohla ujať svojich zodpovedností s komplexným balíkom, pokiaľ ide o migráciu, či už legálnu alebo nelegálnu? Už sme o tom veľakrát diskutovali: odradzujúce faktory, ktoré nútia ľudí vydať sa na cestu, lákajúce faktory, ktoré lákajú ľudí opustiť svoju vlasť, význam výpomoci v regióne, často neľudské podmienky, v ktorých sa ľudia nachádzajú, zamýšľané rozdelenie zaťaženia medzi členskými štátmi, návrat nelegálnych migrantov, nedostatok príležitostí na legálnu migráciu, riziko úniku mozgov, a už nehovoriac o demografických zmenách, ktorým čelíme v Únii. Všetky tieto aspekty boli riešené iba do určitej miery alebo sa budú riešiť v blízkej budúcnosti prostredníctvom smerníc, akčných plánov a iných nástrojov. V tejto súvislosti by som chcel poďakovať pánovi komisárovi Frattinimu. Minulý štvrtok ste opäť s veľkým oduševnením stanovili vaše ciele na konferencii Shaping Migration Strategies, ktorú som organizoval so svojimi kolegami.
<P>
Vážený pán úradujúci predseda Rady, obdivujem stanoviská pána ministra Socratesa. Krajiny Európskej únie v skutočnosti nesú historickú zodpovednosť voči tým, ktorí v súčasnosti cestujú opačným smerom. Vy, ako úradujúci predseda Rady, ste demonštrovali ďalekosiahle ambície, a predsa nám skutočnosť ukazuje, že EÚ má pred sebou ešte dlhú cestu, pokiaľ ide o preberanie globálnej zodpovednosti. V mnohých členských štátoch sú diskusie o migrácii úplne polarizované. Medzi žiadateľmi o azyl a hospodárskymi migrantmi sa nerobia rozdiely, pričom hospodárski migranti sú často nelegálni. V diskusii prevládajú problémy integrácie. V stávke sú vraj systémy sociálneho zabezpečenia, a ak nebudeme opatrní, priemerný prisťahovalec bude považovaný za teroristu. Otvorená, slušná a transparentná diskusia je veľmi často takmer nemožná. Žiaľ, to sa odráža na pomalých rozhodovacích procesoch v Rade, kde Rada rozhoduje o harmonizácii, ale výsledkom sú najnižšie predstaviteľné minimálne štandardy. Rozhodnutia o konkrétnych opatreniach sú vždy založené na najnižšom spoločnom menovateľovi. Áno, ja som od prírody netrpezlivý človek, ale skrátka som si povedal, že to spomeniem.
<P>
Skutočnosť je však taká, že mnoho členských štátov nie je ambicióznych. Nedostatok solidarity je šokujúci a ja uvádzam agentúru Frontex, ale existuje mnoho príkladov. Kedy členské štáty ukážu, že podporujú dlhodobú perspektívu, že už viac nie sú poháňané strachom, že už nedovolia, aby ich ovplyvňoval kritický článok na titulnej stránke novín alebo aby ich ovládali ďalšie voľby. Nedokážeme to len s dobrými závermi samotnej Rady. Takže moja otázka, vážený pán úradujúci predseda Rady, je ako zabezpečíte, že sa táto situácia zmení? Je pán úradujúci predseda Rady ochotný zveriť Parlamentu právomoci v procese spolurozhodovania v súvislosti s novými smernicami o legálnej migrácii, ako je modrá karta, v očakávaní novej zmluvy. To by bolo tým správnym signálom, vážený pán úradujúci predseda Rady.
<SPEAKER ID="029" NAME="Mario Borghezio" AFFILIATION="UEN">
(IT) Vážený pán predsedajúci, dámy a páni, pani predsedníčka Doyleová nás vystríha pred rizikami zjednodušujúcich riešení. Úspechy agentúry Frontex, ktorej by sa mali poskytnúť oveľa lepšie zdroje, naznačujú, že sa niečo začína diať a výsledky sa dostavujú. Politika Francúzska smeruje správnym smerom a mohla by slúžiť ako príklad. To isté sa uplatňuje pri niektorých súdnych rozhodnutiach, napr. v Taliansku, kde sa začínajú zabavovať domy prenajaté nelegálnym prisťahovalcom. Takéto praktické opatrenia by sa mali uskutočniť v celej Európe.
<P>
Aké zavádzajúce argumenty však počúvame zo strany ľavice, ktorá je otvorená a má dobré úmysly! Je mi ľúto, pani Gruberová, ale som prekvapený, keď inteligentná osoba ako vy povie, že legálnu migráciu možno podporovať a proti nelegálnemu prisťahovalectvu možno bojovať pomocou otvorenia dverí pre legálnych migrantov. Pravý opak je pravdou! Iba odstránením pliagy nezákonnosti sa môžeme otvoriť tomu, čo je prijateľné a tolerovateľné, aj v číselnom vyjadrení, inými slovami regulárnemu, čistému a transparentnému prisťahovalectvu. Počuli ste už niekedy o mafii? Pravdu povediac, tento výraz chýba vo vašej správe; a takisto aj výraz terorizmus, no mafia a terorizmus žijú a bohatnú z obchodovania s ľuďmi a smrti úbohých nelegálnych prisťahovalcov. Aj vy by ste to mali pochopiť, nie je to ťažké!
<SPEAKER ID="030" NAME="Kathalijne Maria Buitenweg" AFFILIATION="Verts/ALE">
- (NL) Vážený pán predsedajúci, rada by som vám citovala zo správy o výskume, ktorý financoval Parlament. Uvádza sa v nej:
<P>
"Niekto sa môže logicky domnievať, že počet ľudí, ktorí zahynuli na európskych hraniciach, sa výrazne zvýšil odvtedy, čo boli kontroly rozšírené na vonkajšie hranice v roku 1995.”
<P>
(NL) Vážený pán predsedajúci, v skutočnosti sa počet ľudí, ktorí sa snažia nájsť cestu do Európy, nezvýšil, ale hranice sú strážené oveľa lepšie a tak sa ľudia vyberajú zložitejšími a nebezpečnejšími trasami. V tejto správe sa tiež uvádza:
<P>
Návrhy Európskej rady pravdepodobne zvýšia ľudské náklady z dôvodu zvýšeného zamerania sa na bezpečnosť a dohľad.
<P>
(NL) Vážený pán predsedajúci, veľmi rada by som počula reakciu Komisie a Rady na tieto fakty. Domnievam sa, že by sme sa nemali spoliehať na takýto výskum, ale mali by sme zhromažďovať naše vlastné údaje o smrteľných prípadoch prekročenia hraníc. Súhlasíte, a ak áno, kto by mal takéto údaje zhromažďovať?
<P>
Vážený pán predsedajúci, netvrdím, že by vôbec nemali existovať hraničné kontroly, no tvrdím, že by malo existovať viac príležitostí na legálnu migráciu. V súvislosti s tým by som teda rada uvítala návrh Komisie týkajúci sa modrej karty. Modrá karta: názov je vzťahuje na modrú farbu na európskej zástave, ale zdá sa, že sa týka najmä hviezd. Vyžaduje si to doplnenie. Som rada, že Komisia uviedla, že sa chystá na tom pracovať. Budem netrpezlivo očakávať jej návrhy, pretože si myslím, že to je nevyhnutným doplnkom návrhov, ktoré boli doteraz predložené.
<SPEAKER ID="035" NAME="Nils Lundgren" AFFILIATION="IND/DEM">
(SV) Vážený pán predsedajúci, k migrácii dochádzalo počas celej histórie ľudstva. Bola jednou z najzákladnejších hnacích síl tejto histórie. Keď hovoríme o migrácii medzi krajinami, riešime úplne základné otázky, existenčné otázky ľudskej slobody. Nemajú ľudia právo rozhodnúť sa, kde vo svete chcú žiť? Nič z toho v skutočnosti nie je predmetom našich diskusií. Moderný sociálny štát je nezlučiteľný s voľným prisťahovalectvom a vo všeobecnosti je ťažko zlučiteľný s rozsiahlejšou migráciou kvôli rozdielnym životným úrovniam.
<P>
Prisťahovalectvo ako prostriedok omladenia našej vlastnej populácie je podľa výskumov prakticky utopencom vo vode. Prisťahovalectvo zo strany rodinných príslušníkov len vo veľmi nízkej miere ovplyvňuje demografickú štruktúru. Ak by sme chceli omladiť populáciu krajiny ako je Japonsko, museli by prisťahovalci tvoriť 50 - 70 % všetkých ľudí v krajine.
<P>
Únik mozgov je hlavným problémom pre mnohé rozvojové krajiny. Účinne sa tu navrhuje, aby sme okrádali ostatné krajiny o ich vzdelanú populáciu. Je potrebný nový prístup.
<SPEAKER ID="036" NAME="Marine Le Pen" AFFILIATION="ITS">
(FR)Vážený pán predsedajúci, dámy a páni, posledné číselné údaje uvedené vo výročnej správe o systéme Eurodac za rok 2006, čo je biometrický nástroj, ktorý používa Európa na monitorovanie žiadateľov o azyl, ukazujú, že počet osôb, ktoré nelegálne prekročili jednu z hraníc EÚ, stúpol od roku 2005 o 64 %. Tento znepokojujúci vývoj len dokazuje, ak je nutný dôkaz, že Európa nie je schopná kontrolovať prudký rast nelegálneho prisťahovalectva, najmä z Afriky.
<P>
Jediným zrnkom útechy v tejto správe je to, že sa zdá, že Parlament prebudila skutočnosť, že masová regularizácia prisťahovalcov, ktorí nelegálne vstúpili na územie Európskej únie, nie je sama osebe riešením, a ani tento problém nevyrieši. Bravó! Španielsko, Belgicko, Francúzsko, Taliansko a Holandsko sa však najprv museli uchýliť k tejto nebezpečnej politike regularizácie, ktorá nezvratne zapríčinila vznik tzv. fenoménu "túžby" a na základe tejto skutočnosti ovplyvnila migračné toky ich európskych susedov, predtým, než si to konečne uvedomili.
<P>
Buďme však optimistickí. Aspoň sme začali. Ak však máme účinne bojovať proti nelegálnemu prisťahovalectvu, musíme prioritne prijať jedno opatrenie: opätovné zavedenie kontrol vonkajších hraníc Európskej únie. Trik s agentúrou Frontex, ktorá je skutočne iba prázdnou schránkou s nedostatkom ľudí alebo vybavenia a ktorú ani nepodporujú niektoré európske krajiny, ktoré sa horlivo usilujú zachovať svoju suverenitu pomocou riadenia prisťahovalectva, nikdy neuchráni Európu pred touto diabolskou špirálou.
<P>
Samotnú Európu treba viniť za pokračujúci a prudko sa rozvíjajúci problém prisťahovalectva, ktorý vyvolala podpísaním kriminálnych Schengenských dohôd. Musí ich okamžite zrušiť.
<SPEAKER ID="037" NAME="Irena Belohorská" AFFILIATION="NI">
(SK) Európska únia má extenzívnu legislatívu v oblasti migračnej politiky, máme ženevské dohovory, dublinský dohovor, niekoľko nariadení a množstvo smerníc na stole.
<P>
Badáme však veľké problémy v ich aplikácii a ich veľké množstvo vedie k neprehľadnosti celého systému. Navyše, legislatíva členských štátov nie je veľakrát správne aplikovaná, často splýva štatút utečenca a azylanta.
<P>
Pre krátkosť času sa budem venovať len otázke detí, ktoré nie sú sprevádzané rodičmi a ktoré prekročia hranice štátu pôvodu a hľadajú útočisko v inom štáte. Nakoniec veď 5 % zo všetkých žiadateľov o azyl tvoria práve deti. Máme štatistiky koľko z tých detí požiadalo o azyl, avšak nevieme koľko z nich prekročí hranice štátu a o azyl nikdy nepožiada. Vieme, koľkým bol azyl udelený, ale chýbajú informácie, čo sa stane s tými, ktorým bola žiadosť zamietnutá.
<P>
Zároveň deťom musí byť pridelený po príchode do krajiny právny zástupca, ktorý bude hájiť najlepší záujem dieťaťa, avšak nevieme, čo je práve, aká je definícia najlepšieho záujmu dieťaťa. Právny zástupca dieťaťa nesmie byť neskúsený dobrovoľník, študent, prípadne právnická osoba majúca konflikt záujmov.
<SPEAKER ID="038" NAME="Patrick Gaubert" AFFILIATION="PPE-DE">
(FR) Vážený pán predsedajúci, dámy a páni, s potešením som si nedávno prečítal, že socialistická skupina v Európskom parlamente vyzýva, aby sa táto raňajšia rozprava nezmenila na nácvik predvolebnej kampane. Ba čo viac, keď som vás ráno počúval, uvedomil som si, že vaše stanoviská sa čoraz viac približujú k stanoviskám mojej vlastnej skupiny.
<P>
Súhlasím s pani Gruberovou, že členské štáty už ďalej nemôžu riadiť prisťahovalectvo nezávisle vo svojom kúte Európy. Tiež súhlasím s pánom Morenom, že chceme pomôcť rozvíjať krajiny s vysokou úrovňou emigrácie, aby ich občania viac inklinovali k možnosti zostať doma. Taktiež súhlasím s pánom Favom v tom, že Európa by mala zaujať pevný postoj voči zamestnávateľom, ktorí bezohľadne zneužívajú svojich pracovníkov.
<P>
Existujú takí, ktorí si spájajú prisťahovalectvo s násilím a ktorí tvrdia, že prisťahovalci sú príčinou všetkých ťažkostí, ktoré ovplyvňujú ich krajinu. Títo ľudia nezdieľajú základné hodnoty Európskej únie.
<P>
Našťastie existujú aj takí, ktorí bojujú ľudským spôsobom proti nelegálnemu prisťahovalectvu, ktoré iba vytvára otrokov dnešných dní, a ktorí podporujú legálne prisťahovalectvo, ktoré poskytuje hospodárske, kultúrne a intelektuálne príležitosti pre nás všetkých.
<P>
My v tomto Parlamente vieme jednu vec: tento problém nemožno riešiť iba činmi na národnej úrovni. Jediná cesta vpred vedie cez spoločnú európsku politiku. Nezriadili sme agentúru Frontex nato, aby z morí pri južnej Európe vyťahovala utopených ľudí alebo aby na východných územiach zbierala deti, ktoré zomreli od hladu a smädu. Agentúra Frontex nie je neprejazdnou hranicou, je to prostriedok na zamedzenie príchodu nadmerného množstva prisťahovalcov, ktorým nemôžeme ponúknuť dostatočnú sociálnu starostlivosť a materiálne zdroje.
<P>
Kontrola našich hraníc nie je technickým problémom a nie je ani problémom armády: je to politická záležitosť. Tak ako vy, aj ja sa snažím nájsť najrealistickejšie a najhumánnejšie riešenie. Ako všetci vieme, musíme ho nájsť tu pri európskom stole, musíme sa na ňom dohodnúť s tými, ktorí vládnu v krajinách, ktoré sú hlavnými zdrojmi prisťahovalectva. Je na nás, aby sme iniciovali novú účinnejšiu formu spoločného rozvoja, ktorá zabezpečí rozumnú reguláciu migračných tokov a pokojný príchod prisťahovalcov do Európskej únie.
<P>
Kolegovia poslanci, migranti často nemajú možnosť rozhodnúť o tom, čo sa s nimi stane, no my tú možnosť máme: môžeme rozhodnúť o ich prijatí so záujmom, s dôstojnosťou a porozumením. Je na nás, aby sme uspeli tam, kde iní tak dlho zlyhávali.
<P>
(potlesk)
<SPEAKER ID="039" NAME="Martine Roure" AFFILIATION="PSE">
(FR) Vážený pán predsedajúci, samozrejme, že sme uvítali túto spoločnú rozpravu, pretože v súčasnosti nie je možné mať naozaj účinnú a súdržnú európsku prisťahovaleckú politiku bez toho, aby sa riešili tieto dve otázky naraz a na úrovni Spoločenstva.
<P>
Už pred mnohými rokmi prijali naše jednotlivé krajiny reštriktívnu politiku pre oblasť prisťahovalectva, a predsa táto politika nezabránila migrantom, aby prichádzali. Naopak, prisťahovalci naďalej prichádzajú do Európy, podstupujúc pritom veľké osobné riziko, s cieľom nájsť lepšie životné podmienky a pre mnohých z nich je to otázka prežitia. Svet je v súčasnosti svetovou obcou a nám sa nikdy nepodarí zastaviť tých, ktorí utekajú pred utrpením a beznádejou. Niektorí ľudia si naďalej vytvárajú klamné predstavy o tom, že môžeme zavrieť naše hranice, pričom sú úplne nezodpovední.
<P>
Všetko je otázkou morálky a solidarity a je na nás, aby sme pomohli krajinám, ktoré sú v tiesnivej situácii. Aj z tohto dôvodu by som bola rada, keby sa táto rozprava netýkala iba agentúry Frontex. Európska rada musí nepochybne vysvetliť, prečo bola agentúra Frontex prinútená prerušiť svoje operácie v Stredozemnom mori v polovici augusta z nedostatku prevádzkových zdrojov. Otázka, na ktorú by sme sa mali zamerať, však znie: ako umožníme osobám, ktoré chcú prísť do Európy, aby to dosiahli náležite regulovaným spôsobom?
<P>
Mali by sme, pochopiteľne, preskúmať možnosť zavedenia európskej modrej karty: tým by sa migrantom umožnil voľný pohyb, ktorý by bol transparentný a bezpečný, medzi územím Európy a ich krajinou pôvodu. No zároveň je dôležité, aby Komisia najprv predložila návrh, v ktorom je definovaný spoločný základ práv migrantov. V našich rôznych krajinách je veľké množstvo ľudí, ktorí sú nehanebne zneužívaní. Musíme si plne uvedomiť, že v dnešnom meniacom sa svete je momentálne otázkou priority, aby sa krajiny, v ktorých ešte stále žijú ľudia v utrpení, mohli rozvíjať harmonickým spôsobom. Nie je to nič viac ako naša povinnosť. Každý by mal mať právo zostať a žiť vo svojej rodnej krajine: no podľa momentálneho stavu nemá každý túto možnosť.
<P>
A nakoniec, dúfam, že členské štáty rešpektujú mandát medzivládnej konferencie, ktorý umožňuje uplatniť pri otázke legálneho prisťahovalectva hlasovanie kvalifikovanou väčšinou a postup spolurozhodovania. Len zopakujem, že toto je absolútne nevyhnutné, ak máme prijať súdržnú európsku politiku v tejto oblasti.
<SPEAKER ID="040" NAME="Jean-Marie Cavada" AFFILIATION="ALDE">
(FR) Vážený pán predsedajúci, vážený pán komisár, vážený pán úradujúci predseda Rady, konečne sme schopní spoločne diskutovať o otázkach ilegálneho prisťahovalectva a prisťahovalectva, ktoré sa uvádza ako legálne: toto sú dve strany tej istej mince, bez ktorej dnes nemôže žiadna krajina v skutočnosti tvrdiť, že má úspešnú prisťahovaleckú politiku. Popravde, väčšine z nich sa iba úspešne podarilo vytvoriť volebnú nevyváženosť, ktorá len zhoršuje problémy, ktoré nie sú naozaj potrebné, ak sa má riešiť efektívne.
<P>
V súčasnosti nemôže žiadny členský štát vyhlásiť, že chce samostatne riadiť svoju prisťahovaleckú politiku a tragédiou Európskej únie je, že mnohými jej členmi sú krajiny, ktoré z historického hľadiska, počas dvoch alebo viacerých storočí, mali všetky poznatky o prisťahovalectve, ktorému padli za obeť. Politici si dnes pripravia všakovaké pózy, no myslím si, že nadišiel čas zaradiť vyššiu rýchlosť. V oblasti, kde je umožnená sloboda pohybu, ako je naša, budú mať rozhodnutia prijaté jedným členským štátom okamžitý dopad na susediace krajiny. Rovnako však, keďže o vonkajšie hranice sa odteraz budú deliť všetky krajiny Únie, nemôžeme očakávať, že členské štáty v južnej a východnej časti EÚ budú musieť čeliť, sami a bezradne, takému návalu migrantov, aký dnes môžeme sledovať na Malte, Kanárskych ostrovoch a na ostrove Lampedusa, vo východných častiach Únie a dokonca aj na severozápade.
<P>
Prostredníctvom vyjadrenia solidarity, ktorej sa tu dožadujeme, musíme uplatniť takú formu politickej vôle, na ktorej prejavenie nie sú podľa mňa členské štáty dostatočne pripravené. Nemôžeme vytvoriť patričnú európsku prisťahovaleckú politiku, ak neodstránime nerovnováhu, ktorá je v terajších zmluvách: boj proti nelegálnemu prisťahovalectvu musí byť súčasťou riadneho systému Spoločenstva a naďalej už nemožno tolerovať súčasnú všeobecnú paralýzu, ktorá postihuje našu politiku legálneho prisťahovalectva.
<P>
Preto chcem ešte raz zdôrazniť, že v prípade našej politiky legálneho prisťahovalectva a integrácie, ako to umožňuje mandát medzivládnej konferencie, musíme uplatňovať zásady hlasovania kvalifikovanou väčšinou a postupu spolurozhodovania s Európskym parlamentom. Toto je jediný spôsob, akým môžeme účinne a demokraticky čeliť jednej z najväčších výziev, ktorá v súčasnosti stojí pred Európskou úniou.
<SPEAKER ID="041" NAME="Roberts Zīle" AFFILIATION="UEN">
(LV) Vážený pán predsedajúci, vážený pán komisár, som mimoriadne rád, že Parlament sa v rámci posilňovania prístupu Spoločenstva taktiež potýka s problémami legálneho prisťahovalectva v mojej krajine, Lotyšsku, ktoré súvisia s podzamestnanosťou v rôznych odvetviach, ako sú stavebníctvo a stravovacie služby. Áno, mnoho ľudí odišlo z Lotyšska za nelegálnou prácou v týchto sektoroch do krajín EÚ, a občania z krajín, ktoré nie sú členmi EÚ, vypĺňajú tieto pracovné miesta v našej krajine, či už legálne, alebo nelegálne. Avšak kvôli tým, ktorí si veľmi želajú posilniť úlohu Európskeho parlamentu a oslabiť úlohu členských štátov, najmä malých štátov, vo veci otázok prisťahovalectva, by som rád zmenil dôraz. Musíme sa zo všetkých síl snažiť presvedčiť rôzne členské štáty, aby prestali obmedzovať vstup na trh práce členským štátom, ktoré vstúpili do EÚ v roku 2004, a už nehovoriac o postoji k členským štátom, ktoré vstúpili do EÚ v roku 2007, keďže takéto obmedzenia podporujú nelegálne zamestnávanie aj pre občanov EÚ. Buďte súdržní, dámy a páni! Ďakujem.
<SPEAKER ID="042" NAME="Hélène Flautre" AFFILIATION="Verts/ALE">
(FR) Vážený pán predsedajúci, v rámci navrhovania legálnych kanálov prisťahovalectva, teda myšlienky, ktorú v podstate podnecujú hospodárske potreby Európy, ktoré sú z veľkej časti necitlivé voči skutočným potrebám ľudí, ktorí žijú v južných častiach Únie, v skutočnosti nerozhodujete až tak veľmi o počte migrantov prichádzajúcich do Európy, ale skôr o tých z nich, ktorí môžu vstúpiť na naše územie legálne. Čo však s ostatnými?
<P>
Pre nich zostáva iba hrôzostrašná cesta. Bolo im bránené opustiť svoju rodnú krajinu, boli zadržaní na mori, nelegálne kanály, väznenie alebo utopenie - a chcela by som od vás počuť znova a znova, že zachránenie ľudí na mori je všeobecnou a základnou povinnosťou, presvedčte sa na prípade siedmich tuniských rybárov, a že to je to najmenej, čo by sme mali očakávať - a potom možno nútená repatriácia, nekonečné túlanie sa nepriateľskými tranzitnými krajinami, a závažné porušenia ľudských práv a podobne.
<P>
V pozícii komisára zodpovedného za spravodlivosť, slobodu, bezpečnosť by malo byť vo vašom hlavnom záujme - tak, ako je v našom -zabezpečovanie dodržiavania ľudských práv, a vaše právomoci v tejto oblasti sú rozhodne veľmi veľké, vlastne, ako všetci vieme, sú obrovské.
<P>
Ak sa čečenských štátnym príslušníkom zamietne žiadosť o azyl na Slovensku a sú vykázaní späť do Ruska cez Ukrajinu, ako môžete zaručiť, že sa nestanú obeťami zlého zaobchádzania? Čo bolo výsledkom prvých dohôd o readmisii, o ktorých v tejto oblasti Európa rokovala? Ako môžeme zaručiť, že nedôjde k útlaku, keď budeme takto bez ceremónií vracať ľudí naspäť?
<P>
Keď agentúra Frontex vykonáva obhliadku lodí, ktoré bola zadržané na mori a ktoré sú plné migrantov, ako zaručíte, že ľudia na lodi môžu účinne požiadať o azyl a že príslušná hliadka bude zaobchádzať s neplnoletými osobami náležitým spôsobom, a pri zohľadnení ich najlepších záujmov, ako to predpisuje medzinárodné právo?
<P>
Mohla by som vás na záver požiadať, aby ste jasne vysvetlili, prečo nemáte proaktívnu politiku, ktorá by od členských štátov požadovala, aby ratifikovali Medzinárodný dohovor o právach migrujúcich pracovníkov a ich rodín?
<SPEAKER ID="043" NAME="Pedro Guerreiro" AFFILIATION="GUE/NGL">
(PT) V rámci jednominútového vystúpenia môžeme iba zdôrazniť, že represívne politiky zamerané na bezpečnosť, ktoré trestne postihujú migrantov, mužov i ženy, ktorí túžia po práci a dôstojnom živote, musia byť ukončené. Záchytné centrá pre migrantov sa musia zatvoriť a nehumánna politika repatriácie musí byť ukončená. Je nutné bojovať proti xenofóbii, rasizmu a všetkým politikám a celej tej korupcii, ktoré ich podnecujú. Je nutné právne upraviť situáciu migrujúcich pracovníkov tým, že im budú zaručené ich pracovné a sociálne práva, čo je nevyhnutnou podmienkou pre ukončenie neprijateľnej situácie zneužívania. Musí existovať účinná integračná politika, ktorá osobitne zahŕňa opätovné zjednotenie rodiny.
<P>
Myslíme si, že vytváranie spoločnej migračnej politiky nie je primeranou odozvou na tieto otázky a problémy, ako ukázali výsledky ostatných spoločných politík. V každej krajine Európskej únie je stav migrácie iný. Rozhodnutia prijaté v súvislosti s touto politikou musia rešpektovať suverenitu každého štátu, ktorá samozrejme nie je prekážkou spolupráci na úrovni EÚ, ktorá je v tejto oblasti potrebná. Viac ako spoločnú politiku však potrebujeme rozdielnu politiku a rozdielne opatrenia, ktoré budú účinne chrániť práva migrantov a bojovať proti hlbším príčinám migrácie.
<SPEAKER ID="044" NAME="Patrick Louis" AFFILIATION="IND/DEM">
(FR) Vážený pán predsedajúci, dámy a páni, skončime už s celou touto politickou pretvárkou. Právo na azyl a prisťahovalectvo, pokiaľ ide o podobné druhy civilizácie, nie je problémom. Otázka sa v podstate týka prisťahovalectva z oblasti inej civilizácie, čo neprospieva nikomu.
<P>
Prisťahovalectvo uchádzačov o prácu je dvojnásobnou nespravodlivosťou: okráda krajinu pôvodu o kvalifikácie, za ktoré zaplatila, kým v hostiteľskej krajine decimuje trh práce a berie pracovné príležitosti miestnym nezamestnaným osobám.
<P>
Prisťahovalectvo žiadateľov o finančné príspevky je chybou z dvoch dôvodov: vyháňa chudobných ľudí, ktorým učarovalo lákadlo západného sveta, kým v hostiteľskej krajine destabilizuje rozpočet sociálneho zabezpečenia, ktorý bol vytvorený a môže prežiť iba v limitovanom a ochrannom kontexte národa.
<P>
To znamená, že, v protiklade s tým, čo bolo pred mesiacom napísané na stenách poslaneckej reštaurácii v Bruseli, Európska únia prisťahovalectvo nepotrebuje. V skutočnosti presne naopak: to, čo Európa potrebuje, je riadna rodinná a demografická politika, suverénna spolupráca medzi národmi a hranice, nie agentúra Frontex. Napríklad, svet musí pochopiť, že mier neprichádza cez prisťahovalectvo, alebo cez sebestačný rozvoj, a potom tiež, že skutočná proletarizácia nastane, keď ľudia stratia svoje kultúrne korene.
<SPEAKER ID="045" NAME="Jim Allister" AFFILIATION="NI">
Vážený pán predsedajúci, schopnosť národného štátu kontrolovať svoje vlastné hranice a zmeniť svoju prisťahovaleckú politiku, ako sa vyžaduje, je hmatateľnou ukážkou suverenity.
<P>
Skutočnosť, že Spojené kráľovstvo teraz nemôže napraviť veľmi zlý výpočet, ktorý vykonalo v roku 2004, v rámci jeho politiky otvorených dverí pre východnú Európu, je veľavravným náznakom toho, akej veľkej suverenity sme my v Spojenom kráľovstve vzdali, aby sme patrili do tohto klubu. Vravím "veľmi zlý výpočet", pretože namiesto 13 000 predpokladaných migrujúcich pracovníkov sme mali 750 000, s čím bolo spojené obrovské zaťaženie nášho systému sociálneho zabezpečenia v hodnote miliónov ročne v oblasti príspevkov na deti a daňových úverov pre deti, ktoré ani nežijú v Spojenom kráľovstve, no sú oprávnené poberať ich, pretože ich otcovia tam pracujú. Kvôli pravidlám EÚ sme bezmocní čokoľvek s tým robiť, a predsa by nás niektorí chceli presviedčať, aby sme sa vzdali v prospech Bruselu ešte väčších právomocí. Akí hlúpi by sme boli, keby sme to urobili.
<SPEAKER ID="046" NAME="József Szájer" AFFILIATION="PPE-DE">
(HU) Vážené dámy, vážení páni, nedostatky európskej prisťahovaleckej politiky a ťažkosti, ktoré sme doposiaľ pociťovali v súvislosti so spoločnou akciou, teraz v spoločnosti úspešne oslabujú podporu spoločných hodnôt, ako je voľný pohyb občanov v Európskej únii.
<P>
Otvorili sme naše vnútorné hranice, no doposiaľ nemáme spoločnú prisťahovaleckú politiku. To je úplne absurdné. Európski občania medzitým nadobúdajú pocit, že otvorené hranice v rámci EÚ so sebou prinášajú nekontrolované prisťahovalectvo. Ak chceme udržať mier v našich spoločnostiach a zachovať verejnú podporu slobode pohybu, potrebujeme silnú Európu, silnejšiu než v súčasnosti je, v otázke prisťahovalectva. V tejto súvislosti by sme však nemali zabudnúť, že občania nových členských štátov stále čelia značným obmedzeniam, pokiaľ ide o prisťahovaleckú politiku, napriek skutočnosti, že sú európskymi občanmi.
<P>
Európska ľudová strana si myslí, že pre primeranú a transparentnú európsku prisťahovaleckú politiku je potrebné nasledovné: Po prvé: solidarita medzi členskými štátmi, ktorá by nedovoľovala jednostranné rozhodnutia, ktoré majú dopad na každého v dôsledku otvorených hraníc, ako v prípade rozhodnutia španielskej vlády. Po druhé: ľudská dôstojnosť musí byť hlavnou zásadou.
<P>
Po tretie: musíme prijať rázne kroky proti nelegálnemu prisťahovalectvu. Pani kolegyňa poslankyňa zo socialistickej skupiny pred malou chvíľou povedala, že prisťahovalectvo nie je trestný čin. Dámy a páni, každá osoba, ktorá porušuje európske pravidlá a pravidlá členských štátov však v skutočnosti pácha trestný čin a preto hovoríme o nelegálnom prisťahovalectve. Ak chceme podniknúť kroky proti nelegálnemu prisťahovalectvu, potrebujeme silnejšiu ochranu našich vonkajších hraníc, než máme teraz, a zákonné ustanovenie týkajúce sa vrátenia prisťahovalcov do ich vlastnej krajiny.
<P>
Po štvrté: pravidlá týkajúce sa nelegálneho prisťahovalectva musia byť posilnené a musia byť transparentnejšie - ospravedlňujem sa, chcel som povedať pravidlá týkajúce sa legálneho prisťahovalectva - aby boli vo väčšej miere zohľadnené typy práce, ktorú v našich krajinách potrebujeme.
<P>
Po piate: prisťahovalecká politika nesmie začínať na našich hraniciach. Je zarážajúce, že hoci je Európska únia jednou z najväčších svetových organizácií poskytujúcich pomoc, nemáme stanovených veľa podmienok týkajúcich sa korupcie, dodržiavania ľudských práv a demokracie v prijímajúcich krajinách. To sa musí skončiť a prijímajúcim krajinám sa musia uložiť podmienky takéhoto druhu. Ceterum censeo: Európa potrebuje silnejšiu prisťahovaleckú politiku.
<SPEAKER ID="047" NAME="Stavros Lambrinidis" AFFILIATION="PSE">
(EL) Vážený pán predsedajúci, pred niekoľkými desiatkami rokov milióny našich európskych spoluobčanov emigrovali do Ameriky, Austrálie, Južnej Afriky a iných európskych krajín. Neboli bohatí. Utekali pred chudobou.
<P>
Žiadali sme, aby boli akceptovaní a aby im udelili práva. Peňažnými prostriedkami, ktoré poslali domov, sme podporovali naše hospodárstva. V deň osláv našich národných sviatkov sú v týchto krajinách vyvesené tisíce talianskych, gréckych a írskych zástav. Milujú krajiny, do ktorých odcestovali, no tiež smú milovať aj ich krajiny pôvodu; nikto sa necíti ohrozený touto dvojitou láskou. Zlepšili a oživili hospodárstva a kultúrne a demokratické bohatstvo hostiteľských krajín.
<P>
Preto by sa prisťahovalectvo istotne nemalo považovať predovšetkým za fenomén polície, a už vôbec nie za pravdepodobný zdroj terorizmu, ako sa o tom diskutuje v Európe.
<P>
Prisťahovalecká politiku by mala byť komplexná a mala by pokrývať celú škálu aspektov:
<P>
po prvé, vylepšenie kanálov legálnej migrácie;
<P>
po druhé, boj proti utajenému prisťahovalectvu, najmä proti neľudským kruhom obchodovania s prisťahovalcami; presadzovanie dodržiavania ľudských práv v záchytných centrách. Jediným trestným činom, ktorý títo ľudia spáchali, je to, že sa narodili v chudobných a vojnou rozvrátených krajinách;
<P>
po tretie, príčiny zvýšeného počtu prisťahovalcov: vojny, chudoba, málo rozvinutá krajina, diktátorský režim; Európa musia riešiť tieto otázky v rámci svojej zahraničnej a hospodárskej politiky;
<P>
po štvrté, mali by sme sa spýtať, prečo je Európa tak atraktívna pre prisťahovalcov. Zároveň musíme bojovať proti nelegálnemu zamestnávaniu;
<P>
po piate, demografické, výskumné, vzdelávacie a hospodárske potreby Európskej únie; musíme prilákať veľmi potrebnú pracovnú silu;
<P>
po šieste, dodržiavanie ľudských práv;
<P>
po siedme, vytvorenie európskeho mosta medzi ľuďmi a kultúrami, a teda posilnenie našej zahraničnej politiky.
<P>
Len niekoľko z uvedených aspektov si vyžaduje kroky zo strany polície. Na druhej strane, tieto aspekty si vyžadujú politikov, ktorí majú prehľad a odvahu. Som rád, že po svojom počiatočnom zameraní sa na prístup opierajúci sa o políciu teraz Komisia napreduje s použitím oveľa lepšieho celkového prístupu. Blahoželám, pán komisár Frattini!
<SPEAKER ID="048" NAME="Mogens Camre" AFFILIATION="UEN">
(DA) Vážený pán predsedajúci, v samom jadre problémov, ktorými sa teraz zaoberáme, je demografická nerovnováha vo svete. Legalizovaním nelegálneho prisťahovalectva sa nevyriešia žiadne problémy: a už vôbec nie riadením prisťahovalectva podľa jednotného súboru pravidiel. Pomôže iba podpora rozvoja a demokracie. Krajiny EÚ sú tak rozdielne, že je nemožné vykonávať jednotné pravidlá. V Dánsku nie je k dispozícii pre trh práce vyše polovica všetkých prisťahovalcov, ktorí nepochádzajú zo západných krajín a tí, ktorí sú na trhu práce, sa potýkajú s vysokou mierou nezamestnanosti. Je to preto, lebo krajina má vysokú minimálnu mzdu a vysoké sociálne dávky, v skutočnosti také vysoké, že len málo ľudí v tomto Parlamente môže pochopiť, že v Dánsku jednoducho nie je možné presvedčiť ľudí bez kvalifikácie vstúpiť na trh práce, bez ohľadu na štátnu príslušnosť príslušnej osoby a bez ohľadu na iniciatívu značnej finančnej podpory.
<P>
Protesty vo všetkých členských štátoch proti zvýšenému prisťahovalectvu zo zahraničných kultúr by mali byť dostačujúce na to, aby sa Európsky parlament presvedčil, že má viac naslúchať svojim voličom.
<SPEAKER ID="049" NAME="Raül Romeva i Rueda" AFFILIATION="Verts/ALE">
- (ES) Vážený pán predsedajúci, akákoľvek rozprava o prisťahovalectve sa musí opierať minimálne o štyri fakty. Ľudia budú naďalej riskovať svoje životy pri ceste sem, bez ohľadu na to, koľko múrov, väzenských mreží alebo plavidiel rozmiestnime. Ľudia neprichádzajú do Španielska, na Maltu alebo do Talianska: prichádzajú do Európy. Všetky štúdie poukazujú na fakt, že populácia prisťahovalcov je v EÚ potrebná, aby bola zaručená súčasná úroveň sociálneho štátu. Miera zneužívania mnohých týchto ľudí bezohľadnými podnikateľmi, ktorí využívajú ich zraniteľnosť, aby ich vykorisťovali, je však stále znepokojivo vysoká.
<P>
Ak je to tak - a chcel by som vám pripomenúť, že sa to už preukázalo a nie je to len výsledkom nejakých predsudkov alebo podozrení - ak je to tak, to, čo teraz musíme urobiť, je vytvoriť rozumnú a inteligentnú európsku politiku týkajúcu sa vstupu na našich hraniciach: bránenie ľuďom, aby ich prekračovali, nenapomáha kontrole procesu; iba viac túto situáciu dramatizuje.
<P>
Takisto musíme zaujať zodpovedné stanovisko k nášmu procesu prijatia, zaručujúc pritom azyl a štatút utečenca pre prisťahovalcov, jednotlivé zaobchádzanie s každou osobou, a realistické riešenia.
<SPEAKER ID="050" NAME="Kyriacos Triantaphyllides" AFFILIATION="GUE/NGL">
(EL) Vážený pán predsedajúci, pozorne sme si prečítali správy našich dvoch vážených kolegov poslancov. Neuvádzajú sa v nich návrhy, ktoré by sa výrazne líšili od opatrení a politík navrhnutých Radou a Komisiou.
<P>
Agentúra Frontex, pre ktorú sa teraz snažíme zohnať viac prostriedkov, nie je len mechanizmom policajného dohľadu na našich hraniciach, možno ju tiež využiť ako platformu pre kontrolu krajín, ktoré nie sú členmi EÚ a hraničia s EÚ. Riešením boja proti nelegálnemu prisťahovalectvu nie je zavedenie mechanizmov útlaku a intervencie. Nemali by sme zriaďovať záchytné centrá, zhromažďovať biometrické údaje v centrálnych databázach ani by sme nemali zaobchádzať so všetkými ľuďmi, ktorí sa pokúšajú prekročiť naše hranice, rovnakým spôsobom ako s teroristami, alebo ako s kriminálnymi živlami.
<P>
Spôsobom boja proti nelegálnemu prisťahovalectvu zároveň nie je ani vytvorenie rámca špecifikácií pre legálne prisťahovalectvo. Nemali by sme naďalej používať tento rámec ako zámienku na presadenie opatrení, ktoré budú slúžiť Európskej únii ako celku bez toho, aby boli zohľadnené práva samotných prisťahovalcov.
<P>
V príslušnej dôvodovej správe sa nekritizuje použitie biometrických údajov; nie sú v nej rozlíšené kontroly od riadenia prisťahovalectva, ani sa v nej neuvažuje o tom, že prisťahovalci, ktorí nepatria do kategórií užitočných intelektuálnych schopností alebo dôležitých manuálnych prác, môžu slúžiť potrebám nadnárodných spoločností.
<P>
Prisťahovalectvo je recipročný vzťah ponuky a dialógu, výmeny a vzájomného ovplyvňovania, spolupráce a rešpektovania ľudí a jednotlivcov, porozumenia a zaručenia rovnakých príležitostí. Preto je našou povinnosťou podporovať politiky, ktoré zohľadňujú tento prístup, a jedine tento prístup.
<SPEAKER ID="052" NAME="Manfred Weber" AFFILIATION="PPE-DE">
(DE) Vážený pán predsedajúci, dámy a páni, otázke migrantov sme dnes venovali veľa času. Chcel by som na chvíľu upriamiť pozornosť na to, čo sa nás pýtajú naši občania. Otázka našich občanov znie: v Európskej únii máme milióny nezamestnaných, a predsa súčasne hovoríme o prisťahovalectve vysokokvalifikovaných pracovníkov. Ako politici budeme musieť vynaložiť značnú energiu, aby sme našim občanom vysvetlili, že pokiaľ ide o kvalifikovaných pracovníkov, potrebujeme tie najlepšie mozgové kapacity na svete.
<P>
Občania nám tiež kladú ďalšiu otázku: "Beriete vážne naše obavy týkajúce sa tohto problému?" Hovoríme o okružnej migrácii. V priebehu posledných desaťročí sme doviezli tureckých občanov do mojej vlastnej krajiny a zamestnali sme ich ako pracovnú silu. V Českej republike máme Vietnamcov. Okružná migrácia - inými slovami, návrat domov týchto pracujúcich hostí - doposiaľ v týchto krajinách nefungovala. Naši občania sa pýtajú: ako mienite vyriešiť tento problém? Ako je to všetko navzájom prepojené?
<P>
Budeme musieť tiež občanom objasniť, že si myslíme, že migranti majú povinnosť integrovať sa, ako uviedol pán Lambrinidis, čím sa rozumie učiť sa jazyk a snažiť sa integrovať. Ak objasníme, že pokiaľ ide o nelegálnu migráciu, nelegálni migranti budú musieť z Európy odísť, iba vzbudíme pochopenie občanov pre európsku migračnú politiku - legálne prisťahovalectvo. To je jediný spôsob, ako získať verejnú podporu legálnemu prisťahovalectvu.
<P>
Najdôležitejším prvkom v správe je podľa mňa jasný záväzok voči európskym občanom, že stanovovanie kvót - inými slovami, úlohu určiť koľko ľudí vstúpi na trh práce - ponecháme členským štátom, ako to bolo predtým. V to majú občania najväčšiu dôveru.
<P>
Chcel by som poďakovať našim dvom spravodajcom, ktorí predložili dobrú správu. V mene mojej skupiny PPE-DE mi dovoľte povedať, že nás teší, že naši kolegovia poslanci z ľavicových strán v tomto Parlamente sa tiež priklonili k nášmu stanovisku v mnohých oblastiach, najmä v otázke pevnej politiky týkajúcej sa vrátenia nelegálnych prisťahovalcov, otázke ponechania stanovovania kvót národným rozhodovacím orgánom, a zavedenia účinných hraničných kontrol. Pre mňa je nesmierne potešiteľné, že ako skupina PPE-DE sme v tejto otázke dokázali presadiť naše stanovisko.
<SPEAKER ID="053" NAME="Magda Kósáné Kovács" AFFILIATION="PSE">
(HU) Ďakujem vám, vážený pán predsedajúci. Európa potrebuje spoločnú prisťahovaleckú politiku. Od Tampere po Hague, od Claudea Moraesa a Patricka Gauberta po dnešné dve skvelé správy a všetky oznámenia Komisie, ktoré medzitým predložila - to boli rôzne zastávky na ceste tam, kde sme už boli schopní zistiť, že prísnosť prisťahovaleckej politiky nie je sama osebe prínosom.
<P>
Našou úlohou je koordinovať a rozlišovať. Musíme koordinovať zložitý fenomén, ktorým sú faktory v oblasti migrácie, vrátane ľudí migrujúcich iba z hospodárskych dôvodov, ale aj tých, ktorí prekračujú hranice nelegálne. Medzi týmito ľuďmi musíme rozlišovať žiadateľov o azyl, ľudí, ktorí sa infiltrujú v súvislosti s trestnou činnosťou, a ľudí, ktorých možno samotné orgány donútili, aby vykonávali nelegálnu činnosť.
<P>
Doposiaľ sme my, nové členské štáty, boli tranzitnými krajinami, ale teraz budeme aj cieľovými krajinami a naša zodpovednosť vzrastie, keďže tiež potrebujeme čerstvé zásoby pracovných síl. Nepotrebujeme však žiadnu ďalšiu svalovú silu ani nepotrebujeme využívať sivú hmotu. To, čo potrebujeme, je čerstvá pracovná sila pre náš trh práce. Preto vítam nariadenia, v ktorých majú prisťahovalci vymedzené miesto na našom trhu práce. Taktiež vítam plán spoločnej legislatívy a nástroje navrhnuté v tomto spoločnom legislatívnom pláne.
<P>
Na záver by som rada zdôraznila, že spolupráca s krajinami pôvodu symbolizuje skutočnú budúcnosť s ľudskou tvárou, kde legálne a nelegálne prisťahovalectvo nie je rozhodnutím, ktoré ovplyvňuje celú dĺžku života, a neznamená útek z krajiny a domova; je to skôr prechodné obdobie, v ktorom musia byť podmienky na návrat zavedené prostredníctvom porozumenia a integrácie. Ďakujem vám, vážený pán predsedajúci.
<SPEAKER ID="054" NAME="Simon Busuttil" AFFILIATION="PPE-DE">
- (MT) Ďakujem vám, vážený pán predsedajúci, vážený pán komisár. Agentúra Frontex vynakladá veľké úsilie, no musím povedať, že sme stále ďaleko od dosiahnutia požadovaných výsledkov. V dôsledku misie agentúry Frontex počas minulého júla v Stredozemnom mori sa počet prisťahovalcov prichádzajúcich do mojej vlasti, Malty, znížil o polovicu v porovnaní s júlom predchádzajúceho roka. Znie to neuveriteľne, no napriek tomu bola misia koncom júla ukončená a v auguste sme potom zaznamenali dvojnásobný počet prisťahovalcov v porovnaní s predchádzajúcim rokom. Tento mesiac misia agentúry Frontex pokračovala, no my sme stále zaznamenávali nárast v porovnaní so septembrom predchádzajúceho roka. Vážený pán predsedajúci, čo to všetko znamená? Znamená to, po prvé, že potrebujeme ešte viac posilniť agentúru Frontex a preto je tento Parlament odhodlaný zvýšiť rozpočet agentúry Frontex a nie ho znížiť, ako sa o to snaží Rada. To znamená, že členské štáty, ktoré prisľúbili agentúre Frontex také veľké množstvo lodí, helikoptér a lietadiel, neplnia svoje sľuby a ja od agentúry Frontex i od Komisie očakávam, že budú spolupracovať s týmto Parlamentom, aby donútili členské štáty dodržať svoje povinnosti. Taktiež to znamená, že je potrebné vykonať viac práce na tom, aby tretie krajiny, ako je Lýbia, s nami spolupracovali v oblasti prisťahovalectva. Tiež to však znamená, vážený pán predsedajúci, že v európskej prisťahovaleckej politike je ešte stále možné nájsť znaky pokrytectva. Každý súhlasí s tým, že hlavnou prioritou by mala byť záchrana životov ľudí, ktorí sa topia v Stredozemnom mori. V poriadku, tak by to malo byť. Ale ak sa opýtame, ako Malta, kto prijme ľudí zachránených pred utopením, nastane hlboké ticho.
<SPEAKER ID="055" NAME="Wolfgang Kreissl-Dörfler" AFFILIATION="PSE">
(DE) Vážený pán predsedajúci, dámy a páni, je dobre, že sme konečne uznali, že boj proti nelegálnemu prisťahovalectvu nie je len vecou spoločného úsilia, ale na spoločné riadenie a koordinovanie legálnej migrácie sú potrebné aj komplexné stratégie, najmä v Európe bez hraníc. Toto však nemôže byť len úloha pre ministrov vnútra, ktorí sa rýchlo dohodnú na opatreniach riešenia otázky nelegálnych migrantov; je to tiež úloha pre ministrov práce a sociálnych vecí.
<P>
Preto vítam iniciatívu Rady a Komisie zapojiť príslušné špecializované ministerstvá, napríklad aj nášho vicekancelára pána Münteferinga. Skutočnosť je taká, že legálna migrácia vždy znamená prienik prisťahovalcov na trh práce a teda aj do systémov sociálneho zabezpečenia.
<P>
Musíme však tiež intenzívnejšie bojovať proti príčinám migrácie a príčinám, ktoré nútia tak veľa ľudí, aby sa útekom zo svojich pustých krajín snažili napraviť svoju situáciu. Musíme vytvoriť legálne pracovné príležitosti. "Modrá karta" a okružná migrácia sú prvotným krokom správnym smerom.
<P>
Mám tiež jednu poznámku týkajúcu sa agentúry Frontex: to, ako sa tu niektoré členské štáty správajú, je škandalózne. Solidarita, ktorá sa vždy vyžaduje, sa musí týkať všetkých krajín EÚ, nielen niekoľkých, a utečenci musia byť podľa môjho názoru rozmiestnení medzi všetkými členskými štátmi podľa modelu, ktorý zatiaľ nie je stanovený. Nemôže to byť iba záležitosť Malty alebo Kanárskych ostrovov alebo Grécka. Na záver, agentúra Frontex môže byť len taká dobrá, ako to dovolia členské štáty.
<P>
Chcel by som sa okrajovo vyjadriť k agentúre Frontex: agentúra Frontex vždy dáva svojim operáciám názvy z gréckej mytológie, napr. Nautilus. Najbližšia operácia sa však volá Hydra. Toto pomenovanie sa mi zdá dosť nevkusné. Podľa mňa by sa názov tejto operácie mal zmeniť, keďže každý, kto má akékoľvek znalosti gréckej mytológie vie, čo Hydra znamená.
<P>
(potlesk)
<SPEAKER ID="056" NAME="Agustín Díaz de Mera García Consuegra" AFFILIATION="PPE-DE">
- (ES) Vážený pán predsedajúci, chcem vyjadriť pár pripomienok a vyzdvihnúť len niekoľko štatistických údajov. Podľa úradu Eurostat, 45 % cudzincov, ktorí prichádzajú do Európy, sa rozhodne zostať v Španielsku. Medzi 21. septembrom a skorým rannými hodinami 24. septembra prišlo na španielske pláže 595 štátnych príslušníkov subsaharskej Afriky. Na samotné Kanárske ostrovy prišlo od začiatku roka 11 000 prisťahovalcov, z čoho 9 000 prisťahovalcov prišlo od začiatku realizácie misie Héra dňa 23. apríla.
<P>
Bez ohľadu na agentúru Frontex, operácie Héra, Hermes, Nautilus, Poseidón a Malta, číselné údaje ukazujú, že mafie obchodujúce s ľuďmi disponujú potrebnými prostriedkami, aby sa vyhli našim kontrolným mechanizmom a otvorili nové trasy po mori. Jedným z takýchto príkladov je veľký počet prisťahovalcov, ktorí prišli na pobrežie východného Španielska, alebo prípad viac než 4 000 prisťahovalcov zo Srí Lanky a z Pakistanu čakajúcich na to, že ich privezú do Európy z pláží v meste Konakry v Guinei.
<P>
Prioritou preto musia byť misie zamerané na identifikáciu a zatknutie členov mafie, a zintenzívnenie policajnej a medzinárodnej spolupráce prostredníctvom zriadenia spoločných vyšetrovacích tímov. V krízových oblastiach musí agentúra Frontex nepretržite vykonávať svoje misie. Je veľmi dôležité, aby Rada presadzovala Európsku sieť pohraničných hliadok s cieľom skvalitniť úlohy monitorovania a dohľadu.
<P>
EÚ musí ako celok podporiť a presadiť dohody o spolupráci a informačné kampane, nielen na jazykovom a profesionálnom základe; krajiny pôvodu a tranzitné krajiny musia mať tiež informácie o rizikách, ktoré na seba berú prisťahovalci, a o ich úmrtiach.
<P>
Na záver, musí existovať koordinácia prisťahovaleckých politík na európskej úrovni s cieľom predísť schvaľovaniu prípustnej legislatívy a procesom regularizácie, ktoré v sebe majú istý druh príťažlivosti. Musíme tiež presadzovať veľkorysú a humanitárnu azylovú politiku a potrebnú medzinárodnú ochranu.
<P>
Vážený pán predsedajúci, svoj príspevok ukončím slovami: nemožno viesť rozhovor s Radou o 20 %-nej solidarite. Agentúra Frontex poskytuje 80 % pre charterové lode, lietadlá, palivo, všetko s výnimkou materiálového znehodnotenia. Rada preto musí podporiť 20 %-nú solidaritu a upustiť od používania dvojzmyselného vyjadrovania v politike, ktorá má dopad na celú Európsku úniu.
<SPEAKER ID="057" NAME="Inger Segelström" AFFILIATION="PSE">
(SV) Vážený pán predsedajúci, dovoľte mi začať svoj príhovor poďakovaním spravodajcom za ich veľmi dobre vykonanú prácu. Veľmi ma tešia plány sťažiť život zamestnávateľom a súkromným osobám zamestnávajúcim ľudí nelegálne. Nelegálne zamestnávanie, napr. v rámci domácich prác a starostlivosti o dieťa, sa týka predovšetkým žien, ktoré sú často prisťahovalkyňami. Toto nemá dopad len na príslušných jednotlivcov, ale aj na systémy sociálneho poistenia a finančné systémy, a na konkurenciu v príslušných krajinách. Som rovnako potešená, že boju proti obchodovaniu s ľuďmi, predovšetkým obchodovaniu so ženami a deťmi, ktoré prevláda, bude venovaná neustála podpora. Som vďačná za podporu zameranú na zníženie počtu obetí o polovicu v priebehu nasledujúcich desiatich rokov s cieľom úplne odstrániť tieto praktiky.
<P>
Na druhej strane, som sklamaná, že konzervatívna skupina vo Výbore pre občianske slobody, spravodlivosť a vnútorné veci mi nevyjadrila podporu vo veci pomoci ženám a deťom pri úteku a hľadaní si nového života. Prostredníctvom hlasovania za pozmeňujúci a doplňujúci návrh č. 29 sa nám naskytuje nová príležitosť podporiť ženy a deti, aby mohli zostať v EÚ alebo aby sa mohli vrátiť. Urobme to, aby ženy mohli mať lepší život - po tom, čo zažili praktiky obchodovania s ľuďmi.
<P>
Taktiež ma teší, že naďalej vravíme "nie" utečeneckým táborom mimo územia EÚ. Chcem však varovať pred pracovnou silou hospodárskych migrantov, ktorú získame, ak nepovolíme rodinám, partnerom a deťom, aby ich sprevádzali. Potom budú väčšinou prichádzať iba mladí ľudia, čo nie je dobrým znakom pre žiadnu spoločnosť v EÚ.
<P>
Hovoríme o hraniciach EÚ. Je dôležité zakázať vstup osobám podieľajúcim sa na obchodovaní s ľuďmi, trestnej činnosti, obchodovaní s drogami, obchodovaní so zbraňami a praní špinavých peňazí, zatiaľ čo ľudia, ktorí potrebujú ochranu, sú v humánnej EÚ vítaní. Sú chrbtovou kosťou EÚ a nemožno ich vylúčiť zo spoločnej budúcnosti EÚ. Migrácia bude dôležitá, nielen pre nás, ktorí tu žijeme teraz, ale aj pre budúce generácie a my musíme dosiahnuť globálny rozvoj ako aj náš vlastný rozvoj.
<SPEAKER ID="058" NAME="Carlos Coelho" AFFILIATION="PPE-DE">
- (PT) Vážený pán úradujúci predseda Rady, vážený pán podpredseda Komisie, vážené dámy, vážení páni, dnešná rozprava sa opiera o dve správy, ktoré evidentne zastupujú dva doplňujúce sa prístupy: plán politiky pre legálnu migráciu a priority v boji proti nelegálnemu prisťahovalectvu. Obrana jedného prístupu a opomenutie toho druhého by bolo závažnou chybou. Sú to dve strany tej istej mince. Migrácia je v súčasnosti obrovským fenoménom. Podľa odhadov je v Európskej únii v súčasnosti 26 miliónov migrantov s legálnym alebo nelegálnym pobytom. Migrácia je fenomén, ktorý má jasne európsky rozmer, nielen preto, lebo každý členský štát ako taký ju nemôže riadiť účinne, no predovšetkým pretože akákoľvek zmena migračnej politiky jedného členského štátu môže ovplyvniť migračné toky a ich vývoj v ostatných členských štátoch.
<P>
Vážený pán podpredseda Komisie, jednoznačne podporujem myšlienku modrej karty a tiež aj vytvorenie európskeho portálu o prisťahovalectve, ktorý by vo veľkom rozsahu poskytoval informácie o podmienkach a možnostiach legálnej migrácie v Európskej únii. Vítam stratégiu vzdania sa myšlienky jednotnej smernice, po mnohých rokoch patovej situácie v Rade, a prijatia progresívnej metódy týkajúcej sa prezentácie štyroch sektorových smerníc počas nasledujúcich troch rokov. Chcel by som zdôrazniť potrebu politiky v oblasti rozvojovej pomoci, ktorá si vyžaduje podpísanie dohôd s tretími krajinami o účinnom riadení migrácie. Spolupráca s tretími krajinami pôvodu je nevyhnutná v boji proti obchodovaniu s ľuďmi a nelegálnemu zamestnávaniu.
<P>
Vážený pán predsedajúci, na záver by som chcel povedať, že musíme tiež zabezpečiť hraničnú kontrolu a použitie dostupných zdrojov ako napr. agentúra Frontex a rýchle pohraničné zásahové tímy (RABIT), ktoré musia mať prístup k zdrojom potrebným pre výkon ich práce.
<SPEAKER ID="059" NAME="Genowefa Grabowska" AFFILIATION="PSE">
(PL) Migrácia nie je len problémom južnej Európy. Má dopad aj na Úniu ako takú, vrátane mojej krajiny, Poľska, ktorá sa nachádza v severovýchodnej časti kontinentu.
<P>
Východná hranica Poľska je najdlhšou pozemnou hranicou Únie a my sme zodpovední za jej bezpečnosť. Navyše, agentúra Frontex, o ktorej sa tak veľa očakáva, má sídlo vo Varšave. Na agentúru Frontex sme previedli určité povinnosti a zodpovednosti a preto by sme mali zabezpečiť, aby mala k dispozícii potrebné nástroje a zdroje, aby bola schopná konať a účinne chrániť naše hranice.
<P>
V posledných rokoch odišli z Poľska takmer 3 milióny mojich krajanov. Odcestovali do iných členských štátov Únie, využívajúc zásady spoločného trhu. Taktiež k nám však prišli tisíce osôb z ďalekého východu, napr. z Kórey a Vietnamu. Ďalší ľudia prišli prirodzene aj z Ukrajiny a Bieloruska. Potrebujeme týchto nových prisťahovalcov. Pomáhajú nám budovať Poľsko.
<P>
Preto vítam správy pani Gruberovej a pána Morena Sáncheza, predovšetkým správu o prisťahovaleckej politike, pretože v jej premisách sa civilizuje prisťahovalectvo pomocou vytvorenia kanálov legálneho prisťahovalectva. Tieto dve správy sa veľmi dobre dopĺňajú. Spolu s návrhom smernice, ktorou sa stanovujú sankcie proti zamestnávateľom nelegálnych prisťahovalcov, na ktorej momentálne pracuje Výbor pre občianske slobody, spravodlivosť a vnútorné veci, predstavujú riadny právny základ pre prisťahovaleckú politiku Únie. Som rada, že v tejto oblasti zohráva Parlament takúto významnú úlohu.
<P>
Dovoľte mi záverečnú poznámku. Prisťahovalectvo by sa nemalo vnímať ako problém. Mali by sme ho chápať ako príležitosť pre starnúcu Európu. Mali by sme využiť energiu a entuziazmus ľudí, ktorí k nám prichádzajú legálne, mali by sme ich zapojiť do vytvárania nových národov a našej spoločnej Európy.
<SPEAKER ID="060" NAME="Barbara Kudrycka" AFFILIATION="PPE-DE">
(PL) Vážený pán predsedajúci, za úvahu stojí otázka, na čo je kladený dôraz v správe o nelegálnom prisťahovalectve. Táto správa sa zameriava najmä na Stredozemie. Je v nej tiež uvedená neprimerane veľká dôvera v nástroje opatrení Spoločenstva.
<P>
Všetci sme si vedomí toho, že zodpovednosť za hraničné kontroly patrí do kompetencie členských štátov. V tomto smere však stále veľmi mnoho vecí závisí od pripravenosti špecifických služieb príslušného členského štátu, napriek odkazom na zásadu subsidiarity a existenciu agentúry Frontex.
<P>
Situácia pri juhovýchodnej pozemnej hranici si tiež vyžaduje pozornosť, finančné zdroje a spoločné kroky, hoci v súčasnosti táto hranica nie je hlavnou trasou nelegálneho prisťahovalectva.
<P>
Okrem toho, rozšírenie schengenského priestoru môže prehĺbiť problémy týkajúce sa migrácie. Preto je politika Únie v oblasti legálnej migrácie takou dôležitou záležitosťou. Aby sme však boli schopní riadiť legálnu hospodársku migráciu, musíme sa v prvom zaoberať využitím potenciálu a mobility pracovnej sily v Únii.
<P>
Existencia prechodných období pre otvorenie trhov práce pre občanov nových členských štátov a existencia selektívneho rušenia týchto dojednaní pomocou otvárania trhov práce iba pre vysokokvalifikovaných pracovníkov vážne škodí všetkým krokom smerom k migračnej politike Spoločenstva pre občanov tretích krajín.
<P>
Kultúrne a geografické faktory týkajúce sa legálnej migrácie sú tiež významné. Na základe ich geografickej polohy, kultúrnych a jazykových podobnosti sú členské štáty samozrejme ochotnejšie prijať migračnú politiku v súvislosti ku konkrétnym tretím krajinám. Mám na mysli tie krajiny, ktorých občania sa vedia najľahšie zjednotiť s európskou kultúrou a európskymi hodnotami vzhľadom na blízkosť a znalosti, ak ide len o samotný príslušný jazyk. Tento druh legálnej migrácie má preto dvojnásobnú pridanú hodnotu.
<SPEAKER ID="061" NAME="Josep Borrell Fontelles" AFFILIATION="PSE">
- (ES) Vážený pán predsedajúci, dámy a páni, Stredozemie je najnespravodlivejšou hranicou na svete. Z hospodárskeho hľadiska a z hľadiska príjmov, značný rozdiel medzi dvoma stranami spôsobuje tok ľudí, ktorý nemožno kontrolovať iba pomocou policajných zložiek.
<P>
V lete roku 2006 som mal príležitosť zagratulovať pánovi komisárovi Frattinimu, pretože spoločne s niekoľkými španielskymi rybármi obhájili česť Európy tým, že zachránili skupinu ľudí, ktorí sa zmietali vo vlnách mora, a potom sme sa stali svedkami hanebného procesu kompromisov o tom, čo by sme s nimi mali robiť. Pán komisár, môžeme tento problém teraz po roku riešiť lepšie?
<P>
V skutočnosti postupujeme veľmi pomaly a naša miera pokroku je nezlučiteľná so závažnosťou problému, ktorý pred nami stojí. Je to problém, ktorý nebudeme schopní vyriešiť bez ďalšieho rozvoja v krajinách pôvodu. Musíme si to vštepiť do našich myslí. Nebudeme schopní vyriešiť tento problém bez rozvoja v krajinách pôvodu, pretože hoci potrebujeme veľký počet prisťahovalcov, nemôžeme zvládnuť celý demografický prebytok subsaharskej Afriky.
<P>
Navyše to, čo sa tu deje, je desivá kombinácia hladu na jednej strane, televízií so satelitnými prijímačmi na strane druhej. Prázdna misa v kuchyni a satelitný prijímač chrliaci očakávania sú tou najlepšou možnou živnou pôdou pre nelegálne prisťahovalectvo, ktoré môžeme kontrolovať iba tak, že budeme prispievať k rozvoju krajín pôvodu a zabránime skutočnému "magnetizmu": nelegálnemu zamestnávaniu.
<P>
(potlesk)
<SPEAKER ID="062" NAME="Philip Bradbourn" AFFILIATION="PPE-DE">
Vážený pán predsedajúci, téma, o ktorej dnes diskutujeme, je pre Európu nepochybne jednou z najdôležitejších a je to téma, v rámci ktorej sa každý členský štát potýka s rôznymi výzvami. Z tohto samotného dôvodu, či sa už zaoberáme nelegálnou alebo legálnou migráciou, sa nesmieme uberať cestou univerzálneho prístupu. Záležitosť migrácie musí byť naďalej zvrchovaným právom každého členského štátu.
<P>
Som však zástancom väčšej spolupráce medzi členskými štátmi, v rámci ktorej možno identifikovať spoločný postoj a v rámci ktorej môže byť tento spoločný postoj v prospech všetkých. Tak, ako ostatní rečníci, aj ja by som rád upriamil pozornosť tohto Parlamentu na systém Frontex, v rámci ktorého sme pre túto organizáciu nedávno uvoľnili ďalších 12 miliónov EUR.
<P>
Od začiatku fungovania sa tento systém potýka s ťažkosťami, pretože členské štáty, ktoré sa zaviazali poskytnúť zdroje, svoje záväzky neplnia. Ak má byť tento projekt úspešný, musíme zabezpečiť, aby boli tieto prisľúbené zdroje poskytnuté pre operáciu, pokiaľ je to potrebné.
<P>
To je však len jeden nástroj v zápase proti nelegálnemu prisťahovalectvu. Musíme preskúmať nové a inovatívne riešenia pri samom zdroji, kde migranti začínajú svoju púť. Je potrebné zamerať sa na cielené kampane v štátoch pôvodu, aby sme dali jasne najavo, že Európa nie sú otvorené dvere. No predovšetkým sa tiež musíme zamerať na obchodníkov s ľuďmi.
<P>
Druhou stranou tejto mince je skutočnosť, že naše členské štáty majú účinné repatriačné politiky, aby odradili tých, ktorí vyhľadávajú i organizujú nelegálne prisťahovalectvo.
<P>
Na záver by som to zhrnul slovami, že to, čo medzi členskými štátmi potrebujeme, je spolupráca, a nie regulácia. Univerzálny prístup nemôže vyriešiť problém prisťahovalectva a my sa nesmieme chytiť do pasce, keď si budeme myslieť, že riešením je "viac Európy".
<SPEAKER ID="063" NAME="Louis Grech" AFFILIATION="PSE">
- (MT) Vážený pán predsedajúci, je pravdou, že sa v minulých mesiacoch dostavili určité výsledky v súvislosti so stálym záväzkom pána komisára Frattiniho a s prioritou venovanou zo strany portugalského predsedníctva, a to aj napriek značnej byrokracii a hmatateľnému nedostatku solidarity v niektorých aspektoch, v dôsledku čoho sa oneskorila účinnosť množstva iniciatív. Táto smutná záležitosť si však zasluhuje spoločnú európsku politiku, ktorá bezodkladne rieši základné "otázky", vrátane: prijatia politík týkajúcich sa "rozdelenia záťaže" medzi všetkými členskými štátmi, revízie nariadenia Dublin II, ako sa navrhuje v odseku 18 správy pána Sáncheza, primeranej finančnej podpory alebo podpory iného druhu, vrátane poskytnutia kapitálu pre projekty v oblasti infraštruktúry, ako aj posúdenia životaschopnosti, alebo inak, posúdenie rozvoja úradov, ako sú úrady práce v krajinách pôvodu a tranzitných krajinách, vytvorenia realistickej politiky týkajúcej sa vrátenia prisťahovalcov, uskutočnenie politiky včasnej integrácie a boja proti organizovanej trestnej činnosti týkajúcej sa obchodovania s ľuďmi, ako aj boja proti xenofóbii a rasizmu. Žiaľ, nemáme európsku agentúru so sídlom v Stredozemí, ktorá by vytvorila túto spoločnú prisťahovaleckú a azylovú politiku. Agentúra Frontex nikdy nesplní svoju úlohu, ak sa výrazne nezmení jej rozsah kompetencií. Vážený pán predsedajúci, na záver mi dovoľte poďakovať obom spravodajcom, ktorí nám na konkrétnych príkladoch ukázali, ako veľmi Únia v tejto oblasti zaostáva. Venovali sa právam a dôstojnosti prisťahovalcov, ktorí sa často stávajú obeťami politického útlaku, chudoby a organizovanej trestnej činnosti, ako aj ťažkostiam, s ktorými sa potýkajú malé členské štáty ako napr. Malta, ktoré sú neprimerane zaťažované často bez toho, aby im bola prejavená akákoľvek skutočná solidarita.
<SPEAKER ID="064" NAME="Libor Rouček" AFFILIATION="PSE">
(CS) Dámy a páni, Európa čelí dvom výzvam. Na jednej strane sme svedkami starnutia a demografického poklesu. Na strane druhej, státisícky, ba dokonca milióny ľudí z rozvojových krajín sa horlivo usilujú prísť buď legálne, alebo nelegálne, a klopú na brány Únie z juhu a východu. Túto výzvu musíme riešiť v Európskej únii spoločnými silami: žiadna krajina, bez ohľadu na to, aká je veľká, nemôže tento problém vyriešiť sama.
<P>
Preto vítam snahu Komisie nájsť a navrhnúť spoločné riešenie, ako je napr. využitie agentúry Frontex na zamedzenie nelegálnej migrácie. Ďalším príkladom je riadenie legálneho prisťahovalectva pomocou systému modrej karty alebo prostredníctvom dohôd o spolupráci s krajinami pôvodu. Taktiež vítam dnešnú opakovanú výzvu pána komisára Frattiniho, ktorú smeroval krajinám Európskej únie, ktoré zatiaľ neotvorili svoje trhy práce pre svojich spoluobčanov z nových členských štátov, aby tak urobili čo najskôr.
<SPEAKER ID="065" NAME="Manuel Lobo Antunes" LANGUAGE="PT">
Vážený pán predsedajúci, vážené dámy a vážení páni, budem stručný. Toto bola určite jedna z najkomplexnejších, najpodrobnejších a najrozsiahlejších diskusií, ktorým som mal česť predsedať, ktorých som mal česť sa zúčastniť, a do ktorých som mal česť zapojiť sa v rámci Rady a tohto Parlamentu. Bola to diskusia, v rámci ktorej som si uvedomil a samozrejme osvojil rôzne podnety, rady a návrhy, ktoré sú podľa môjho názoru pre našu budúcu prácu mimoriadne dôležité a významné.
<P>
V súvislosti s uvedeným si myslím, že môžem legitímne dospieť k záveru, že Európska únia má súdržnú a komplexnú stratégiu riešenia otázok migrácie, a že je na dobrej ceste k uskutočneniu politík, ktoré tejto stratégii dajú fyzickú a praktickú formu. Samozrejme, že budú existovať určité pochybnosti, určitá neistota a takisto potreba byť trochu viac ambicióznejší, musím však zdôrazniť, že v rámci kontextu, v ktorom žijeme, a vzhľadom na ťažkosti, s ktorými sa stretávame, bude všetko vyvážené. Myslím si, že sme na správnej ceste, a že sa môžeme a musíme pohnúť vpred s odhodlaním uskutočniť skutočne globálny prístup k migrácii.
<P>
Podľa nášho názoru sú základom tejto politiky dva podstatné výrazy, humanita a solidarita: humanita preto, že táto politika je založená na ľuďoch a je zameraná na ľudí. Na túto záležitosť humanity predsedníctvo nemôže zabudnúť a ani nikdy nezabudne. Ako už bolo uvedené, hovoríme o ľuďoch, ktorí sa svojou snahou začleniť sa do našich spoločností legitímnym spôsobom usilujú o lepší život a lepší život pre ich rodiny. Je to ľudská túžba a prianie, ktoré musíme plne rešpektovať. Ďalším podstatným výrazom je solidarita, pretože nejde o záležitosť alebo problém, ktorý by mohol vyriešiť iba jeden členský štát alebo dva alebo tri členské štáty, ako už bolo uvedené. Ide o problém, ktorý sa týka každého, a ktorý preto má a musí mať spoločnú odozvu. Našťastie sme presvedčení, že pri definovaní a uskutočňovaní európskych migračných politík existuje stále väčšie povedomie o význame zladenia týchto dvoch koncepcií - humanity a solidaritry.
<P>
Zriadili sme spoločný nástroj na boj proti nelegálnemu prisťahovalectvu, agentúru známu ako Frontex, ktorá už existuje dva roky. Počas tohto obdobia agentúra zrealizovala svoje prvé kroky a napriek určitým ťažkostiam sa veľmi dobre osvedčila. Jednoznačne musíme zvýšiť úsilie, s cieľom vybaviť agentúru potrebnými nástrojmi, aby mohla dosahovať účel, na ktorý bola zriadená, efektívnejším, rýchlejším a precíznejším spôsobom. Usudzujeme však, že tento spoločný nástroj bol doteraz spoľahlivým dôkazom o tom, že jeho zriadenie bolo nevyhnutné a správne.
<P>
Pokiaľ ide o legálnu migráciu, dnes sa tu veľmi správne uviedla potreba posilniť dialóg s tretími krajinami, najmä s tými, ktoré sú zdrojom migračných tokov. Tento dialóg je úplne nevyhnutný, a ako už bolo uvedené, úplne súhlasím s tým, že bez posudzovania, analyzovania a nejakého riešenia príčin týchto migračných tokov v uvedených krajinách pôvodu nikdy nebudeme schopní nájsť dlhodobé riešenie tohto problému.
<P>
V tejto oblasti sme posilnili dialóg s Afrikou a sme presvedčení, že v kontexte migrácie a dialógu o migrácii s krajinami pôvodu možno na ďalšom samite Európa-Afrika dosiahnuť veľmi dobré výsledky a napokon legálnu migráciu. Portugalské predsedníctvo zaradilo legálnu migráciu medzi prioritné opatrenia svojej agendy počas šesťmesačného obdobia vysoko. Komisia bola v tejto oblasti takisto aktívna a predložila návrhy, ktoré považujeme za veľmi zaujímavé. Bude sa o nich diskutovať počas nášho predsedníctva a sme presvedčení, ako som už uviedol, že počas tohto obdobia budeme schopní urobiť značný pokrok.
<P>
Aby som to zhrnul, napriek ťažkostiam, napriek veľkým problémom, ktorým musíme čeliť, si myslíme, že sme na správnej ceste. Občas musíme byť možno trochu ambicióznejší. Občas musíme byť možno trochu rýchlejší, myslím si však, že nikto s dobrou vierou nemôže spochybniť, že počas posledných rokov sa vykonal veľký kus práce.
<P>
Rada samozrejme víta a podporuje túto diskusiu s Európskym parlamentom. Dnes sa tu spomenula záležitosť spolurozhodovania a reformná zmluva. Ako iste viete, Reformná zmluva vznikla na základe mandátu, ktorý schválila Európska rada a teda všetky členské štáty. Rozhodnutia tohto typu sa musia samozrejme prijímať všetkými členskými štátmi, nielen predsedníctvom. V každom prípade som presvedčený, že Reformnou zmluvou sa podobne ako aj Ústavnou zmluvou prijímajú veľmi dôležité kroky smerom k rozšíreniu postupu spolurozhodovania na mnoho legislatívnych iniciatív v rámci EÚ. Využívanie IKT môže starším ľuďom pomôcť, aby sa stali nezávislejšími a udržali si zdravie, a môže zvýšiť kvalitu ich života.
<SPEAKER ID="066" NAME="Franco Frattini">
podpredseda Komisie. - (IT) Vážený pán predsedajúci, vážené dámy a vážení páni, takisto som vďačný každému, kto prispel ku tejto veľmi dôležitej diskusii. Som presvedčený, že Európa musí byť naozaj jednotná vo svojom prístupe k tomuto globálnemu fenoménu, ktorý sa týka miliónov detí, žien a mužov, a ktorý sa týka všetkých kontinentov.
<P>
Predovšetkým, odznelo - a ja súhlasím - že musíme bojovať proti nezákonnému správaniu prostredníctvom prijímania opatrení proti obchodníkom s bielym mäsom, ktorí využívajú nelegálnych prisťahovalcov, a prostredníctvom politiky repatriácie, ktorá je dôveryhodná a plne rešpektuje individuálne práva a dôstojnosť každého človeka. Európska únia už zrealizovala určité repatriačné aktivity a môže v tom pokračovať. Rád by som pripomenul, že repatriačné iniciatívy sa často delegujú na Úrad vysokého komisára OSN pre utečencov s cieľom zabezpečiť maximálnu transparentnosť pri dodržiavaní ľudských práv.
<P>
Som presvedčený, že európska politika musí prepojiť pomoc, dodržiavanie ľudských práv, obchodnú politiku s Afrikou a prisťahovalectvo. Úplne súhlasím s múdrymi slovami pána Watsona o týchto krajinách: "berieme ich tovar alebo ich ľudí". Mali by sme sa nad tým zamyslieť najmä preto, že táto stratégia musí byť globálna a nesmie vylučovať obchodné vzťahy alebo našu politiku rozvojovej pomoci pre Afriku.
<P>
Kontroly na vonkajších hraniciach sú takisto veľmi dôležité. Niektorí z Vás ich spomenuli; niektorí vyjadrili obavy. Som presvedčený, že Frontex si zasluhuje podporu. Zasluhuje si podporu, pretože v priebehu tohto leta sa zachránili nielen ľudské životy, ktoré by inak vyhasli, zamestnanci agentúry Frontex zatkli aj mnoho ľudí: 400 ľudí, členov organizácií, ktoré obchodujú s bielym mäsom, bolo zatknutých a vydaných orgánom. Je to veľký počet, pretože sa týka iba posledného leta.
<P>
Som preto presvedčený, že tento Parlament uzná potrebu poskytnúť agentúre Frontex ďalšie zdroje v rámci rozpočtu na rok 2008. Viem, že existuje pozmeňujúci a doplňujúci návrh, ktorého cieľom je zmraziť 30 % prevádzkových nákladov agentúry Frontex s okamžitým účinkom. Som presvedčený, že tento návrh sa prehodnotí, a že rozpočet sa vzhľadom na monitorovanie a plne zodpovedný postoj k výdavkom naopak zvýši.
<P>
Mnohokrát sa samozrejme spomenula ekonomická migrácia. Podrobný návrh týkajúci sa európskeho pracovného povolenia, ktorý predložím, určite neznamená, že v Bruseli budeme rozhodovať o tom, koľko prisťahovalcov je v každej krajine potrebných. Každého, kto má pochybnosti alebo obavy v súvislosti s touto záležitosťou by som rád ubezpečil, že to bude naďalej zodpovednosťou národnej vlády a otázkou vnútroštátneho trhu každej krajiny. Inými slovami, každý členský štát bude môcť rozhodnúť, koľko pracovníkov, ktorí nepochádzajú zo Spoločenstva, v každej kategórii potrebuje. Vážené dámy a vážení páni, jediná vec, ktorú členské štáty nebudú môcť urobiť, je povedať "my nepotrebujeme vôbec žiadnych" a potom naďalej tolerovať nelegálne prisťahovalectvo a využívanie nelegálneho zamestnávania. To nie je možné, pretože budú existovať európske pravidlá.
<P>
Prisťahovalectvo nás samozrejme privádza k všeobecnej hodnote, ktorú niektorí z Vás spomenuli: mobilita medzi ľuďmi. Som presvedčený, že existujú možnosti, ale takisto aj práva. K právam vždy patria aj povinnosti. Politika, ktorá sa týka práv, nie však povinností, by bola nemysliteľná. Nemôžeme a ani by sme si neželali nikomu vnucovať naše európske právne predpisy alebo financovanie, pokiaľ s tým nesúhlasia naši partneri. Toto si musíme ujasniť: našou predstavou, našou politikou je partnerstvo. Je to rozsiahla dohoda s krajinami, z ktorých prisťahovalci prichádzajú, a cez ktoré prisťahovalci prechádzajú.
<P>
Takáto dohoda by mala zahŕňať - a toto je kľúčovým prvkom - úplné dodržiavanie našich právnych predpisov, základných práv a našich najpevnejších a všeobecných hodnôt na našom území: život, dôstojnosť každej ženy a každého muža, rešpektovanie jednotlivca. Privádza ma to k integrácii.
<P>
Integrácia prisťahovalcov znamená preukázať rešpekt k ich pozadiu a náboženstvu, pretože sú zdrojom obohatenia pre každého z nás, takisto však znamená rešpektovanie našich tradícií, nášho pozadia, našej kultúry a nášho náboženstva z ich strany. Z uvedeného dôvodu si myslím, že integrácia znamená participáciu.
<P>
Úprimne povedané, pomocou právnych predpisov nemôžeme integrovať tých, ktorí si neželajú byť integrovaní, tých, ktorí nie sú pripravení na posun vpred, tých, ktorí si myslia, že Európa môže stále tolerovať manželstvá z donútenia alebo polygamiu. Tieto záležitosti sú neprijateľné, pretože máme svoje právne predpisy a svoje všeobecné hodnoty.
<P>
Znamená to teda vzdelávanie, učenie sa jazykov, odbornú prípravu a stále zamestnanie a odmietanie všetkého nezákonného. Znamená to zaujatie pevného postoja k nezákonnosti. Niekto uviedol túto myšlienku, s ktorou úplne súhlasím: prisťahovalci, ktorí páchajú trestnú činnosť, sú najväčšími nepriateľmi prisťahovalcov, ktorí pracujú a svoje živobytie si zaobstarávajú normálnym spôsobom.
<P>
Dôvodom je, že túto politiku musíme vysvetliť našim občanom, ktorí majú obavy: nemali by sa obávať samotného prisťahovalectva, ale tých, ktorí páchajú trestnú činnosť. Našou povinnosťou je zabezpečiť, aby boli ľudia, ktorí páchajú trestnú činnosť, potrestaní, pretože v opačnom prípade to naši občania nebudú rozlišovať a nevyriešime tento strach, túto obavu, ktorá sa potom zmení na rasizmus a xenofóbiu, strašný, avšak silnejúci fenomén v rámci Európskej únie.
<P>
Pán predsedajúci, na záver by som rád uviedol, že politici musia prijímať rozhodnutia. Som presvedčený, že naším rozhodnutím musí byť vytvorenie globálnej dohody o právach a povinnostiach medzi rovnocennými partnermi. Nemala by existovať jedna strana, ktorá stanovuje podmienky, a druhá strana, ktorá ich akceptuje; takisto by sa nám nemalo ukladať nič, čo je pre nás neprijateľné. Je to potrebné, pretože hovoríme o dôstojnosti a právach ľudí. Nehovoríme ani o hospodárskej pomoci, ani o byrokratických opatreniach. Využívanie IKT môže starším ľuďom pomôcť, aby sa stali nezávislejšími a udržali si zdravie, a môže zvýšiť kvalitu ich života.
<SPEAKER ID="067" NAME="Predsedajúci">
. - Rozprava sa skončila.
<P>
Hlasovanie sa uskutoční zajtra o 12.00 hod.
<P>
(Rokovanie bolo prerušené o 11.45 hod. a pokračovalo o 12.00 hod. )
<P>
Písomné vyhlásenia (článok 142)
<SPEAKER ID="068" NAME="Filip Kaczmarek  " AFFILIATION="PPE-DE">
písomne. - (PL) Nelegálne prisťahovalectvo je do určitej miery paradoxným pojmom. Vyrastal som v politickom systéme, v ktorom sa zo strany tých, ktorí boli pri moci, a v rámci ich propagandy určité pojmy považovali a priori za pozitívne alebo negatívne. Medzinárodné sa napríklad považovalo za pozitívne, ale kozmopolitné sa považovalo za negatívne. Nemôžeme dopustiť, aby sme uviazli v podobnej významovej sieti. Keďže xenofóbia je zlá, ťažko ju možno považovať za veľmi dobrú vec pre krajinu alebo pre Európsku úniu na jej ochranu proti nelegálnemu prisťahovalectvu. Väčšinou je to predsa nutné zlo.
<P>
V mojom rodnom meste Poznaň som na múre videl napísané slová "nikto nie je nelegálny". Niekedy má cenu zamyslieť sa nad tým, či môže byť človek naozaj nelegálny. Ľudia riskujú svoje životy pri pokusoch prekročiť hranice Únie nielen v rámci Atlantiku a Stredomoria. Minulý týždeň zomrela na hranici medzi Ukrajinou a Poľskom čečenská žena so svojimi troma dcérami. Utekali od tragédie, ktorá postihla ich rodnú krajinu. Nie je vôbec prekvapujúce, že ľudia sa pokúšajú utiecť z Čečenska a sú pri tom dokonca pripravení riskovať svoje životy.
<P>
Prítomnosť niekoľkých miliónov prisťahovalcov v Európe, ktorí do Únie vstúpili nelegálnym spôsobom, je naozaj vážnym problémom. Pri snahe o riešenie tohto problému však musíme mať na mysli všeobecné hodnoty, na ktorých je založená európska integrácia. Takisto nemôžeme zabúdať na to, že samotné prisťahovalectvo nie je negatívnym fenoménom z veľmi jednoduchého dôvodu, že žiadny človek nie je negatívnym fenoménom.
<SPEAKER ID="069" NAME="Katalin Lévai  " AFFILIATION="PSE">
písomne. - (HU) Vážené dámy a vážení páni, vážený pán predsedajúci, 85 % nekvalifikovaných prisťahovalcov z rozvojového sveta žije v Európskej únii a iba 5 % ide do Spojených štátov amerických, pričom iba 5 % vysokokvalifikovaných prisťahovalcov prichádza do krajín starého kontinentu a viac ako polovicu absorbuje ekonomika Spojených štátov. Som potešená, že v správe pani Gruberovej vidieť snahu o zastavenie a zvrátenie tohto procesu.
<P>
Myslím si, že musíme hľadať spôsoby, ako pritiahnuť vysokokvalifikovanú pracovnú silu, zároveň však musíme takisto predchádzať "úniku mozgov" z rozvojových krajín. Z uvedeného dôvodu by sa mal vymedziť pojem "vysokokvalifikovaná pracovná sila" a v rámci Európskej únie by sa mali štandardizovať a stanoviť spoločné kritériá pre odbornú prípravu.
<P>
V súčasnosti nepodporujem Komisiu pri uplatňovaní princípu "čím viac, tým lepšie" a súhlasím s tým, že päť smerníc by sa malo spojiť. Menšia byrokracia bude pre kvalifikovaných pracovníkov takisto atraktívnejšia.
<P>
Pred navrhnutím smernice(-íc) navrhujem vykonať počiatočné hodnotenie vplyvu, v ktorom sa zohľadnia aj sociálne faktory. Toto hodnotenie by mohlo pomôcť zabezpečiť, aby pripravované právne predpisy prostredníctvom zastúpenia skutočných záujmov občanov ušetrili Európskej únii milióny EUR.
<P>
Návrh pána Frattiniho, ktorý sa týka zavedenia súboru kvót legálneho vstupu, by podľa môjho názoru mohol umožniť zredukovať nelegálnu migráciu v rámci Európskej únie, takisto by však mohol viesť k efektívnejšej kontrole nelegálnej migrácie v tretích krajinách.
<P>
Som presvedčená, že namiesto zelených kariet EÚ, ktoré sa navrhujú v správe, bude pri dosahovaní našich cieľov, ktoré sa týkajú legálneho prisťahovalectva, s väčšou pravdepodobnosťou úspešný nový systém modrých kariet.
