<CHAPTER ID="006">
Vyhlásenie predsedníctva
<SPEAKER ID="076" NAME="Predseda">
Dámy a páni, Konferencia predsedov ma požiadala o krátke vyhlásenie v súvislosti so zajtrajším Európskym dňom jazykov. Rád ich požiadavke vyhoviem, ale prosím vás o zhovievavosť, pretože toto vyhlásenie je vo viacerých jazykoch a je to pre mňa náročná úloha. Chcel by som vás požiadať, aby ste vyhlásenie vzali na vedomie.
<P>
Dňa 26. septembra 2008 oslavujeme Európsky deň jazykov. Európska únia spolu s Európskou radou pri tejto príležitosti podporujú viacero európskych iniciatív, ktorých cieľom je podporiť valorizáciu jazykov a kultúr a zdôrazniť európskej verejnosti význam štúdia jazykov.
<P>
(DE) Jazyková rozmanitosť Európy je základným prvkom nášho duševného dedičstva a patrí medzi naše kultúrne poklady. Počas zjednocovania Európy jazyková rozmanitosť postupne prestala byť bariérou a stala sa príležitosťou. Z tohto dôvodu posledné oznámenie Komisie o mnohojazyčnosti správne nazýva jazykovú rozmanitosť naším tromfom.
<P>
(FR) Mnohojazyčnosť a podpora jazykovej rozmanitosti sú základnými kameňmi našej každodennej práce v Európskom parlamente. Naše motto znie: "Žiadna zákonodarná činnosť bez prekladu."
<P>
(IT) Preklady a tlmočenie našej práce ako zástupcov európskych národov zohrávajú kľúčovú úlohu pri zabezpečovaní jej legitímnosti a transparentnosti a neustálom približovaní Parlamentu európskym občanom.
<P>
(ES) V tejto súvislosti je potrebné poznamenať, že Európsky parlament je jediná medzinárodná organizácia, ktorá má webovú stránku a webovú televíziu v 23 rôznych jazykoch.
<P>
(PL) Európska únia zjednotená v rozmanitosti sa nemusí obávať o svoju budúcnosť.
<P>
(DE) Dámy a páni, ďakujem vám za pozornosť.
<P>
(potlesk)
<P>

<SPEAKER ID="084" NAME="Elizabeth Lynne" AFFILIATION="ALDE">
Vážený pán predseda, mám faktickú poznámku. Ak pre nás máte informáciu, že návrat do Štrasburgu je bezpečný, prečo nemôžete urobiť vyhlásenie ešte teraz, pred ukončením plenárneho zasadnutia a návratom do budovy, ktorú niektorí z nás stále považujú za nebezpečnú?
<SPEAKER ID="085" NAME="Predseda">
Vážená pani Lynneová, zo všetkých informácií, ktoré mám k dispozícii, vyplýva, že štrasburská budova je do poslednej tehly rovnako bezpečná ako táto v Bruseli.
