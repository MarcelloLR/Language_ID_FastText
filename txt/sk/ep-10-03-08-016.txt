<CHAPTER ID="016">
Revízia smernice o balíku cestovných služieb (rozprava) 
<SPEAKER ID="110" NAME="Predsedajúci">
Ďalším bodom programu je vyhlásenie Komisie o stave revízie smernice o balíku cestovných služieb.
<SPEAKER ID="111" NAME="John Dalli">
člen Komisie. - Vážený pán predsedajúci, som vďačný za túto príležitosť podať správu o práci Komisie na revízii smernice o balíku cestovných služieb. V čase prijatia tejto smernice v roku 1990 boli balíky dovolenkových služieb najčastejším typom dovolenky. Odvtedy sa situácia na trhu značne zmenila. Rozvoj internetu umožnil spotrebiteľom robiť rezervácie priamo od organizátorov zájazdov, leteckých spoločností a hotelov. Rýchly rozvoj nízkonákladových leteckých dopravcov navyše zrevolucionalizoval poskytovanie služieb v leteckej preprave. Posilnila sa tiež konkurencia a možnosti výberu spotrebiteľa na trhu cestovného ruchu.
<P>
V súčasnosti si väčšina občanov EÚ organizuje svoje dovolenky sama a nekupuje vopred zorganizované zájazdy. Dôsledkom týchto zmien je klesajúci počet spotrebiteľov, ktorí sú počas dovolenky chránení. Rovnako sme si vedomí, že súčasná smernica viedla k nerovnakým podmienkam v odvetví cestovného ruchu, keďže smernica upravuje činnosť niektorých organizátorov, kým iných nie, hoci predávajú podobné produkty.
<P>
Navyše, minimálna harmonizácia smernice spôsobila v členských štátoch právnu roztrieštenosť. To znamená, že súčasné právne predpisy asi nie sú aktuálne.
<P>
Z toho dôvodu Komisia v minulom roku začala proces hodnotenia vplyvov, aby sa pripravila na možnú revíziu smernice o balíku cestovných služieb. V súvislosti s hodnotením vplyvov Komisia v novembri 2009 zverejnila štúdiu o poškodeniach spotrebiteľov v oblasti takzvaných dynamických balíkov.
<P>
V tom istom čase Komisia začala verejnú diskusiu o revízii smernice o balíku cestovných služieb. Táto diskusia skončila 7. februára 2010. Komisia teraz skúma vyše 170 príspevkov, ktoré poslúžia pri hodnotení vplyvov. Rozsah pôsobnosti prípadnej revízie bude závisieť od výsledku hodnotenia vplyvov.
<P>
Dovoľte mi však stručne vysvetliť hlavné zásady tejto práce. Po prvé, vysoká úroveň ochrany je veľmi dôležitá, ak chceme zabezpečiť, aby spotrebitelia nákupom svojich dovoleniek dôverovali. Po druhé, musíme zlepšiť predovšetkým fungovanie vnútorného trhu cestovného ruchu, keďže cezhraničné nákupy sú v tejto oblasti veľmi časté. Existuje preto dobrý dôvod pre väčšiu harmonizáciu príslušnej legislatívy v členských štátoch. Napokon, myslím si, že je potrebné vytvoriť rovnaké podmienky pre podnikateľské subjekty predávajúce balíky cestovných služieb.
<P>
Komisia plánuje predstaviť svoj návrh začiatkom roku 2011. Hlavnými úlohami revízie bude určiť rozsah pôsobnosti smernice. Komisia preskúma možnosti rozšírenia rozsahu pôsobnosti smernice na pokrytie širšieho spektra produktov cestovného ruchu vrátane dynamických balíkov. Mohlo by to pomôcť zvrátiť trend klesajúceho počtu spotrebiteľov, ktorí sú počas dovolenky chránení.
<P>
Budeme musieť aktualizovať rôzne požiadavky na informácie a objasniť povinnosti a záväzky zmluvných strán, ktoré sú profesionálnymi partnermi. Na záver, s cieľom zlepšiť spotrebiteľské povedomie, Komisia preskúma náklady a prínosy zavedenia štandardizovaného označenia balíkov cestovných služieb, ktoré pri predaji bude musieť byť uvedené.
<P>
Paralelne s touto prácou Komisia skúma možnosti zvýšenia ochrany proti bankrotu pre cestujúcich, ktorí si letenky kupujú vo vlastnej réžii, tak, ako o to nedávno požiadal Európsky parlament.
<P>
Na začiatku roka 2009 vydala Komisia nezávislú správu, v ktorej sa zaoberala rôznymi možnými spôsobmi riešenia následkov bankrotov. Dňa 15. decembra 2009 sme začali verejnú diskusiu o budúcnosti práv cestujúcich v leteckej doprave. Tieto prvky budú slúžiť ako základ pre hodnotenie vplyvov. Naším cieľom je predstaviť Parlamentu najvhodnejšie opatrenia na ochranu proti konkurzom do konca roka 2010.
<SPEAKER ID="112" NAME="Andreas Schwab" LANGUAGE="DE">
Vážený pán predsedajúci, v mene našej skupiny by som chcel najskôr poďakovať pánovi komisárovi Dallimu za jeho sľuby a vysvetlenia, že v roku 2011 plánuje uskutočniť revíziu smernice o balíku cestovných služieb pochádzajúcu z roku 1990. Pokiaľ ide o časový plán, presne zapadá do súčasného rámca, ktorý by sme mali použiť, pretože v oblasti balíkov cestovných služieb existuje celé spektrum problémov vyplývajúcich z toho, že spotrebitelia nie sú riadne informovaní o svojich právach. Na mnohých internetových stránkach sú napríklad nalákaní na rezerváciu ďalších ponúk prostredníctvom odkazov na iné internetové stránky, hoci tieto ponuky nie sú predmetom toho istého ochranného mechanizmu ako pôvodné ponuky. Hovoríme tu predovšetkým o ponukách nízkonákladových leteckých spoločností.
<P>
Po druhé, vo väčšine členských štátoch Európskej únie nízkonákladové letecké spoločnosti znemožňujú vydávanie právne záväzných dokumentov, čo značne komplikuje ochranu spotrebiteľov presne tam, kde sa sami spotrebitelia vlastne chcú právne brániť. Toto sa rozhodne musí zmeniť novým návrhom smernice.
<P>
Po tretie, musíme sa tiež sami seba opýtať, či práva leteckých cestujúcich a práva, ktoré sú v platnosti podľa existujúcej smernice o balíku cestovných služieb, by nakoniec nemali byť prenesené do spoločného dokumentu, čím by sa odstránili rozpory medzi obsahmi oboch právnych predpisov.
<P>
Po štvrté, som presvedčený - a to ste zdôraznili -, že hodnotenie práce cestovných agentúr, ktorá je v každej krajine iná, tiež znamená, že cezhraničné poskytovanie tovarov a služieb je pre cestovné agentúry veľmi komplikované. V niektorých krajinách majú cestovné agentúry rovnakú zodpovednosť ako organizátori zájazdov, v iných krajinách, ako napríklad u nás, sú cestovné kancelárie iba sprostredkovateľmi. Bolo by vhodnejšie, keby sme sa v celej Európskej únii dohodli aspoň na zásadách, ktoré by uľahčili cezhraničnú činnosť týchto cestovných agentúr.
<P>
V dôsledku rastúceho využitia internetu spotrebiteľmi by aj balíky cestovných služieb na internete mali byť v budúcnosti označované, aby sa v tejto oblasti predišlo zneužívaniu.
<SPEAKER ID="113" NAME="Alan Kelly">
v mene skupiny S&D. - Vážený pán predsedajúci, táto diskusia prichádza vo veľmi dobrom čase pre cestovný ruch, letecký priemysel a ochranu spotrebiteľa.
<P>
Zažili sme leto, keď sa zdalo, že polovica Európy uviazla na dovolenke, keď letecké spoločnosti a cestovné agentúry všade kolabovali, a spotrebitelia uviazli v cudzích krajinách ďaleko od svojich milovaných. Bolo jasné, že naše právne predpisy spotrebiteľov riadne neochránili. Dostali sme niekoľko hlásení od cestujúcich, ktorí sa ocitli bez informácií o tom, kedy by sa mohli dostať domov, kto bol formálne zodpovedný za ich situáciu, bez telefónneho čísla, na ktoré by mohli zavolať a dostať sa k informáciám, a bez predstavy o tom, ako sa majú po návrate domov domáhať odškodnenia.
<P>
Preto vítam túto dobre načasovanú rozpravu a snahu Komisie túto vec riešiť, keďže my všetci sme túto oblasť zanedbávali príliš dlho. Viaceré problémy so smernicou o balíku cestovných služieb boli identifikované takmer pred desiatimi rokmi v parlamentnej správe, ale odvtedy sa urobilo len veľmi málo. Viem, že navrhovaná smernica o právach spotrebiteľov sa bude zaoberať niektorými problémami, no cezhraničný letecký cestovný ruch potrebuje na ochranu spotrebiteľov viac právnych predpisov EÚ.
<P>
Skutočnosť, že tento právny predpis sa ešte stále volá smernica o balíku cestovných služieb, ukazuje, aký je zastaraný. Väčšina spotrebiteľov už dávno nevyužíva balíky cestovných služieb, keď našli lacnejšie spôsoby, ako ísť na dovolenku a vidieť svet. Štyridsať percent turistov z našej krajiny, Írska, sa neunúva využiť balíky a viem, že takáto je situácia aj v mnohých iných členských štátoch. Väčšina ľudí teraz koná, ako keby boli cestovnými agentúrami, a rezervácie si robia cez internet na stránkach ako Tripadvisor, kde sa v skutočnosti stávajú svojou vlastnou cestovnou agentúrou. Naše právne predpisy teraz musia zohľadňovať túto zmenu spotrebiteľského správania.
<P>
Jednou z najdôležitejších vecí, ktorú revízia musí obsahovať, je jasne určiť, kto je zodpovedný v prípade oneskorenia a zrušenia letu. Cestovné spoločnosti musia mať nariadené poskytovať veľmi jasné informácie. Spotrebitelia musia vedieť, kde také informácie môžu získať, a musia byť informovaní o svojich právach za určitých okolností.
<P>
(Predsedajúci požiadal rečníka, aby kvôli tlmočníkom hovoril pomalšie.)
<P>
V súčasnej legislatíve neexistuje jasné vymedzenie hraníc zodpovednosti. Je v prípade nešťastia zodpovedná letecká spoločnosť? Alebo cestovná agentúra? Alebo letisko či vlaková stanica? Od koho by mal spotrebiteľ žiadať informácie? Tieto situácie zvyčajne končia zmätkom informácií z rôznych zdrojov a nikto nevie, či vôbec niekam odletia alebo priletia.
<P>
Ak sa snažíme budovať európske hospodárstvo založené na cezhraničnom obchode, spotrebitelia musia poznať svoje práva a nároky a postup pri ich uplatňovaní. Napríklad viem, že je ohromne ťažké nájsť reklamačné oddelenia leteckých spoločností. Ako môžete získať odškodnenie, ak neviete, kam ísť alebo koho o to požiadať?
<P>
Čo budem žiadať ja - a dúfam, že Komisia to zoberie na vedomie - je, aby základné zásady starostlivosti o zákazníka boli zahrnuté do jasne formulovaných právnych predpisov, ktoré budú jednoduché a zrozumiteľné pre každého. Aktualizácia tejto smernice nestačí. Členské štáty musia byť povinné priblížiť nový právny predpis občanom hneď po jeho schválení.
<P>
Na záver ešte jeden nápad, ktorý by Komisia mohla zvážiť. Koľko taký let stojí? Všetci vieme, že inzerovaná cena nezahŕňa dane a poplatky. Existujú poplatky za registráciu pred odletom, poplatky za viaceré kusy batožiny, poplatky prakticky za všetko a za nič. Revízia tejto smernice poskytuje vhodnú chvíľu na prinútenie cestovných a leteckých spoločností k tomu, aby zabezpečili väčšiu transparentnosť, a my túto príležitosť musíme využiť.
<SPEAKER ID="114" NAME="Gesine Meissner" LANGUAGE="DE">
Vážený pán predsedajúci, pán komisár Dalli, v mene Skupiny Aliancie liberálov a demokratov za Európu (skupina ALDE) by som vás chcela najskôr srdečne privítať. Už ste povedali, že plánujete revíziu smernice, o ktorej hovoríme.
<P>
Vlastne môžeme byť radi, že žijeme v Európe, keďže v Európe môžeme v Európskom parlamente diskutovať dokonca o tom, ako môžeme cestovať na výlety s fretkami a inými domácimi zvieratami. O tom bola predchádzajúca rozprava a ja som bola rada a hrdá na to, že som Európanka, lebo my môžeme právne upraviť aj niečo také v prospech ochrany spotrebiteľa a zvierat.
<P>
Teraz však hovoríme o cestovaní ľudí. To je v Európe dôležité právo. Chceme mobilitu a slobodu pohybu pre ľudí a rozmýšľali sme, ako to možno zabezpečiť. Pred dvadsiatimi rokmi sme mali smernicu upravujúcu balíky výletných služieb tak, že ste si mohli povedať: "Môžem ísť a spoznávať iné krajiny, vidieť krásy iných európskych krajín a presne vedieť, ktoré práva ma chránia". Budem vopred informovaná o tom, čo môžem očakávať, nebudem oklamaná, informácie musia byť správne a ak niečo nevyjde, dostanem odškodnenie. To bolo pred 20 rokmi.
<P>
Ako ste povedali, pán komisár, odvtedy sa veľa zmenilo. Ľudia si teraz robia rezervácie často sami na internete, z čoho potom vznikajú medzery v systéme. Pred šiestimi mesiacmi sme vo Výbore pre dopravu komisárovi pre dopravu položili otázku, pretože v súvislosti so spoločnosťou SkyEurope na Slovensku sme mali prípad cestujúcich s lacnými letenkami, ktorí niekde uviazli a neboli prepravení ďalej. Tu išlo vlastne o záležitosť malej medzery, ktorá sa týkala iba tých, ktorí si let rezervovali cez internet a neplatili kreditnou kartou, ale my chceme, aby sa ľudia mohli v Európe voľne pohybovať tak, aby si svoje dovolenky vychutnali a aby súčasne boli chránení.
<P>
To znamená, že v systéme máme medzery v zmysle ochrany spotrebiteľa, a ak chceme mať vysokú úroveň ochrany spotrebiteľa pre ľudí v Európe, potom potrebujeme revíziu tejto smernice o balíku cestovných služieb a musíme tiež zvážiť, či je nevyhnutné - ako už povedal náš kolega poslanec - mať osobitné právne normy pre leteckých cestujúcich. Ešte stále o tom musíme diskutovať a ja sa na to už s veľkými očakávaniami teším, keďže chceme, aby sme mohli cestovať šťastne a bezpečne nielen so zvieratami, ale, samozrejme, aj s našimi rodinami.
<SPEAKER ID="115" NAME="Frieda Brepoels" LANGUAGE="NL">
Vážený pán predsedajúci, pán komisár, dámy a páni, ako už povedal náš nový komisár, legislatívny rámec už nevyhovuje dnešnej realite na výrazne zmenenom trhu cestovného ruchu, čo spôsobilo vysoký nárast problémov a veľkú dávku frustrácie nielen spotrebiteľom, ale aj cestovným kanceláriám a organizátorom zájazdov. Je jasné, že počet ľudí, ktorí ešte stále využívajú účinnú ochranu podľa existujúcej smernice, ohromne klesol, hoci cestuje viac ľudí.
<P>
Európsky parlament už v skutočnosti roky žiada revíziu smernice. Ako ste povedali, problémové body a možné riešenia sú dobre známe. Ďalšia diskusia sa len teraz skončila. Myslím si, že teraz je naozaj najvyšší čas, aby sme sa do toho pustili. Vítam vyhlásenie Komisie, ale chcela by som poukázať len na niekoľko konkrétnych bodov, ktoré sú pre nás veľmi dôležité.
<P>
Po prvé, rozsah pôsobnosti tejto smernice sa určite musí objasniť a aj rozšíriť. Ako sme už počuli, čoraz viac spotrebiteľov si zostavuje dynamické balíky cestovných služieb alebo rezervuje jednotlivé cestovné služby oddelene. Len nedávno sme boli svedkami toho, ako sa v dôsledku problémov spoločnosti Eurostar dostali do problémov tisíce turistov, pretože im za hotely alebo lístky do divadla nebola poskytnutá žiadna náhrada. Niečo také je neprijateľné.
<P>
Myslím si, že práva cestujúcich musia v smernici dostať jasné miesto. Musíme, samozrejme, dostatočne zohľadniť výrazne sa líšiace trhy cestovného ruchu, rozdielne dovolenkové zvyklosti spotrebiteľov z rôznych členských štátov, ako aj rozdiely v príslušnej legislatíve, no harmonizácia je potrebná, keďže niektoré pojmy sú výrazne rozdielne, ako napríklad pojem organizátora zájazdu, agentúry a vyššej moci. V záznamoch z porady Komisie v roku 2007 som sa dočítala, že v skutočnosti prišla z odvetvia a od akcionárov veľmi podrobná odozva, a tak sa sama seba pýtam, kde je problém. Prečo sa teraz nerozhodneme? Niekto požaduje akési "cestovné ochranné známky". Rada by som počula, čo si o tom pán komisár myslí.
<P>
Moja druhá pripomienka sa týka postavenia a zodpovednosti cestovných kancelárií. Toto sa musí oveľa zrozumiteľnejšie definovať, keďže spotrebitelia sú cez internet zaplavení informáciami, ktoré zďaleka nie sú spoľahlivé a ktoré môžu spôsobiť veľké škody. V extrémnych prípadoch ľudia zaplatili nájomné za dovolenkové apartmány, ktoré ani neexistujú. Preto by postavenie cestovných kancelárií malo byť oveľa presnejšie regulované.
<P>
Hovorili sme už o bankrotoch. Vo svojom uznesení dal tento Parlament jasne najavo požiadavku, aby boli poškodení cestujúci lepšie chránení. Keďže žijem v pohraničnom regióne medzi Flámskom a Holandskom, chcela by som požiadať aj o upriamenie osobitnej pozornosti na cezhraničné predaje, keďže ochrana sa často obmedzuje na zmluvu o poskytnutí cestovnej služby platnú v príslušnom členskom štáte.
<P>
Môj posledný bod sa týka spotrebiteľských informácií o cenách. Vo väčšine iných sektorov musia byť ceny predávaných služieb pevne určené a konečné, a to by malo platiť aj pre služby v oblasti cestovného ruchu. Súhlasíte s týmto názorom? Rada by som počula, čo si o tom myslíte. Práva spotrebiteľov treba objasniť a treba uplatniť prísnejšie a konkrétnejšie požiadavky na informácie v prípade zásahu vyššej moci a zmeny sortimentu služieb poskytovaných v oblasti cestovného ruchu. Možno by sme v novej smernici mali tiež zvážiť zavedenie sankcií. Dúfam, že Komisia sa už čoskoro s týmto popasuje a predstaví nám nový návrh na diskusiu v tomto Parlamente.
<SPEAKER ID="116" NAME="Adam Bielan" LANGUAGE="PL">
Vážený pán predsedajúci, smernica EÚ o balíku cestovných služieb, o ktorej dnes diskutujeme, pochádza z roku 1990, spred 20 rokov, a teda z obdobia, keď najobľúbenejšou formou dovolenky bol dvojtýždňový balík výletných služieb zvyčajne rezervovaný v cestovnej kancelárii a vybraný z ponúk v brožúre.
<P>
Smernica zabezpečuje základné prostriedky ochrany spotrebiteľa v prípade tohto typu balíka a zahŕňa predovšetkým jasné informácie o ponúkaných balíkoch, právo na zrušenie účasti na výlete, odškodnenie za služby nižšieho štandardu, než ako bolo dohodnuté, a záležitosti súvisiace s insolventnosťou cestovných kancelárií. Problémom je, že za uplynulých 20 rokov došlo k úplnej zmene modelu podnikania ako aj vzorca správania spotrebiteľov. Ja sám si väčšinu svojich dovoleniek rezervujem cez internet, veľmi veľa ľudí v Poľsku robí to isté a v celej Európskej únii podiel ľudí, ktorí si svoje výlety rezervujú týmto spôsobom, v súčasnosti dosahuje 23 %. Existujú krajiny ako Írsko a Švédsko, v ktorých tento podiel dosahuje až 40 %, kým takmer dve tretiny ľudí, ktorí svoje dovolenky kupujú týmto spôsobom, si neuvedomujú, že ich záujmy sú chránené vo výrazne nižšej miere ako v prípade ľudí, ktorí dovolenky kupujú tradičným spôsobom. Mali by sme proti tomu bojovať. Som rád, že Európska komisia s týmto napokon prišla. Myslím si, že 20 rokov je naozaj veľmi dlho.
<P>
Dúfam, že si dnes od Komisie konkrétne vypočujeme, kedy bude smernica zrevidovaná a ktorým smerom sa táto revízia bude uberať. Nesmie sa stať, že tu v Európskom parlamente alebo v inej inštitúcii EÚ budeme nabádať občanov Únie, aby využívali služby elektronického obchodovania a nakupovali služby v cezhraničnom obchode, a zároveň neponúkneme ochranu ľuďom, ktorí to budú robiť.
<SPEAKER ID="117" NAME="Andreas Mölzer" AFFILIATION="NI">
(DE) Vážený pán predsedajúci, určite to nie sú len rozdiely v ochrane spotrebiteľa, ale aj jazykové rozdiely, ktoré doteraz sťažovali poskytovanie balíkov výletných služieb do iných členských štátov. Uplynulo už 15 rokov odvtedy, čo Európska únia vytvorila základnú ochranu, ako aj spoločné postupy. Myslím si, že revízia týchto postupov sa nesmie vymknúť z rúk tak, že spôsobí, že budú predmetom všeobecnej štandardizácie v mene slobody poskytovania služieb. Samotné cestovateľské potreby môžu byť v každej krajine iné. Vo všeobecnosti považujem aj ja za nebezpečné merať všetko jedným metrom a zasadzovať sa za väčší súlad vo všetkých oblastiach.
<P>
Ak chceme, aby cestovné kancelárie prijali väčšiu zodpovednosť ako sprostredkovatelia služieb cestovného ruchu, musíme si uvedomiť, že to môže mať vážne hospodárske následky. Ak chceme zabrániť vyhubeniu malých miestnych cestovných agentúr v súčasnosti prebiehajúcim nekontrolovateľným rastom cestovného ruchu organizovaného cez internet, potom by zodpovednosť mali niesť v prvom rade organizátori zájazdov.
<P>
Relatívne uspokojivá ochrana balíkov dovolenkových služieb, dúfajme, dodá odvahu tým dovolenkárom, ktorých znepokojujú súčasné negatívne správy o Grécku. Vyhlásenia ďalších štrajkov a protestov by mohli zintenzívniť tendenciu vyhnúť sa aj iným stredomorským krajinám a cenovému kolapsu v súvislosti s Gréckom. Kríza štátneho dlhu zaručuje, že tento rok bude pre grécky cestovný ruch kritický, to vieme. Môžeme očakávať ďalšie štrajky a protesty. Dúfajme, že budeme ušetrení skúsenosti z objavenia, ako funguje ochrana počas dovolenky v prípade štátneho bankrotu.
<SPEAKER ID="118" NAME="Ádám Kósa" AFFILIATION="PPE">
(HU) Chcel by som upriamiť pozornosť kolegov poslancov na výborný cieľ, o ktorom hovoril nový komisár pre dopravu pán Siim Kallas počas vypočutia. To, čo som počul, mi zaimponovalo ako výborná zásada: voľný pohyb ľudí je jednou z najdôležitejších slobôd. Na tento účel musíme zlúčiť práva týkajúce sa rôznych druhov dopravy a zapracovať ich do jedného integrovaného dokumentu. Potrebujeme transparentné systémy. Chcel by som pripomenúť, že táto téma je jednou z priorít španielskeho predsedníctva. Prečo je to také dôležité? Je to dôležité, lebo dvadsaťročná smernica v žiadnej oblasti nezohľadňuje práva ľudí s telesným postihnutím, keď cestujú, ani vtedy, keď cestujú v skupinách. Ľuďom so zdravotným postihnutím sa nedostávajú žiadne príležitosti. Preto sa vraciam k svojej pripomienke na začiatku. Integrovaná listina práv cestujúcich by umožnila každému - vrátane ľudí so zdravotným postihnutím - využívať dopravné služby vrátane služieb skupinového cestovného ruchu. Keď sa toto stane skutočnosťou, budeme môcť povedať, že v Európskej únii môže voľne cestovať naozaj každý.
<SPEAKER ID="119" NAME="Silvia-Adriana Ţicău" AFFILIATION="S&amp;D">
(RO) Smernica o balíku cestovných služieb zahŕňa prepravné a ubytovacie služby spolu s ďalšími pridruženými službami, ktoré sa poskytujú pri balíkoch dovolenkových služieb. Rovnako definuje práva spotrebiteľov a povinnosti distribútorov a poskytovateľov služieb v oblasti cestovného ruchu.
<P>
Smernica z roku 1990 neberie do úvahy nové trendy, ako nákup balíkov dovolenkových služieb a platenie za ne cez internet. Dôsledkom nárastu úrovne používania internetu a vzniku nízkonákladových prepravcov je, že 23 % európskych turistov a 20 % európskych domácností nakupuje na mieru šité balíky dovolenkových služieb cez špecializované internetové stránky.
<P>
Smernica preto musí byť zrevidovaná a do jej pôsobnosti musia byť zahrnutí aj dodávatelia dynamických balíkov dovolenkových služieb. Spotrebitelia musia byť plne informovaní o svojich právach a o tom, ako tieto práva zaručuje každá dostupná ponuka pri komplexnom balíku dovolenkových služieb, ako aj každej jeho zložke samostatne.
<P>
Myslím si tiež, že je dôležité, aby internetové stránky, ktoré ponúkajú služby v oblasti cestovného ruchu, boli akreditované. Pomôže to zaručiť, že bude možné zistiť totožnosť poskytovateľa služieb v oblasti cestovného ruchu, a okrem toho dôjde k jasnému prevzatiu zodpovednosti za poskytované informácie a služby.
<P>
Štúdia o balíkoch dovolenkových služieb organizovaných na žiadosť zákazníka známych ako "dynamické balíky", ktorú Komisia vydala v januári 2009, udáva, že podiel balíkov dovolenkových služieb kúpených cez internet vzrástol v roku 2009 o 12 %, hoci ich hodnota zodpovedá iba 25 % celkovej hodnoty služieb predaných v oblasti cestovného ruchu. 66 % transakcií uskutočnených cez internet zahŕňa priame nákupy prostredníctvom internetových stránok leteckých prepravcov, cestovných kancelárií alebo prostredníctvom špecializovaných internetových stránok ponúkajúcich zvýhodnené last-minute produkty cestovného ruchu.
<P>
Turisti uprednostňujú dynamické balíky preto, lebo ponúkajú väčšiu flexibilitu, nižšie ceny v porovnaní s tradičnými balíkmi dovolenkových služieb a vyššiu kvalitu služieb alebo preto, lebo nemôžu nájsť taký tradičný balík dovolenkových služieb, ktorý by spĺňal ich požiadavky. Za dynamické balíky dovolenkových služieb sa okrem toho platí iba prostredníctvom platieb cez internet.
<P>
Avšak približne 70 % reklamácií, ktoré boli minulý rok doručené do európskych spotrebiteľských stredísk, sa vzťahovalo na služby v oblasti cestovného ruchu. Tieto reklamácie boli podané z dôvodu nesprávneho a neúplného poskytnutia informácií pred alebo počas cesty, poskytnutia služieb nižšieho štandardu, než bolo v inzeráte, zrušenia letu alebo jeho meškania, alebo dokonca neschopnosti poskytnúť zakúpené služby.
<P>
Preto si myslím, že je dôležité a potrebné túto smernicu zrevidovať.
<P>
Ďakujem.
<SPEAKER ID="120" NAME="Malcolm Harbour" AFFILIATION="ECR">
Vážený pán predsedajúci, chcem sa veľmi pekne poďakovať pánovi komisárovi v mene našej skupiny, ale aj ako predseda Výboru pre vnútorný trh a ochranu spotrebiteľa, za to, že tu dnes večer v správnom čase pred nami vystúpil a tiež za to, že tak rýchlo odpovedal na otázku na ústne zodpovedanie od nášho výboru z 3. decembra, ktorá sa týkala viacerých oblastí a na ktorú odpovedal veľmi komplexne.
<P>
Myslím si, že teraz máme k dispozícii trochu času, keďže Komisia sa radí, v ktorom náš výbor a, som si istý, aj Výbor pre dopravu, ktorého zástupcovia sú tiež tu, by chceli spoločne pouvažovať o viacerých otázkach, ktoré ste predložili, a ako to celé bude pokračovať.
<P>
Myslím si, že keď zvážime povahu a zmeny v odvetví cestovného ruchu ako celku, a mnohé otázky, ktoré dnes večer naši kolegovia položili, nová smernica musí byť, samozrejme, riešením pre budúcnosť, ale to neznamená, že musí byť priveľmi prísna v snahe o predvídanie potrieb spotrebiteľov.
<P>
Avšak jedna vec, o ktorej si myslím, že Komisia musí premýšľať, je, že existujú ďalšie aspekty, ktoré internetoví spotrebitelia musia posúdiť pri kupovaní ciest: otázka bezpečnosti hotela, ak majú malé deti, napríklad otázka bezpečnosti kúpaliska, alebo požiarna bezpečnosť hotela, kde náš výbor už v minulosti vykonal veľa práce. Potrebujeme vhodné ukazovatele a orientačné body, ku ktorým je možné sa dopracovať prostredníctvom nezáväznej dohody, ale myslím si, že musí ísť o širokospektrálny a ambiciózny návrh. Nadobúdam pocit, že toto je to, čo by ste chceli robiť, a myslím si, že náš výbor by vám dal pri koncipovaní takého návrhu plnú podporu.
<SPEAKER ID="121" NAME="Philip Claeys" AFFILIATION="NI">
(NL) Vážený pán predsedajúci, toto je jeden z tých dokumentov, ktorými Európska únia v skutočnosti môže poskytnúť hmatateľnú pridanú hodnotu tým, že poskytne určitý druh ochrany miliónom ľudí v EÚ, ktorí trávia dovolenky v Európe a nakupujú tu aj služby v oblasti cestovného ruchu. Cezhraničné problémy si vyžadujú cezhraničnú stratégiu a cezhraničný prístup.
<P>
Všetci, čo sme tu, sa zhodneme, že smernica z roku 1990 je beznádejne zastaraná. Pred dvadsiatimi rokmi si väčšina ľudí vyberala výlety z cestovných brožúr a potom si ich išla do miestnej cestovnej kancelárie rezervovať. V súčasnosti si čoraz viac ľudí zostavuje svoje dovolenky samostatne a cesty si rezervuje na internete. Okrem toho existujú relatívne nové javy, ako vznik nízkonákladových leteckých dopravcov a rast odvetvia výletných plavieb.
<P>
O čom som teda potom presvedčený, že je nevyhnutnou súčasťou tejto novej smernice? Po prvé, definícia rozsahu pôsobnosti smernice. Stručne, ktoré druhy balíkov cestovných služieb rieši? Po druhé, presná definícia právnej zodpovednosti a v neposlednom rade ďalekosiahlej ochrany spotrebiteľa v prípade bankrotu operátora. Len ak pre tieto veci budú existovať pevné pravidlá, bude revízia úspešná a milióny spotrebiteľov EÚ získajú lepšiu ochranu.
<SPEAKER ID="122" NAME="David Casa" AFFILIATION="PPE">
(MT) Rád by som využil túto príležitosť, aby som privítal pána komisára Dalliho na tomto jeho prvom zasadnutí Parlamentu. Ako už bolo povedané, v uplynulých rokoch došlo k výraznému poklesu rezervácií ciest cez cestovné kancelárie a k nárastu balíkov výletných služieb kúpených cez internet. Čo si spotrebitelia neuvedomujú, je skutočnosť, že balíky cestovných služieb zakúpené cez internet ponúkajú obmedzenú ochranu, ktorá je oveľa nižšia ako tá, ktorú poskytujú cestovné kancelárie. Na druhej strane, balíky, ktoré ponúkajú cestovné kancelárie, nesú dodatočné náklady na zabezpečenie súladu s touto smernicou, kým balíky kupované cez internet takéto náklady nenesú. Z toho dôvodu som presvedčený, že táto smernica nechráni spotrebiteľov a vytvára tiež nerovnováhu medzi poskytovateľmi služieb v odvetví cestovného ruchu. Na zabezpečenie toho, aby sa v tomto pokračovalo, vyzývam Komisiu, aby zabezpečila rovnakú ochranu pri všetkých balíkoch bez ohľadu na to, kde sú tieto balíky kúpené tak, aby boli chránené práva spotrebiteľa, o ktorých viem, že sú pre pána komisára prioritne dôležité. Preto v súvislosti s revíziou smernice by sa malo zabezpečiť, aby sa objasnili a aktualizovali definície a terminológia, čo zahŕňa definíciu spotrebiteľa, predávajúceho, organizátora a základných zmluvných podmienok, ako aj, ako už bolo povedané, samotný rozsah pôsobnosti smernice. Myslím si, že by to nemal byť len organizátor, kto bude konať v súlade so smernicou bez ohľadu na to, ako sa balík predáva, či priamo, alebo cez agentúru. Organizátor by mal byť ten subjekt, ktorý vo vlastnom mene predáva alebo ponúka na predaj aspoň jednu zo služieb zahrnutých v balíku a ktorý akýmikoľvek prostriedkami zabezpečuje prístup k iným službám obsiahnutých v balíku. Som presvedčený, že toto je jasný príklad toho, ako, myslím si, bude pán komisár John Dalli pracovať v nasledujúcich rokoch. Máme tu jasný dôkaz toho, ako spotrebiteľ dostane všetky práva, ktoré si zaslúži.
<SPEAKER ID="123" NAME="Olga Sehnalová" AFFILIATION="S&amp;D">
(CS) Vážený pán komisár, dámy a páni, revízia smernice o balíku cestovných služieb musí reagovať na rad nových výziev v odvetví cestovného ruchu, hlavne v súvislosti s rozvojom nových technológií, ktoré našli odozvu aj v spôsoboch komunikácie a predaja služieb. Ide hlavne o predaj prostredníctvom internetu, ktorý okrem iného umožnil búrlivý rozmach nízkonákladových leteckých spoločností. Každá výzva má svoje príležitosti i hrozby. Príležitosťou je väčšia pružnosť a dostupnosť služieb pre zákazníkov, kým možnou hrozbou je potom nedostatočná miera ochrany spotrebiteľov.
<P>
Pred niekoľkými mesiacmi položil Výbor pre dopravu a cestovný ruch Komisii otázku reagujúcu na sériu konkurzov nízkonákladových leteckých spoločností. V tejto súvislosti sme boli svedkami situácií cestujúcich ponechaných na letiskách bez prostriedkov a ťažko nachádzajúcich náhradné riešenia pre svoj návrat. Je to len jeden z príkladov nedostatočnej ochrany spotrebiteľov/cestujúcich leteckých spoločností. Komisia by mala nájsť riešenie, ktoré by malo v dohľadnej dobe na túto situáciu účinne zareagovať v prospech spotrebiteľov a dôvery v toto odvetvie. O niekoľko mesiacov začne dovolenková sezóna a určite nechceme znovu zažiť problémy podobné krachu spoločnosti SkyEurope minulý rok.
<P>
Konzultácia s Komisiou o tejto smernici však odhalila aj ďalšie témy. Ich spoločným menovateľom je potrebné posilnenie ochrany spotrebiteľa najmä zlepšením informovanosti klientov o skutočných podmienkach a cenách služieb.
<P>
Na záver mi dovoľte ešte jednu poznámku, ktorá sa týka všeobecne verejných konzultácií s Európskou komisiou o rôznych témach. Pokladám za dôležité, aby tieto verejné konzultácie boli umožnené vo všetkých jazykoch členských štátov Európskej únie, ak naozaj chceme poznať široké spektrum názorov na danú tému. V tomto zmysle sú občania EÚ rovnakými klientmi s právami na informácie ako tí, ktorým sa chce venovať revízia o balíku cestovných služieb.
<SPEAKER ID="124" NAME="Jacqueline Foster" AFFILIATION="ECR">
Vážený pán predsedajúci, rada by som sa vyjadrila k tretiemu bodu otázky na ústne zodpovedanie z dnešného večera o konkurze leteckej spoločnosti.
<P>
Nedávne uznesenie Parlamentu žiadalo vytvorenie záručného fondu, ktorý by sa využíval na odškodnenie cestujúcich v prípade konkurzu leteckej spoločnosti. Vytvorenie takéhoto fondu by však nevyhnutne museli financovať spotrebitelia, čo znamená, že cestujúci by museli za svoje letenky platiť oveľa viac. V danej fáze je toto opatrenie nepotrebné a prispelo by k rozšíreniu zoznamu existujúcich letiskových poplatkov, poplatkov za bezpečnosť a ostatných poplatkov, ktoré sú cestujúci v súčasnosti povinní uhradiť.
<P>
Okrem toho by Komisia mala zabezpečiť, aby vnútroštátne letecké a regulačné orgány dodržiavali existujúce záväzky, ako napríklad pravidelné vykonávanie kontrol finančnej situácie leteckých spoločností, a uplatňovali svoje právo na odňatie licencií na vykonávanie leteckej dopravy ešte pred vyhlásením konkurzu. Žiadame Komisiu, aby teraz neúprosne presadzovala takýto postup.
<P>
Napokon by som chcela vyzvať Komisiu, aby presadila ďalšie možnosti, ktoré by mohli v tomto ohľade chrániť cestujúcich vrátane poskytovania povinných informácií týkajúcich sa rizika, možností poistenia a iných ochranných mechanizmov.
<SPEAKER ID="125" NAME="Jim Higgins" AFFILIATION="PPE">
Vážený pán predsedajúci, myslím si, že sme všetci tlieskali, keď bývalý komisár pre spotrebiteľské záležitosti 29. augusta 2009 vyhlásil, že súčasná smernica je úplne zastaraná a neplní úlohy alebo neuspokojuje potreby modernej cestujúcej verejnosti.
<P>
Prečo je zastaraná? Dôvody tu už dnes večer boli vymenované, ale oplatí sa pozrieť na ne ešte raz. Svojho času bola smernica dobrá, no teraz už určite nemá prostriedky na uspokojenie potrieb súčasnej cestujúcej verejnosti.
<P>
Neberie do úvahy spotrebiteľov, ktorí sa sami rozhodujú o tom, ako má ich dovolenka vyzerať, čo sa stalo rastúcim trendom. Nerieši spotrebiteľov žijúcich v jednej krajine a kupujúcich od dodávateľa, ktorý pôsobí mimo právnej pôsobnosti Európskej únie. Nevzťahuje sa na pravidelné letecké linky, a čoraz viac ľudí si teraz organizuje svoj vlastný balík dovolenkových služieb na základe skutočnosti, že majú ľahký prístup k internetu.
<P>
V skutočnosti sa za posledných niekoľko rokov znížil podiel chránených dovoleniek z asi 90 % na približne 60 %. Inými slovami, súčasné opatrenia nezahŕňajú firmy, ktoré cez internet predávajú zahraničné dovolenky s letmi a hotelmi ako oddelenými zložkami, teda postup, ktorý sa v odvetví nazýva "dynamickým balíkom".
<P>
Pýšime sa, že sme v EÚ dosiahli veľa úspechov, a ospevujeme sa - celkom oprávnene - za svoje úspechy, ale keď sa pozriete na súčasnú situáciu v oblasti ochrany cestujúcich, Európska únia má najmenej integrovaný trh pre služby v oblasti cestovného ruchu v rámci moderného obchodného bloku.
<P>
Existuje tiež značný zmätok v tom, kto má zodpovednosť a kedy je zákazník krytý. Napríklad bezpečnejšie sa môže cítiť niekto, kto používa kreditnú kartu, no nie vtedy, ak sa zúčtovanie uskutoční napríklad v mojej krajine, v Írsku.
<P>
Rozmanitosť produktov na súčasnom trhu spôsobila zahmlenie hranice medzi leteckými spoločnosťami, organizátormi zájazdov, organizátormi výletných plavieb, agentúrami atď., a preto súrne potrebujeme nové právne predpisy.
<P>
Musíme výrazne vylepšiť novú technológiu prostredníctvom zavedenia novej smernice na pokrytie všetkých nepredvídaných udalostí. Potrebujeme vysvetlenie, potrebujeme istotu a potrebujeme ochranu pre spotrebiteľa.
<SPEAKER ID="126" NAME="Jacek Olgierd Kurski" AFFILIATION="ECR">
(PL) Podporujem revíziu smernice o balíku cestovných služieb. Smernica má 20 rokov a nezohľadňuje realitu dneška.
<P>
Dnes si viac ako polovica všetkých spotrebiteľov organizuje svoje výlety sama, pričom často využíva internet a ponuky lacných leteckých spoločností. Poslanci, ktorí dostali slovo predo mnou, o tom už hovorili. Nie všetci však upozornili na skutočnosť, že rozsah pôsobnosti smernice musí byť jasne definovaný. Nemôžeme dopustiť situáciu, v ktorej nebudeme vedieť, čo smernica upravuje. Taká situácia nie je dobrá ani pre spotrebiteľov, ani pre podnikateľov.
<P>
Okrem toho si nemyslím, že je nevyhnutné rozšíriť rozsah pôsobnosti tejto smernice zahrnutím jednotlivých produktov alebo balíkov vytvorených z produktov kúpených od rôznych dodávateľov, lebo rozšírenie požiadaviek smernice na krytie dynamických balíkov alebo pridruženého predaja by v konečnom dôsledku znamenalo, že spotrebiteľ by platil formou drahšieho lístka. Neviem si napríklad predstaviť, že by pobyt v hoteli kúpený po kliknutí na WIZZ Hotels hneď po kúpe letenky od leteckej spoločnosti WIZZ Air vytvoril balík, na ktorý by sa vzťahovali náležitosti tejto smernice. Spotrebitelia musia v prípade konkrétnej cesty vedieť, či a do akej miery sú chránení právnymi predpismi EÚ. Všetko ostatné je záležitosťou voľného trhu.
<P>
Nebolo by zlým nápadom označiť cesty, na ktoré sa vzťahuje smernica, špeciálnym európskym logom.
<SPEAKER ID="127" NAME="Hella Ranner" AFFILIATION="PPE">
(DE) Vážený pán predsedajúci, som z Rakúska, krajiny, pre ktorú cestovný ruch a hospodárstvo založené na cestovnom ruchu naďalej zohráva veľmi dôležitú úlohu. Takmer každý z nás je nejakým spôsobom do tejto oblasti zaangažovaný. Preto je táto otázka pre našu krajinu dôležitá a som veľmi rada, že Komisia túto vec rieši hneď na začiatku legislatívneho obdobia, a preto by som za to chcela pánovi komisárovi poďakovať.
<P>
Sloboda cestovania a možnosti cestovať v čisto kvantitatívnom meradle znamená, že existuje veľmi rozdielna úroveň dôležitosti než pred možno dvadsiatimi alebo viac rokmi. Možnosti, ktoré ponúka internet, viedli k vzniku úplne iného druhu cestovateľského správania. Oveľa dôležitejšie však je, že ak si aj v čase krízy naši občania môžu dopriať riadnu dovolenku, aby sa z tejto dovolenky mohli aj spokojní vrátiť. Ak sa na dovolenke dostanú do problémov, potom by mali získať späť aspoň časť zo svojich ťažko zarobených peňazí.
<P>
Je, samozrejme, lákavé urobiť si rezervácie cez internet, to vieme, a je to aj lacnejšie. Cestujúceho však nikto nepresvedčí, že ak si hotel rezervuje cez cestovnú kanceláriu, budú sa k nemu správať úplne inak ako k niekomu, kto si hotel rezervoval cez internet, a že hlavne prípadné nároky na odškodnenie sa budú riešiť úplne inak.
<P>
Na záver ďalší malý problém. Zrejme nikto nevidí, že existujú odchýlky v ručení, ktoré pristupuje úplne inak k organizátorovi zájazdu než k leteckej spoločnosti. Letecká spoločnosť totiž nesie zodpovednosť len vtedy, ak sa jej dokáže vina. Ktokoľvek, kto už tento problém zažil, vie, že je to hlavný problém, o riešení ktorého sa dá uvažovať len s veľmi dobrým právnym krytím.
<P>
Preto veľmi dúfam, že nám Komisia predloží návrh, ktorý tieto problémy zoberie do úvahy, a bude myslieť najmä na našich občanov, ktorí majú právo na bezstarostnú dovolenku, a to hlavne v tomto čase.
<SPEAKER ID="128" NAME="Georgios Papanikolaou" AFFILIATION="PPE">
(EL) Vážený pán predsedajúci, je pravda, že rozšírené používanie internetu v súčasnosti spotrebiteľom umožňuje zmeniť spôsob, akým plánujú veci, dokonca aj dovolenky. Inými slovami, majú prostredníctvom internetu možnosť nekupovať hotové balíky, ako sme sa naučili robiť v minulosti, ale vybrať si, ako by ich dovolenka mala vyzerať. Teraz, samozrejme, keď sú zahrnuté viaceré strany, sa objavuje otázka, kto nesie zodpovednosť v prípade, že so službou nastane problém, a od koho má spotrebiteľ napokon žiadať odškodnenie. Moji kolegovia poslanci prišli s touto vecou v správny čas a my musíme nájsť odpovede a modernizovať smernicu, ktorú doteraz uplatňujeme.
<P>
Je to tiež dôležité pre Grécko, ktoré, ako viete, je turistickou destináciou. Čím jasnejšie definujeme, kto nesie zodpovednosť v tom-ktorom prípade (grécky hotelier alebo cestovná kancelária, alebo nejaký iný zainteresovaný subjekt), o to viac by sme mali byť schopní spoľahnúť sa na každého, kto podniká v odvetví cestovného ruchu.
<P>
Chcel by som skončiť tým, že poviem, že právna ochrana je pre občanov EÚ veľmi dôležitá. Zároveň, pán komisár, máme povinnosť informovať každého, kto si vyberie dovolenku v krajine EÚ, o právach, ktoré v súčasnosti má, a, čo je dôležitejšie, informovať každého o medzerách a o zlepšeniach, ktoré chceme urobiť. Toto všetko je dôležité, ale občania musia o tom vedieť, aby tieto práva mohli uplatňovať.
<SPEAKER ID="130" NAME="Sylvana Rapti" AFFILIATION="S&amp;D">
(EL) Vážený pán predsedajúci, povedalo sa už takmer všetko. Rada by som sa však zamerala na štyri body. Táto smernica má dvadsať rokov. Pre ženu je dvadsiatka výborný vek. V prípade smernice dvadsiatka znamená, že potrebuje kozmetickú operáciu na omladenie.
<P>
To preto, lebo do našich životov vstúpili štyri veci. Prvou je internet. Teraz, keď internet vstúpil do našich životov, si môžeme vybrať dovolenku na najvzdialenejšom konci sveta bez toho, aby sme o tom museli dvakrát premýšľať. Keď sa tam však dostaneme, možno zistíme, že sme si to možno mali premyslieť dvakrát.
<P>
Druhou sú ceny. Spotrebitelia majú povinnosť, ako aj právo vedieť, či ceny, z ktorých si majú vybrať, sú legálne alebo či dochádza k nespravodlivej hospodárskej súťaži.
<P>
Treťou je kvalita. Ubytovanie, ktoré môže byť považované za výnimočné v jednom členskom štáte, môže byť občanom iného členského štátu považované za priemerné.
<P>
Na záver je tu otázka bezpečnosti. Keďže sa ľuďom veľmi ťažko sporí na dovolenku, musíme zabezpečiť, aby sa cítili bezpečne. Práve to chceme od novej smernice.
<SPEAKER ID="131" NAME="Seán Kelly" AFFILIATION="PPE">
Vážený pán predsedajúci, viacerí kolegovia zdôraznili potrebu tejto revízie, a to čím skôr, tým lepšie. Osobitne spomenuli hodnotu pre spotrebiteľa - a to je úplne správne - ale prospech pre spotrebiteľa neznamená, že sa to dotkne odvetvia. Môže z nej mať prospech aj odvetvie aj spotrebiteľ.
<P>
Konkrétne mám na mysli skutočnosť, že za niekoľko rokov budeme mať v Európskej únii dva milióny ľudí prekračujúcich šesťdesiatku. To dáva odvetviu cestovného ruchu obrovskú príležitosť podchytiť to, čo by títo ľudia chceli robiť, pokiaľ ide o cestovanie, predovšetkým cestovanie bez stresov. Ak bude táto smernica zahŕňať všetko a ponúkne plnú ochranu, bude to pre odvetvie veľká príležitosť osloviť šesťdesiatnikov v Európskej únii, čo by im veľmi prospelo. Preto si myslím, že rovnako ako smernica o časovo vymedzenom užívaní nehnuteľností, aj táto smernica môže byť na osoh tak spotrebiteľovi, ako aj odvetviu cestovného ruchu.
<SPEAKER ID="132" NAME="Karin Kadenbach" AFFILIATION="S&amp;D">
(DE) Vážený pán predsedajúci, vážený pán komisár, som matkou viacerých detí a za dlhé roky sme sa naučili študovať brožúry. Je to veľká úloha, taká, že niekedy sa ani zamestnanci cestovných kancelárií na ňu nechytajú. Preto by som chcela, aby mi ako spotrebiteľovi táto nová smernica dala skutočnú slobodu výberu. Slobodu výberu budem mať len vtedy, keď bude možná porovnateľnosť, keď budem mať kritériá na vzájomné porovnanie rôznych ponúk.
<P>
Jedným takýmto kritériom je pre mňa vek detí. Nech hovoríme o ktoromkoľvek organizátorovi služieb cestovného ruchu, za deti sa platia fixné ceny. Niekedy sa to vzťahuje na šesťročné, potom desaťročné a inokedy na dvanásťročné deti. U niektorých organizátorov prvé dieťa nemá takú hodnotu ako druhé a tretie a štvrté dieťa vôbec neexistuje. Pre ochranu spotrebiteľov, rovnako aj pre ochranu cestovných kancelárií a organizátorov, je dôležité, aby som ako spotrebiteľ vedela, čo kupujem, a aby som mala pocit, že som vopred dobre informovaná a mala porovnateľné kritériá.
<SPEAKER ID="133" NAME="Catherine Stihler" AFFILIATION="S&amp;D">
Vážený pán predsedajúci, chcela by som vyjadriť podporu tomu, čo kolegovia povedali o právach telesne postihnutých cestovateľov, tomu, čo pani Kadenbachová povedala o deťoch, otázke požiarnej bezpečnosti v hoteloch a predovšetkým otázke bezpečnosti hasiacich prístrojov vo všetkých hoteloch v EÚ, ako aj potrebe kontroly nového návrhu v budúcnosti. Kto mohol predpovedať takú mieru zmien, akú sme videli za posledných 20 rokov? Rada by som však predložila dve konkrétne otázky.
<P>
Počuli sme o otázke platby kreditnou kartou a viedla sa diskusia o skrytých poplatkoch. Letecké a cestovné spoločnosti však využívajú skutočnosť, že čoraz viac ľudí používa pri rezervácii kreditnú kartu kvôli ochrane, ktorú pri použití karty získajú tým, že zdvojnásobia poplatky za platbu kreditnou kartou za každú etapu cesty, alebo si zaúčtujú poplatok za platbu kreditnou kartou za rezerváciu na internete. Môžete mať jednu rezerváciu cez internet, ale zaplatíte štyrikrát za použitie kreditnej karty, pretože rezervácia sa týka štyroch cestujúcich. Pán komisár, dbajte prosím na to, aby boli ľudia chránení.
<P>
Na záver je tu otázka konkurzov. V Škótsku sme boli svedkami konca leteckej spoločnosti Globespan a musíme zabezpečiť, aby boli ľudia odškodnení a aby nikto nestrácal. Je to koniec-koncov najväčší výdavok v rozpočte mnohých rodín za rok a oni očakávajú, že ich ochránime. Musíme robiť viac, a tak vám ďakujem, pán komisár.
<SPEAKER ID="134" NAME="Zigmantas Balčytis" AFFILIATION="S&amp;D">
(LT) Za posledné dve desaťročia sa trh cestovného ruchu rozvíjal veľmi dynamicky. Čoraz viac ľudí si robí rezervácie ciest samostatne tak, že si kupujú služby od rôznych operátorov a poskytovateľov služieb. V súčasnosti platné ustanovenia smernice sa však nevzťahujú na tieto nové balíky cestovných služieb, čo znamená, že naši občania cestujú bez riadnej ochrany. Myslím si, že pri revízii smernice je potrebné presnejšie definovať jej rozsah pôsobnosti, a nemali by sme dovoliť, aby nepružné pravidlá zanechali našich občanov bez riadnej ochrany. Okrem toho musí byť vyriešená otázka právnej zodpovednosti v prípadoch, keď leteckí dopravcovia alebo poskytovatelia služieb v oblasti cestovného ruchu zbankrotujú. Za posledné desaťročie zbankrotovalo vyše 70 leteckých spoločností, ktoré zanechali cestovateľov v úzkych. Preto som presvedčený, že túto vec treba pri revízii ustanovení smernice jasne zdôrazniť.
<SPEAKER ID="135" NAME="John Dalli">
člen Komisie. - Vážený pán predsedajúci, s veľkým záujmom som si vypočul názory vážených poslankýň a poslancov. Viacerí z vás potvrdili smer, ktorým sa Komisia vydala. Iní podčiarkli a zdôraznili viaceré body, ktoré je podľa nás potrebné vziať do úvahy pri poradách a diskusiách, ktoré budeme mať o revízii tejto smernice. Rád by som vás ubezpečil, že Komisia berie tieto veci veľmi vážne a je odhodlaná nájsť najlepšie riešenia pre napredovanie.
<P>
Nachádzame sa v polovici konzultačného procesu. Analyzujeme spätnú väzbu, ktorú sme získali z verejnej internetovej konzultácie uskutočnenej nedávno. Zúčastnili sa jej spotrebitelia, podnikatelia, organizácie a členské štáty. Okrem toho vám môžem oznámiť, že Komisia bude 22. apríla 2010 organizovať seminár pre zainteresované subjekty, ktorý bude zameraný na možnosti politiky pre revíziu smernice o balíku cestovných služieb vrátane všetkých otázok, ktoré boli spomenuté počas tejto rozpravy. Musím zdôrazniť, že zatiaľ je priskoro rozhodnúť o tom, ako ďalej. Je nutné rešpektovať postup hodnotenia vplyvov. Som si však istý, že akýkoľvek postup by mal byť zameraný na zabezpečenie vysokej úrovne ochrany občanov EÚ.
<P>
Na záver by som sa ešte raz chcel poďakovať všetkým prítomným, ktorí prispeli k tejto rozprave. Ďakujem veľmi pekne.
<SPEAKER ID="136" NAME="Predsedajúci">
Rozprava sa skončila.
