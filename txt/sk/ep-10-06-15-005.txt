<CHAPTER ID="005">
Poskytovanie informácií o potravinách spotrebiteľom (rozprava)
<SPEAKER ID="051" NAME="Predsedajúca">
Ďalším bodom programu je správa o návrhu nariadenia Európskeho parlamentu a Rady o poskytovaní informácií o potravinách spotrebiteľom, ktorú v mene Výboru pre životné prostredie, verejné zdravie a bezpečnosť potravín predkladá pani Sommerová - C6-0052/2008 -.
<SPEAKER ID="052" NAME="Renate Sommer">
spravodajkyňa. - (DE) Vážená pani predsedajúca, pán komisár, dámy a páni, chcela by som predĺžiť štyri minúty, ktoré mi boli pridelené, na šesť minút, pretože táto dokumentácia je taká obrovská, že inak nebude možné hovoriť o tejto záležitosti primeraným spôsobom.
<P>
Spotrebitelia majú právo vedieť, čo potraviny obsahujú. Iba ak majú informácie o zložení a výživovej hodnote potravín, môžu prijať informované rozhodnutie o kúpe. Hoci právne predpisy Spoločenstva obsahujú veľmi veľa nariadení a smerníc o označovaní potravín, až doteraz neexistoval komplexný povinný systém označovania. V súčasnosti je pre výrobcov a distribútorov potravín ťažké udržať si prehľad o najrôznejších platných právnych predpisoch - či už ide o právne predpisy EÚ alebo o vnútroštátne právne predpisy členských štátov. Existuje tu právna neistota, narušovanie hospodárskej súťaže a prekážky obchodu na vnútornom trhu. Súčasný návrh nariadenia má v pláne zaoberať sa všetkými týmito otázkami prostredníctvom zaistenia jednotného označovania potravín, ktoré bude platiť v celej EÚ. Medzi ciele patria kvalitnejšie informácie poskytované spotrebiteľom, lepšia tvorba právnych predpisov, harmonizácia a menej byrokracie.
<P>
Návrh Komisie však nespĺňa tieto požiadavky, keďže sa zakladá na predpokladoch a domnienkach týkajúcich sa želaní a požiadaviek spotrebiteľov, ukladá nereálne povinnosti týkajúce sa označovania, ako napríklad veľkosť písma 3 mm, čo nezaisťuje dokonca ani to, aby bola informácia čitateľná, a zvýhodňuje veľké spoločnosti na úkor malých a stredných podnikov, ktoré v podstate tvoria 80 % potravinárskeho odvetvia. Tým protirečí iniciatíve Small Business Act. Tento návrh zároveň ide proti cieľu harmonizácie na vnútornom trhu tým, že jeho zámerom je jednoznačne povoliť 27 dodatočných vnútroštátnych systémov označovania. Žiadame preto, aby bol text Komisie rozsiahlym spôsobom pozmenený a doplnený.
<P>
Presne to sa pokúšame urobiť. Informácie musia byť čitateľné. Veľkosť písma je však v tejto veci len jedným z mnohých faktorov. Potrebujeme predpisy zamerané na písmo, hrúbku čiary, kontrast atď. Potrebujeme záväzné usmernenia týkajúce sa čitateľnosti. Informácie sa musia dať porovnať, a preto sa vždy musia vzťahovať na 100 gramov alebo 100 mililitrov bez možnosti uviesť iba výživovú hodnotu jednej porcie. Pri nakupovaní teda budú môcť ľudia vidieť už na prvý pohľad, ktorý jogurt je najmenej kalorický, a to bez ohľadu na veľkosť jogurtového téglika.
<P>
Informácie musia byť zrozumiteľné. Je načase zbaviť sa aspoň kilojoulov, ktoré si nikto nevie vyrátať. Chceme sa opäť sústrediť na kilokalórie. Práve o to sa spotrebitelia zaujímajú a práve tomu rozumejú. Stanovené veľkosti porcií musia odrážať skutočnosť a byť pre spotrebiteľov reálne a zrozumiteľné a, ak je to možné, mali by byť jednotné v celej EÚ. Informácie nesmú spotrebiteľov mylne informovať o obsahu výrobkov alebo o ich pôvode či skutočnom charaktere. Napodobeniny potravín, ako sú napríklad obdoby syra a spracované mäso, ktoré sa vyrába z malých kúskov stlačených dokopy, by mali byť takto označené na prednej strane obalu. Spotrebitelia musia vedieť, čo kupujú.
<P>
Ak naozaj preplníme prednú časť obalu výrobkov ďalšími informáciami, spotrebitelia sa v konečnom dôsledku nebudú viac unúvať s čítaním. Navrhujem teda, aby jedinou uvádzanou výživovou hodnotou bol počet kilokalórií na 100 gramov alebo 100 mililitrov. Potom si to prečítajú, pretože práve to ich zaujíma. Som presvedčená, že je to realistické riešenie.
<P>
Zároveň si myslím, že by sme mali odstrániť nutričné profily. Dúfam, že s nimi môžeme skoncovať. Tieto profily sú nadbytočné, pretože nové nariadenie v každom prípade označuje výživovú hodnotu. Nutričné profily znevýhodňujú základné potraviny, pričom hraničné hodnoty soli, cukru a tuku sú celkom svojvoľné - vymysleli si ich úradníci Komisie a vôbec neboli určené na vedeckom základe.
<P>
Skutočným cieľom nariadenia o poskytovaní informácií o výživovej hodnote a zdravotných vlastnostiach potravín je poskytnúť pravdivé informácie súvisiace so zdravím, a preto nepotrebujeme žiadne dodatočné posúdenie jednotlivých potravín ani ich roztriedenie na dobré a zlé potraviny. V konečnom dôsledku je dôležitá celková strava a životný štýl. Mali by sme si položiť otázku, prečo veľké potravinárske spoločnosti v súčasnosti tak tvrdo lobujú za nutričné profily. Na to by sme sa mali skutočne opýtať.
<P>
Takzvaný semaforový systém, ktorý sa tu navrhuje, má rovnaké druhy nedostatkov, ako majú nutričné profily. Opakujem, nesprávnym spôsobom nás núti, aby sme výrobky klasifikovali ako dobré alebo zlé. Hraničné hodnoty pre jednotlivé farby sú svojvoľné a rozsah každej farebnej kategórie je priveľký. Znevýhodňuje základné potraviny, uprednostňuje napodobeniny potravín a zároveň aj výrobky, ktoré obsahujú umelé prísady, inými slovami tie, ktoré obsahujú skôr sladidlo než cukor a skôr činidlá na zvýraznenie chuti než soľ. To skutočne nemôže byť v záujme spotrebiteľov.
<P>
Model GDA (odporúčaná denná dávka) - model priemyslu pre označovanie - má očividné nedostatky. Je nezrozumiteľný, pretože obsahuje priveľa čísel. Je zavádzajúci, pretože opisuje len dennú potrebu štyridsaťročnej ženy a vôbec neuvádza odporúčanú dennú dávku napríklad množstva skonzumovaného cukru. Pre malé a stredné podniky je ťažké uplatniť model GDA. To by veľkým spoločnostiam opäť poskytlo konkurenčnú výhodu. To je ďalší dobrý dôvod, prečo by označovanie GDA nemalo byť povinné.
<P>
Musíme chrániť aj svoju tradičnú výrobu potravín. Len potom môžeme zabezpečiť stálu existenciu regionálnych špecialít a rôznorodosť našich potravín v EÚ, ktorú máme tak radi. Z toho dôvodu potrebujeme rozsiahle vyňatie nebalených výrobkov z tohto nariadenia, keďže tradičné výrobky sú práve tie, ktoré nie sú normalizované. Výrobcovia takýchto potravín môžu napriek tomu poskytovať napríklad informácie o alergénoch ústne počas predaja.
<P>
Ešte zopár slov o označovaní krajiny pôvodu. Otázka znie, či spotrebitelia naozaj chcú vedieť, odkiaľ pochádzajú všetky zložky v ich potravinách, alebo či tu v skutočnosti úraduje protekcionistický program. Najskôr by som chcela vedieť, či je to uskutočniteľné, a preto žiadam analýzu vplyvu.
<P>
Na záver treba povedať, že označovanie potravín nikdy nemôže byť príručkou správneho stravovania. Potrebujeme informačné kampane a musíme ľudí v členských štátoch vzdelávať o vyváženej strave a zdravom životnom štýle.
<P>
Nie je úlohou zákonodarcu, aby robil opatrovateľku svojmu pánovi, ktorým je v tomto prípade občan. Musí poskytnúť pomoc, ale naši občania sú zodpovední sami za seba a nie je na nás, aby sme preberali túto zodpovednosť. Na záver by som chcela vyjadriť svoju veľkú vďaku všetkým zainteresovaným, tieňovým spravodajcom, aj keď neboli vždy pripravení na kompromis, a každému, kto ma podporil, najmä mojim...
<P>
(Predsedajúca prerušila rečníčku.)
<SPEAKER ID="053" NAME="John Dalli">
člen Komisie. - Vážená pani predsedajúca, ako som už povedal pri predchádzajúcich príležitostiach, naším cieľom je zabezpečiť, aby spotrebitelia vedeli, čo kupujú a čo jedia, a aby sme im uľahčili výber stravy pre nich a ich rodiny v súlade s ich potrebami, želaniami a cieľmi. Občania - čiže spotrebitelia - majú právo na správne informácie. Chcel by som vážených poslancov požiadať, aby to mali počas celej rozpravy rozhodne na pamäti.
<P>
Skôr ako prejdem k podstate návrhu, chcel by som v prvom rade poďakovať pani spravodajkyni Sommerovej a tieňovým spravodajcom za vypracovanie správy. Hoci som naklonený väčšine jej vyhlásení, nemôžem povedať, že súhlasím so všetkými. Mal by som spomenúť aj príspevok ďalších výborov, konkrétne Výboru pre vnútorný trh a ochranu spotrebiteľa (IMCO) a Výboru pre poľnohospodárstvo a rozvoj vidieka (AGRI).
<P>
Dovoľte mi v stručnosti poukázať na najdôležitejšie otázky, ktoré sú predmetom predložených pozmeňujúcich a doplňujúcich návrhov.
<P>
Otázka povinného označovania pôvodu je veľmi závažná a vyžaduje si dôkladné posúdenie. Skutočne tu existuje opakujúca sa požiadavka na povinné poskytovanie takýchto informácií v prípade niektorých potravín. Komisia by mohla čiastočne prijať predložený pozmeňujúci a doplňujúci návrh zameraný na rozšírenie prípadov povinného označovania pôvodu. Označovanie pôvodu základných potravín, ktoré neprešli značným spracovaním a vo všeobecnosti sa považujú za výrobky pozostávajúce len z jednej zložky, by mohlo byť z pragmatického hľadiska voliteľné. Vzhľadom na zložitosť tejto otázky by však zavedenie akéhokoľvek povinného označovania malo podliehať nadobudnutiu platnosti delegovaných opatrení a malo by sa zakladať na posúdení vplyvu.
<P>
Čitateľnosť je dôležitou otázkou a jednou z hlavných vecí, na ktoré sa spotrebitelia sťažujú. Je to kľúčová ukážka toho, že v našej rozprave kladieme spotrebiteľov na prvé miesto, a dúfam, že vážení poslanci podporia myšlienku minimálnej veľkosti písma. Je teda poľutovaniahodné, že predložené pozmeňujúce a doplňujúce návrhy by podkopali cieľ zaviesť merateľné kritériá ako základ presadzovania.
<P>
Stotožňujem sa s obavami vážených poslancov, ktoré sa týkajú napodobenín potravín. Som preto rád, že Parlament predložil pozmeňujúci a doplňujúci návrh obsahujúci ustanovenie, ktorého cieľom je otvorený zákaz takýchto zavádzajúcich praktík. Zavedenie definície a špecifického označenia takýchto výrobkov by však vyvolalo právne problémy, a preto musíme nájsť také označenia, ktoré spotrebiteľovi poskytnú správne a jednoznačné informácie. Teší ma aj to, že členské štáty rozsiahle podporili povinné nutričné označovanie na prednej strane obalu a schválili dobrovoľné systémy.
<P>
Zásada, že spotrebitelia by mali vedieť, čo jedia, by mala platiť nielen pre balené potraviny, ale aj pre potraviny, ktoré si kupujú pri pulte, alebo keď jedia vonku. Z toho dôvodu nepodporujem pozmeňujúce a doplňujúce návrhy, ktoré by obmedzili rozsah návrhu nariadenia. Napriek tomu som otvorený zmene textu o nebalených potravinách takým spôsobom, že iba informácie o alergénoch by boli povinné, pričom členské štáty by mohli rozhodnúť o ďalších povinných požiadavkách týkajúcich sa takýchto potravín.
<P>
Pokiaľ ide o návrh na povinné označovanie nanozložiek, s radosťou prijímam pozmeňujúci a doplňujúci návrh v plnom znení, hoci tu treba vhodnú definíciu.
<P>
Na záver, pokiaľ ide o otázku nutričných profilov, dovoľte mi vyhlásiť, že nemôžem prijať pozmeňujúce a doplňujúce návrhy na zrušenie alebo zmenu článku 4 navrhovaným spôsobom, keďže toto ustanovenie by podkopalo súčasné nariadenie o tvrdeniach o potravinách. Všetci vieme, že mnohé tvrdenia sú pre spotrebiteľov zavádzajúce. Niektoré preto, lebo nie sú podložené, iné zase preto, lebo neposkytujú úplný obraz o príslušných potravinách a uvádzajú len ich kladné stránky. Treba tiež povedať, že tieto tvrdenia sa uvádzajú výhradne z iniciatívy výrobcu s cieľom zvýšiť predajnosť výrobkov. Nutričné profily nikomu nevnucujeme. Trváme na nutričných profiloch tam, kde sa výrobcovia rozhodli obchodovať so svojimi výrobkami prostredníctvom istých tvrdení, aby tak spotrebitelia mohli dostávať vyvážené informácie o potravinách.
<P>
Zavedenie nutričných profilov nezakazuje ani nijako neobmedzuje potravinárske výrobky, ktoré môžu výrobcovia vyrábať. Výrobcovia môžu naďalej vyrábať potraviny akýmkoľvek spôsobom. Voči našim spotrebiteľom a občanom je však nečestné povoliť tvrdenia, ktoré ich môžu zavádzať. Podľa mňa ide o to, aby sme našim občanom poskytli pravdivé a kompletné informácie o výrobkoch, ktoré konzumujú. Nezabúdajme, že nariadenie o tvrdeniach o potravinách bolo prijaté po dôkladnej diskusii medzi inštitúciami. Kľúčové zásady nariadenia sú naďalej platné a dôležité. Napriek tomu sa na vytvorenie nutričných profilov pozerám s otvorenou mysľou a som ochotný pozitívne uvažovať o niektorých výnimkách, keďže sa týkajú tradičných a základných výrobkov, ktoré hrajú významnú úlohu v stravovaní.
<P>
Na základe toho vás naliehavo žiadam, aby ste podporili úsilie Komisie zabezpečiť, aby sme mali zmysluplný základ na ochranu spotrebiteľov a podporu inovácií v potravinárskom odvetví.
<P>
Ďakujem vám za pozornosť. Teraz sa teším na zaujímavú rozpravu a na to, že si vypočujem vaše názory.
<SPEAKER ID="054" NAME="Christel Schaldemose" LANGUAGE="DA">
Vážená pani predsedajúca, Výbor pre vnútorný trh a ochranu spotrebiteľa sformuloval stanovisko, pokiaľ ide o správu pani Sommerovej o označovaní potravín. V rámci našej práce v tomto výbore bolo pre nás rozhodujúce, aby sme zaistili, že spotrebitelia dostanú riadne nástroje, aby si mohli správne vybrať zdravé potraviny. Vo výbore sme sa teda zhodli, že používanie označovania potravín na zavádzanie spotrebiteľov je celkom neprijateľné. Zároveň sa zhodujeme v tom, že spotrebiteľom sa musia poskytovať jasné informácie prostredníctvom správneho označovania. Samozrejme, súhlasíme aj s tým, že predpisy by mali vnútornému trhu umožniť, aby fungoval čo najlepšie. Zhodli sme sa teda na hlavných zásadách. Pokiaľ však ide o podrobnosti - o otázku, ako to treba urobiť -, v našom výbore sa nevyskytla vysoká miera zhody. Rovnakú mieru nesúhlasu bolo možné vidieť aj vo Výbore pre životné prostredie, verejné zdravie a bezpečnosť potravín. To len dokazuje, aká je táto otázka zložitá. V skutočnosti by som preto chcela predovšetkým naliehavo požiadať pani spravodajkyňu, aby pamätala na to, že tieto informácie o potravinách sú určené v prvom rade na to, aby boli nástrojom pre spotrebiteľa a nie marketingovým nástrojom pre podniky.
<SPEAKER ID="055" NAME="Marc Tarabella" LANGUAGE="FR">
Vážená pani predsedajúca, pán komisár, dámy a páni, ako tu pred vami stojím, som dosť nahnevaný, pretože sa idem zamerať na pozmeňujúci a doplňujúci návrh 101, ktorý sa týka krajiny pôvodu alebo miesta pôvodu.
<P>
Pozmeňujúci a doplňujúci návrh, o ktorom by sa malo hlasovať po častiach, bol predložený v mene našej skupiny s cieľom jasne rozlíšiť tieto dva pojmy, keďže neznamenajú to isté. V krátkosti povedané, krajina pôvodu je krajina, v ktorej sa uskutočnilo posledné spracovanie potraviny, pričom miesto pôvodu je očividne miestom pôvodu surovej zložky, najmä ovocia a zeleniny, a pán Dalli to zdôraznil.
<P>
To, čo je teraz mimoriadne závažné, je skutočnosť, že útvary Parlamentu zamietli tento pozmeňujúci a doplňujúci návrh, o ktorom by sa malo hlasovať po častiach, a nie sú schopné povedať mi, ktorý článok rokovacieho poriadku im to umožňuje. Dokonca mi hovoria, že je to štandardný postup. Je to veľmi závažné preto, lebo toto rozhodnutie - podľa môjho názoru svojvoľné - zjavne ovplyvní podstatu konečného rozhodnutia.
<P>
Pani predsedajúca, chcel by som vás požiadať, aby ste sa v mojom mene porozprávali s útvarmi EP s cieľom verejne odsúdiť toto svojvoľné rozhodnutie a zaistiť, aby v priebehu nasledujúcich 24 hodín útvary znovu zvážili a prijali tento seriózny pozmeňujúci a doplňujúci návrh.
<SPEAKER ID="056" NAME="Peter Liese" LANGUAGE="DE">
Vážená pani predsedajúca, pán komisár, dámy a páni, najskôr by som sa chcel úprimne poďakovať pani Sommerovej za jej húževnatú a oddanú prácu. Je vystavená neopodstatnenej kritike, ktorú si nezaslúži.
<P>
Táto kritika zároveň zastiera skutočnosť, že je tu veľa vecí, na ktorých sa zhodneme. Všetci chceme lepšie označovanie potravinových napodobenín. Syr sa vyrába z mlieka. Ak obsahuje iné zložky, potom musí byť označený ako napodobenina na prednej časti obalu. Všetci chceme aj záväzné nutričné označovanie. Ešte ho nemáme. Je to niečo, čo chceme všetci. Zároveň chceme, aby bolo vyjadrené v jednotkách, ktorým spotrebitelia rozumejú.
<P>
V tejto súvislosti mi dovoľte povedať vám vtip, ktorý koluje v Nemecku - a možno aj v niektorých ďalších krajinách: "Ako sa nazývajú zvieratká, ktoré vám zúžia šaty, kým sú v šatníku? Kalórie." Nikto v Európe by nepovedal tento vtip s použitím slova kilojouly. Kilojoul sa ako jednotka neujal. Ľudí mätie, a preto ho nemusíme predpísať ako povinnú informáciu. Kalória je jednotka, ktorú informovaní spotrebitelia používajú vo svojich výpočtoch. Je tu teda veľká miera zhody. Sú tu aj rozdielne názory, napríklad pokiaľ ide o otázku nutričných profilov. Naša skupina si želá, aby boli odstránené, alebo chce prinajmenšom objasnenie, že základné potraviny budú vyňaté.
<P>
Bola tu veľmi búrlivá diskusia o soli v chlebe, francúzskom syre a podobných veciach. Chcel by som poďakovať pánovi komisárovi Dallimu a pánovi predsedovi Barrosovi za to, že sa pokúsili objasniť tieto záležitosti. Kolégium však nijako nerozhodlo, a preto potrebujeme túto otázku vyriešiť raz a navždy. Chcel by som vás požiadať, aby ste podporili pozmeňujúce a doplňujúce návrhy, ktoré v tejto oblasti predložil Poslanecký klub Európskej ľudovej strany (kresťanských demokratov).
<SPEAKER ID="057" NAME="Glenis Willmott">
v mene skupiny S&D. - Vážená pani predsedajúca, tento návrh je veľmi kontroverzný a nesmierne zložitý. Medzi moje hlavné zásady tieňovej spravodajkyne našej skupiny patrí položiť otázku: aké informácie chcú spotrebitelia, keď kupujú potraviny pre svoje rodiny, a ako najlepšie im môžeme tieto informácie poskytnúť?
<P>
Náš kontinent čelí epidémii obezity nevídaného rozsahu. Konzumujeme priveľa tuku, cukru a soli, čo prispieva k srdcovým ochoreniam, cukrovke, zvýšenému riziku rakoviny, mozgovej mŕtvici, ochoreniu pečene a dokonca k depresii. Samozrejme, len zaistenie toho, že spotrebitelia môžu ľahko určiť nutričný obsah svojich potravín, nie je zázračným liekom, ale umožní to spotrebiteľom, aby si viac uvedomovali, aké potraviny kupujú, porovnávali výrobky a rozpoznali tú najzdravšiu možnosť na prvý pohľad, a prevzali tak kontrolu nad tým, čo jedia.
<P>
Navrhujem, aby sme s týmto cieľom prijali systém farebného označovania - nie preto, aby sme posudzovali výrobok ako celok, ale aby sme spotrebiteľov informovali, či má výrobok, ktorý kupujú, nízky, stredný alebo vysoký obsah soli, tuku a cukru. Bude to platiť len pre komplexne spracované potraviny, ako sú hotové jedlá, raňajkové cereálie a všetky tie polotovary, ktoré sa vyrábajú v priemyselnom meradle a o ktorých nutričnom obsahu - ktorý je často žalostný - spotrebitelia často nevedia alebo sú ňom nesprávne informovaní.
<P>
Chcela by som zdôrazniť, že to nebude platiť pre nemecký chlieb. Nebude to platiť pre maslo ani syr či jablkový džús, a dokonca ani pre alkohol. Každému poslancovi EP som poslala e-mail s podrobnejšími informáciami, takže si ho, prosím vás, prečítajte, kým sa rozhodnete, aby ste radšej presne vedeli, čo sa navrhuje, než aby ste počúvali zavádzajúcu priemyselnú loby alebo chybné argumenty zaznievajúce z niektorých častí tohto Parlamentu.
<P>
Chcela by som kolegov naliehavo požiadať aj o to, aby podporili povinné označovanie krajiny pôvodu. Je jasné, že spotrebitelia si čoraz viac všímajú pôvod jedla, ktoré majú na tanieri, a chcú poctivé označovanie potravín. To, samozrejme, nebude vždy uskutočniteľné. V prípade výrobkov, ktoré majú len jednu zložku, je však predsa len jasné, že ich poľnohospodársky pôvod by mal byť pre spotrebiteľov dostupný, a to je uskutočniteľné na 100 %. Platí to už pre hovädzie mäso, ryby, čerstvé ovocie a zeleninu. Pokiaľ ide o zložky spracovaných výrobkov, je to, samozrejme, zložitejšie, a práve preto sa to navrhuje len v prípade mäsa, hydiny a rýb v spracovaných potravinách.
<P>
Na záver chcem povedať, že v tomto Parlamente hovoríme veľa o dôležitosti výberu spotrebiteľov a prevencii v oblasti verejného zdravia. Teraz máme šancu dokázať, že to myslíme vážne. Vážení kolegovia, činy hovoria jasnejšie ako slová. Podporte, prosím, moje návrhy.
<SPEAKER ID="058" NAME="Gerben-Jan Gerbrandy" LANGUAGE="NL">
Vážená pani predsedajúca, chcel by som poďakovať pánovi komisárovi za jeho vyhlásenie na začiatku tejto rozpravy, ako aj pani Sommerovej za jej prácu spravodajkyne. Takmer po roku v tomto Parlamente mám dojem, že sme presvedčení, že môžeme len tak zmeniť správanie miliónov Európanov prostredníctvom obyčajného právneho predpisu.
<P>
To isté presvedčenie obklopuje toto nariadenie. Musíme si však uvedomiť, že nie je nič ťažšie, ako zmeniť správanie ľudí, a to predovšetkým keď hovoríme o 500 miliónoch ľudí. Náš konečný vplyv na správanie prostredníctvom označovania bude preto obmedzený. To neznamená, že prostredníctvom výhrad úplne zavrhujem toto nariadenie - vôbec nie -, ale mali by sme byť realisti, pokiaľ ide o silu tohto nástroja.
<P>
Musíme si uvedomiť, že spotrebitelia majú právo na informácie. Okrem toho, nech bude výsledok tejto rozpravy akýkoľvek, spotrebitelia dostanú oveľa viac informácií po druhom čítaní. Na druhej strane musíme z dlhodobého hľadiska viac investovať do vzdelávania a vzdelávania ľudí úplne od základov, ako si budovať zdravý životný štýl.
<P>
Ďalším bodom je, že rozprava v tomto Parlamente sa týka základných cieľov tejto smernice. Nútime ľudí, aby si vyberali zdravé potraviny alebo im dávame príležitosť, aby sa sami rozhodli, aké potraviny si vyberú? Naša Skupina Aliancie liberálov a demokratov za Európu je presvedčená, že ľuďom by sa mali poskytnúť informácie a že sú schopní rozhodnúť sa sami.
<P>
Na záver sa musíme uistiť, že vytvoríme rovnováhu, pokiaľ ide o množstvo informácií, ktoré ľuďom poskytneme, pretože priveľa alebo primálo informácií nikdy nesplní svoj účel. Som presvedčený, že sme na správnej ceste. Verme tomu, že ľudia, ktorí nás môžu zvoliť, sú zároveň dostatočne schopní vybrať si v obchodoch tie správne potraviny, ak im poskytneme náležité informácie.
<SPEAKER ID="059" NAME="Carl Schlyter" LANGUAGE="SV">
Vážená pani predsedajúca, sila, ktorou spotrebitelia disponujú, je založená na prijímaní informácií. Ak podniky neprinútime, aby poskytovali správne informácie, spotrebitelia ich nedostanú a potom sa celý vnútorný trh zrúti. Nemôžeme centrálne určiť, ktoré informácie sú pre konkrétneho spotrebiteľa dôležité. Spotrebitelia majú rôzne požiadavky a my sa ich musíme pokúsiť uspokojiť čo najviac.
<P>
Riskujeme, že budeme nahrávať do karát priemyslu, ak nebudeme ochotní upozorniť spotrebiteľov na vysoký obsah kalórií, soli, tuku a podobne. Mať systém farebného označovania nutričného obsahu nie je o nič zvláštnejšie, ako upozorňovať spotrebiteľov, keď si kupujú automobil, ktorý má vysokú spotrebu, alebo energeticky náročnú chladničku.
<P>
Nesmieme odkladať označovanie pôvodu pre uskutočňovanie štúdií. Potrebujeme ho zaviesť hneď teraz. Zvieratá a tí, ktorí chcú chrániť životné podmienky zvierat, nemôžu čakať, kým budú k dispozícii informácie o tom, či boli zvieratá dopravené do vzdialených bitúnkov živé.
<P>
Nesmieme nahrávať do karát ani liehovarníckemu priemyslu. Výrobcovia alkoholu neustále žiadajú, aby sa k nim pristupovalo rovnako ako k normálnym potravinárskym podnikom, ale teraz, keď máme vydať nariadenie o potravinách, už do toho nechcú byť zahrnutí. Je to nehanebné. Mnoho spotrebiteľov nevie, že alkohol má vysoký obsah kalórií a že napríklad pohár bieleho vína obsahuje dvakrát toľko kalórií ako podobné množstvo nealkoholického nápoja.
<P>
Pokiaľ ide o nutričné profily, mám úplne iný názor ako pani Sommerová. Obmedzujú možnosť podnikov opisovať výrobky ako prospešné, keď také nie sú. Tento systém upresňuje limity a obmedzuje možnosť nepravdivého marketingu. V tejto otázke úplne súhlasím s Komisiou.
<P>
Nakoniec by som chcel spomenúť zopár menej dôležitých otázok. Už v počiatočnej fáze sme povedali "nie" trombínu. Na trhu sú ďalšie podobné výrobky a pani Sommerová a ja sme predložili pozmeňujúce a doplňujúce návrhy, ktorých cieľom je zabezpečiť ich správny popis. Dúfam, že si získajú podporu. V súčasnosti predávame na trhu klobásy, ktoré obsahujú veľké množstvo spojivového tkaniva a tuku, ale napriek tomu sa označujú za mäso. Teraz máme šancu napraviť to. Pokiaľ ide o výrobky z vajec a iné výrobky živočíšneho pôvodu, mohli by sme ich označovať podľa systému, ktorý už platí pre vajcia, inými slovami podľa systému, ktorý uvádza podmienky, za akých boli zvieratá chované. To by bol krok správnym smerom.
<SPEAKER ID="060" NAME="Struan Stevenson">
v mene skupiny ECR. - Vážená pani predsedajúca, jedným z najspornejších bodov v tejto rozprave je označovanie krajiny pôvodu. Som pevne presvedčený, že spotrebitelia majú právo poznať pôvod potravín, ktoré kupujú, a to najmä v prípade mäsa - teda či bolo vyrobené v súlade s prísnymi normami v oblasti životných podmienok zvierat a či neboli zvieratá pred porážkou prepravené z veľkej vzdialenosti. Zisťovanie pôvodu surovín v spracovaných potravinách je však nezvratne zložité, keďže tieto zložky sa vyberajú na základe ceny, kvality a dostupnosti a krajina pôvodu v jedinom podniku na spracovanie mäsa sa môže zmeniť zo dňa na deň a dokonca z hodiny na hodinu.
<P>
Neustála úprava etikiet by priniesla vyššie náklady a nevyhnutne by zväčšila odpad z obalov. Tieto dodatočné náklady by sa preniesli na spotrebiteľa. Z toho dôvodu som presvedčený, že uskutočniteľnosť predpisov týkajúcich sa povinného označovania sa musí najskôr podrobiť posúdeniu vplyvu, a som rád, že pán komisár Dalli vyhlásil, že to podporuje.
<P>
Kým sa však táto rozprava zameriava na suroviny alebo zložky potravín, nezaoberá sa pôvodom konečného výrobku. To je mimoriadne dôležité pre určité výrobky, ako je napríklad whisky. Ešte stále je možné, aby sa rôzne druhy whisky nízkej kvality z krajín ako India, Čína a Japonsko vydávali za pravý výrobok prostredníctvom obrázkov, vyobrazení alebo názvov na ich etiketách, ktoré pripomínajú krajiny v EÚ vyrábajúce tradičnú whisky, a to s cieľom zvýšiť svoju konkurenčnú výhodu a oklamať spotrebiteľa. Musíme si na to dávať pozor, a preto vás vyzývam, aby ste podporili pozmeňujúci a doplňujúci návrh 254.
<SPEAKER ID="061" NAME="Kartika Tamara Liotard" LANGUAGE="NL">
Otázka opätovne znie, či si Európa vyberie potravinársky priemysel alebo spotrebiteľa. Zajtra otvorene priznáte svoje stanovisko: podporíte jasný systém farebného označenia na etiketách potravín alebo vložíte svoju dôveru do rúk priemyslu? Pokiaľ ide o mňa, politická voľba je jednoduchá. Ak chcete ochrániť obchodné záujmy, podporíte predstavy potravinárskeho priemyslu. Ak chcete etiketu, ktorá vám pomôže určiť vysoký, stredný alebo nízky obsah cukru, soli alebo tuku, budete hlasovať za systém farebného označovania.
<P>
Spomedzi vašich voličov má 60 % nadváhu, rovnako ako 25 % našich detí. Dvadsaťpäť percent ľudí má problémy s čítaním. Prečo každý považuje farebné označovanie za normálne na energetických etiketách napríklad pre bytové jednotky, automobily alebo elektroniku, ale za povýšenecké na potravinách? Odborníci na výživu a spotrebiteľské organizácie odporúčajú jednoduchý systém farebného označovania, aby boli etikety potravín zrozumiteľné a aby sa ľudia mohli ľahko sami rozhodnúť. To podporujem aj ja.
<SPEAKER ID="063" NAME="Giancarlo Scottà" LANGUAGE="IT">
Vážený pán predsedajúci, dámy a páni, máme hlasovať o návrhu správy o poskytovaní informácií spotrebiteľom, ale položili sme si skutočne otázku, čo spotrebitelia chcú? Dohodlo sa na týchto úvahách za zavretými dverami v Parlamente alebo odrážajú záujmy spotrebiteľov?
<P>
Najnovší prieskum, ktorý zverejnila Komisia, nemusí vyjadrovať zvýšené povedomie, ktoré si spotrebitelia vyvinuli v posledných rokoch, pokiaľ ide o informácie o ich výbere potravín. Nielen pôvod, ale aj zložky a ďalšie charakteristické vlastnosti sa stávajú základnou súčasťou rozhodovacieho procesu. Uvedomujeme si, že rozhodnutia, ktoré prijmeme dnes, ovplyvnia zajtrajšie nákupy? Nemali by trh určovať spotrebitelia? Prečo sa nepokúsime pochopiť, či už prostredníctvom nového prieskumu, alebo udržania neustáleho priameho dialógu so spotrebiteľmi, čo skutočne chcú?
<P>
Musíme spotrebiteľov zastupovať najlepšie, ako vieme. Z toho dôvodu sme tu a na základe stretnutí, ktoré som absolvoval, som zistil, že spotrebitelia chcú byť zapojení viac. Nechcú, aby bolo nakupovanie zložité z dôvodu zahrnutia zbytočných informácií na etiketách, ale nechcú ani príliš zjednodušené zavádzajúce možnosti, akou je napríklad systém semafora, pri ktorom hrozí, že bude poskytovať nepodstatné informácie, ktoré sú zbytočné pre informovaný výber, a ktorý nespĺňa ich potreby. Náš prístup nesmie byť paternalistický, ale otvorený dialógu.
<SPEAKER ID="064" NAME="Csanád Szegedi" AFFILIATION="NI">
(HU) Vážený pán predsedajúci, dámy a páni, strana Jobbik je presvedčená, že poskytovanie náležitých informácií spotrebiteľom je veľmi dôležité. Podporujeme povinné označovanie miesta pôvodu a zároveň si myslíme, že by malo byť možné brať na zodpovednosť za nedodržiavanie predpisov nielen výrobcu, ale aj distribútora. Sme presvedčení, že okrem číselných údajov, ktoré sa často ťažko interpretujú, je potrebné zaviesť jednotné farebné označovanie, ktoré odlišuje zdravé potraviny od tých nezdravých. To však nestačí na to, aby sa zdravé potraviny dostali do popredia. Treba povedať, že nadnárodné spoločnosti sú zodpovedné za šírenie týchto výrobkov nízkej kvality, ktoré nazývajú potravinami, v celej Európe.
<P>
Treba povedať, že supermarkety ako Cora, Tesco, Auchan, Metro a im podobné sú zodpovedné za zaplavovanie maďarského trhu odpadom, ktorý nazývajú jedlom. Preboha, prečo sú čínsky cesnak, čínske broskyne, brazílske mrazené kurčatá a karcinogénna slovenská detská výživa potrebné na maďarskom trhu? Strana Jobbik je pevne presvedčená, že by sme mali podporovať drobných poľnohospodárov a ekologické hospodárstva a nie nadnárodné spoločnosti. To zabezpečí riešenie otázky, ako mať na trhu zdravé potraviny.
<SPEAKER ID="065" NAME="Pilar Ayuso" AFFILIATION="PPE">
(ES) Vážený pán predsedajúci, pán komisár, dámy a páni, toto nariadenie je pre spotrebiteľov a agropotravinársky priemysel nesmierne dôležité, pretože nie je vôbec ľahké dosiahnuť vyvážené označovanie, ktoré zahŕňa všetky základné informácie, ale nie zase priveľa, aby to nebolo komplikované.
<P>
Je to vynikajúca správa a pani spravodajkyni k nej treba zablahoželať. Súhlasím s ňou v hlavných témach, pokiaľ ide o informácie o výživovej hodnote a kontroverznú otázku nutričných profilov, a to najmä ak máme na pamäti, že Komisii sa nepodarilo splniť si záväzok vytvoriť tieto profily - ako aj podmienky ich používania - pred 19. januárom, ako bolo stanovené v nariadení (ES) č. 1924/2006.
<P>
Otázkou, ktorá ma znepokojuje, je možnosť, že budú zároveň existovať vnútroštátne normy označovania. To odporuje účelu právneho predpisu, ktorým je harmonizácia a odstránenie čo najväčšieho počtu prekážok fungovania skutočného jednotného trhu.
<P>
Pokiaľ ide o označovanie krajiny pôvodu, podľa súčasných právnych predpisov sa tieto informácie musia poskytovať vtedy, keď by ich neposkytnutie mohlo zákazníka pomýliť. Existuje aj ustanovenie, aby tu bolo vždy dobrovoľné označovanie. Ak by sme zašli ďalej, vznikli by finančné náklady a správne náklady pre spoločnosti bez toho, aby to spotrebiteľovi prinieslo nejaký významný a jasný úžitok.
<P>
Pokiaľ ide o používanie rôznych jazykov, musím povedať, že návrh Komisie je v súlade so súčasnou smernicou, ktorá funguje dobre a nespôsobuje problémy. Opätovné otvorenie tejto rozpravy by mohlo byť nebezpečné a zbytočné a mohlo by spôsobiť problémy s pohybom výrobkov.
<SPEAKER ID="066" NAME="Nessa Childers" AFFILIATION="S&amp;D">
Vážený pán predsedajúci, viac ako 60 % dospelých Írov trpí nadváhou alebo obezitou a podobné čísla možno nájsť v celej Európe. Toto nariadenie nám pomôže vyrovnať sa nielen s touto krízou obezity, ale aj s inými zdravotnými problémami, ako sú napríklad cukrovka, mozgová mŕtvica a ochorenie srdca. Bohužiaľ, súčasný systém označovania GDA (odporúčaná denná dávka), ktorý vyvinul priemysel, je zložitý, pravdepodobne zavádzajúci a vo všeobecnosti ho ľudia nechápu.
<P>
Semaforové označovanie potravín je jednoduchý, všeobecne zrozumiteľný a transparentný systém, ktorý podporujú zdravotné a spotrebiteľské skupiny a ktorý už dobrovoľne a úspešne prijali mnohí výrobcovia potravín zaujímajúci sa o zdravie. Zároveň si myslím, že výrobcovia alkoholických nápojov by mali podobným spôsobom označovať svoje výrobky, pokiaľ ide o kalórie a obsah cukru. Nikto mi zatiaľ neposkytol žiadny dobrý dôvod, prečo by mal byť alkohol vyňatý.
<P>
Všetci vieme, že na tento právny predpis sa vyvíja obrovský priemyselný tlak. Naliehavo svojich kolegov poslancov žiadam, aby odolali tomuto tlaku a zaujali postoj podporujúci zdravie tým, že v zajtrajšom hlasovaní podporia semaforové označovanie a označovanie alkoholu.
<SPEAKER ID="067" NAME="Corinne Lepage" AFFILIATION="ALDE">
(FR) Vážený pán predsedajúci, moje vystúpenie sa zameria na otázku farebného označovania. Hovoria nám, že je zložité. Nie je to pravda - toto označovanie veci uľahčuje. Hovoria nám, že ide o zákaz. Nejde tu o žiadny zákaz, je to v podstate istý druh informácie. Hovoria nám, že zaobchádza so spotrebiteľmi ako s deťmi, ale v tom prípade, pán predsedajúci, by nám mali povedať aj to, prečo v skutočnosti združenia spotrebiteľov žiadajú toto farebné označovanie.
<P>
Musíme urobiť vo veciach jasno a zastaviť všetko toto pokrytectvo a pretvárku. Musíme sa tu v podstate rozhodnúť, či budeme chrániť verejné zdravie a spotrebiteľa alebo vyhovieme požiadavkám lobistických skupín, ktoré sú navyše veľmi krátkodobými požiadavkami, pretože bez tohto označovania sú relevantné len veľmi krátky čas.
<P>
Pokiaľ ide o mňa - pokiaľ ide o nás -, rozhodnutie by malo byť jasné. Je úplne zrejmé, že podporujeme poskytovanie týchto informácií spotrebiteľom - informácií, o ktoré žiadajú aj orgány sociálneho zabezpečenia a orgány v oblasti zdravotníctva v Európe, a to práve preto, lebo je to prostriedok na boj proti obezite a množstvu chorôb.
<P>
Neustúpme teda! Dobre si uvedomme, prečo sme tu, prečo sme boli zvolení. Sme tu preto, aby sme chránili svojich spoluobčanov.
<SPEAKER ID="068" NAME="Satu Hassi" AFFILIATION="Verts/ALE">
(FI) Vážený pán predsedajúci, dámy a páni, ak sme to, čo jeme, potom sa plynule stávame priemyselnými výrobkami. Súvisí to so skutočnosťou, že sa stáva bežným, aby mali ľudia nadváhu, a vedľajšie účinky tejto nadváhy, ako napríklad cukrovka 2. typu alebo srdcovo-cievne ochorenia, sa stávajú bežnými tiež.
<P>
Obaly potravín musia poskytovať jasné a pravdivé informácie o ich obsahu. Najjasnejším označením ich všeobecných zdravie podporujúcich vlastností by bol model semafora, ktorému na prvý pohľad rozumie aj dieťa. Ak to nedosiahneme na úrovni EÚ, malo by sa to povoliť aspoň na vnútroštátnej úrovni.
<P>
Rada by som upriamila pozornosť aj na otázku transmastných kyselín. Výbor bol za povinné označovanie priemyselných transmastných kyselín a ja dúfam, že Parlament ako celok bude nasledovať tento príklad. Výbor vydal poverenie na vypracovanie zhrnutia zo štúdií o účinkoch transmastných kyselín na zdravie. Podľa tohto zhrnutia existuje tak veľa dôkazov o ich škodlivých účinkoch, že najzrejmejšou možnosťou by bolo zakázať priemyselné transmastné kyseliny, tak ako je to v Dánsku. Prinajmenšom by sa mali objaviť na etiketách obalov, aby sme vedeli, čo kupujeme, keď nakupujeme napríklad sušienky, čokoládu, zemiakové lupienky alebo zmrzlinu.
<SPEAKER ID="069" NAME="James Nicholson" AFFILIATION="ECR">
Vážený pán predsedajúci, predovšetkým vítam túto správu a chcem zablahoželať pani spravodajkyni. Strávila nad ňou dosť veľa času a jednoznačne sa ukázala ako veľmi schopná spravodajkyňa.
<P>
Dovoľte mi poriadne objasniť jednu vec: úplne súhlasím s označovaním pôvodu, ale myslím si, že musíme mať celkom jasno v tom, čo chápeme pod označovaním pôvodu. Predovšetkým musíme zabezpečiť, aby ľudia - teda spotrebitelia - vedeli, odkiaľ výrobok pochádza. Potom musí spotrebiteľ veľmi jasne vedieť aj to, ako bola daná potravina pripravená alebo ako sa dostala tam, kde je. V tomto s pani spravodajkyňou súhlasím a myslím si, že nám hrozí, že zájdeme priďaleko a prirýchlo.
<P>
Toto je proces, prvé čítanie. Buďme v tejto veci celkom úprimní, keďže sa k nej budeme opakovane vracať. Chcem, aby sme postupovali s istou mierou opatrnosti, ale uveďme to na správnu mieru. Nechcem, aby sme v Európe vytvárali nadmerné množstvo právnych predpisov a dostali sa do pozície, keď ani my sami v Európe nebudeme vedieť, odkiaľ pochádzame. Hrozí nám veľké nebezpečenstvo, že sa prostredníctvom nadmernej tvorby právnych predpisov vytlačíme z trhu. Musíme to kontrolovať a napraviť a ja to úplne podporujem. Myslím si, že by sme mali využiť čas medzi prvým a nasledujúcim čítaním na vypracovanie posúdenia vplyvu, aby sme videli, aké náklady a aký vplyv to bude mať, pretože z dlhodobého hľadiska nám ide práve o to.
<SPEAKER ID="070" NAME="Diane Dodds" AFFILIATION="NI">
Vážený pán predsedajúci, myslím si, že nikto v tomto Parlamente nebude oponovať tomu, že spotrebitelia chcú a potrebujú bezpečné, vysledovateľné a zdravé potraviny, a nikto nemôže tvrdiť, že nepotrebujeme pravdivé a čestné označovanie potravín. Musíme si však dať pozor na to, aby sme v žiadnom systéme označovania nevytvorili informačné preťaženie. Priveľa nezrozumiteľných informácií bude viesť spotrebiteľov k tomu, že budú ignorovať tie najdôležitejšie informácie a pozornosť budú venovať informáciám, ktoré nemajú žiadnu skutočnú hodnotu. V rámci systému označovania by preto mali byť kľúčovými kritériami jednoduchosť a hodnotné informácie.
<P>
Tak ako moji kolegovia aj ja podporujem označovanie krajiny pôvodu. Skutočne som presvedčená, že je dôležité vedieť, odkiaľ naše potraviny pochádzajú. Poľnohospodárstvo, rybné hospodárstvo a spoločenstvá, ktoré sú zastúpené v tomto Parlamente, vyrábajú potraviny v súlade s veľmi prísnymi právnymi predpismi, no napríklad 60 % rýb, ktoré konzumujeme, sa do EÚ dováža a vo väčšine prípadov sa tieto ryby nechovajú v súlade s rovnako prísnymi environmentálnymi a regulačnými režimami. Musíme zabezpečiť, aby naše systémy vytvárali rovnaké podmienky pre naše spoločenstvá a priemyselné odvetvia.
<P>
V Severnom Írsku je agropotravinársky priemysel nesmierne dôležitý a ja by som vás opäť chcela požiadať, aby sme priemysel netrestali zbytočnou byrokraciou.
<SPEAKER ID="071" NAME="Françoise Grossetête" AFFILIATION="PPE">
(FR) Vážený pán predsedajúci, pán komisár, dámy a páni, chcela by som zdôrazniť dva konkrétne body. Prvý sa týka nutričných profilov. Som proti ich zrušeniu. Chcela by som vám pripomenúť, že boli vytvorené s jediným cieľom, a to určiť, či potravina môže alebo nemôže byť nositeľom zdravotného tvrdenia. Cieľom je vlastne vyhnúť sa tomu, aby boli spotrebitelia zavádzaní zdravotnými tvrdeniami, ktoré sú niekedy zobrazené na potravinách, ktoré majú často vysoký obsah tuku, soli a cukru. Z toho dôvodu vám hovorím, že by sme mali zamietnuť pozmeňujúci a doplňujúci návrh zameraný na zrušenie nutričných profilov, ktoré, ak by som mohla dodať, sme schválili v roku 2006.
<P>
Rada by som vašu pozornosť upriamila aj na riziko, ktoré sa spája s pozmeňujúcim a doplňujúcim návrhom 205, ktorý predpokladá označovanie mäsa pochádzajúceho zo zvierat, ktoré boli zabité rituálne. Nebezpečenstvo je v tom, že by to stigmatizovalo niektoré náboženské skupiny, keďže označovanie tohto druhu by vyvolávalo neopodstatnenú nedôveru medzi niektorými spotrebiteľmi. Dovoľte mi pripomenúť vám, že niektoré druhy mäsa, ktoré sú úplne vhodné na konzumáciu, sa predávajú na obyčajnom trhu, keďže ho veriaci nemôžu konzumovať z náboženských dôvodov. Okrem toho toto mäso pochádza z certifikovaných bitúnkov, ktoré v plnej miere spĺňajú zdravotné kritériá.
<P>
Hospodárske dôsledky by preto boli dosť závažné a prežitie mnohých rituálnych bitúnkov by bolo ohrozené, čo by ohrozilo živobytie drobných miestnych poľnohospodárov. Myslím si, že pri označovaní potrebujeme poriadnu dávku zdravého rozumu, aby spotrebitelia dostávali správne informácie. Čo je však dôležitejšie, som presvedčená, že farebné označovanie bude mať tiež efekt stigmatizovania výroby. Predsa len si nemyslím, že je to celkom správne riešenie.
<SPEAKER ID="072" NAME="Andres Perello Rodriguez" AFFILIATION="S&amp;D">
(ES) Vážený pán predsedajúci, tisíc pozmeňujúcich a doplňujúcich návrhov výboru, ktoré vidíme v Parlamente, je najlepším prejavom našej dobrej vôle. Myslím si však, že práve tak, ako prejavujeme dobrú vôľu, by sme mali byť pri označovaní potravín praktickí, ak nechceme dosiahnuť opačný účinok než ten, o ktorý sa snažíme. Inými slovami, ak nechceme spotrebiteľov skôr miasť, ako informovať.
<P>
Ide o upozornenie, nie o vysvetľovanie. Ide o to, aby sme ich informovali o tom, čo môžu jesť a v akých množstvách to môžu jesť. Je označovanie obsahu tuku, cukru a transmastných kyselín potrebné? To teda je. Je označovanie látok, ktoré ovplyvňujú cholesterol - všetkých látok, ktoré ovplyvňujú to, čo tu spomíname: obezitu a ľudské zdravie - potrebné? Je. Zahrnutie ďalších druhov informácií by však napriek tomu, že sú potenciálne veľmi poučné, mohlo v prípade niektorých potravín skončiť tým, že spotrebitelia budú zmätení: ide napríklad o miesto pôvodu alebo v prípade mäsa o informácie o tom, kde sa zviera narodilo, kadiaľ prechádzalo, kde bolo chované a kde bolo zabité.
<P>
Je na nás, aby sme boli praktickí a zabezpečili, že toto nariadenie bude harmonizovať a informovať spotrebiteľov. Ak nie, vyvolá väčší zmätok a spôsobí problémy, ktoré budú mať ďaleko od dosiahnutia lepšej úrovne zdravia a vyvolajú ešte väčší chaos.
<P>
Navrhujem preto, aby sme si v prípade niektorých potravín vybrali za usmernenie odporúčanú dennú dávku namiesto semaforového označovania, pretože takto bude úplne jasné, že ak zjete určité množstvo alebo dvojnásobné množstvo daného výrobku, priberiete, a preto by ste mali zjesť len jeden takýto výrobok. Niektorí z nás navrhujú uvádzať maximálnu dennú dávku namiesto iných druhov označenia, aby sme spotrebiteľov neplietli ešte viac.
<SPEAKER ID="073" NAME="Chris Davies" AFFILIATION="ALDE">
Vážený pán predsedajúci, čo by mohlo byť jednoduchšie, ako stanoviť pravidlá poskytovania informácií spotrebiteľom? Rôzne interpretácie a rôzne postupy v rôznych krajinách a konkurenčné obchodné záujmy však spôsobujú, že táto otázka je veľmi zložitá.
<P>
Ja osobne budem hlasovať za semaforové označovanie, označovanie krajiny pôvodu a viac informácií o alkoholických nápojoch, ale predchádzajúce skúsenosti poukazujú na to, že je tu stále veľký priestor pre zmätok. Pán komisár vo svojich úvodných poznámkach spomínal právne predpisy o zdravotných tvrdeniach o potravinách. V odpovedi na parlamentnú otázku, ktorú mi práve dal, uvádza, že spoločnosti podali 44 000 žiadostí o zdravotné tvrdenia. Európsky úrad pre bezpečnosť potravín je úplne zaplavený a Komisia ešte nevydala ani jediné stanovisko v reakcii na tieto žiadosti.
<P>
Samotná Komisia teraz porušuje európske právne predpisy, takže je to úplný chaos. Možno pán komisár využije svoje záverečné poznámky, aby nám povedal, ako sa z tejto situácie dostaneme.
<SPEAKER ID="074" NAME="Emma McClarkin" AFFILIATION="ECR">
Vážený pán predsedajúci, zásada poskytovať spotrebiteľom viac kvalitnejších informácií o výživovej hodnote je v popredí tejto správy a je to chvályhodný cieľ. Počas vypracovávania správy v tomto Parlamente som však viedla poučné diskusie o veľkosti písma na balíčku žuvačiek, o tom, či je kurča skutočne mäso, alebo či sa tyčinka Twix klasifikuje ako jedna porcia alebo dve. Zabúdame na to, čo je dôležité a podstatné pre spotrebiteľa.
<P>
Semaforový systém označovania príliš zjednodušuje nutričné profily a spôsobuje, že dokonca aj tie najzákladnejšie informácie sa stávajú nejasnými a abstraktnými. To priamo ovplyvňuje výber, ktorý majú spotrebitelia k dispozícii, a má neprimerane negatívny vplyv na základné potraviny. Práve tak, ako niektorí poslanci robia unáhlené závery, aj semaforový systém poskytuje príliš odsudzujúce posúdenie potravín a ich celkového nutričného zloženia. Zastúpenie jednotlivých potravín v strave nemožno zredukovať na obyčajnú farbu.
<P>
Spotrebitelia chcú vedieť, odkiaľ ich potraviny pochádzajú, a chcú základné informácie o tom, čo obsahujú - ide najmä o informácie o alergénoch -, aby si mohli vybrať najlepší potravinársky výrobok. Som presvedčená, že sú dostatočne inteligentní na to, aby to zvládli. Nechcú, aby sa im diktovalo, aké potraviny môžu a nemôžu jesť.
<SPEAKER ID="075" NAME="Bogusław Sonik" AFFILIATION="PPE">
(PL) Z hľadiska spoločného vnútorného trhu je otázka harmonizácie zásad označovania a vzájomného uznávania potravinárskych výrobkov veľmi dôležitá. Dodatočné vnútroštátne právne predpisy a existujúce právne predpisy EÚ o potravinárskych výrobkoch, ktoré sa v rôznych členských štátoch interpretujú rôzne, v súčasnosti spôsobujú ťažkosti pri obchodovaní a toku tovaru a problémy v oblasti hospodárskej súťaže.
<P>
Znepokojujú ma ustanovenia týkajúce sa povinnosti poskytovať informácie o krajine pôvodu výrobkov špecifických kategórií. Podľa môjho názoru je to prejav protekcionistických postojov členských štátov a je to v rozpore s myšlienkou spoločného trhu, ktorý odstraňuje základné prekážky a ťažkosti v pohybe tovaru. Berúc do úvahy záujmy spotrebiteľov si preto myslím, že informácie o krajine pôvodu výrobkov by sa mali poskytovať na základe zásady dobrovoľnosti a v prípadoch, keď by nedostatok týchto informácií mohol spotrebiteľa zavádzať, pokiaľ ide o skutočný pôvod výrobku. Takýto prístup považujem za vyvážený z hľadiska záujmov spotrebiteľov, ako aj výrobcov potravín.
<P>
Počas tejto rozpravy o nariadení Komisie a o správe pani Sommerovej bola viackrát nastolená otázka vyváženej stravy a stravovacích návykov obyvateľov EÚ. Podľa môjho názoru je označovanie potravín len jedným z mnohých aspektov poskytovania informácií o zdravom stravovaní spotrebiteľom. Označovanie môže rozšíriť vedomosti, ktoré spoločnosť má v oblasti zdravej životosprávy, napríklad prostredníctvom kampaní a vzdelávacích opatrení, ale nemôže tieto poznatky nahradiť. Som preto proti zavedeniu farebného označovania potravín, ktoré by mohlo mať trvalé následky pre stravovacie návyky.
<P>
Koniec koncov, v našej spoločnosti nemôžeme a nesmieme zavádzať právne predpisy, na základe ktorých občania nie sú zodpovední za svoje vlastné správanie a výber, ktorý robia.
<SPEAKER ID="076" NAME="Karin Kadenbach" AFFILIATION="S&amp;D">
(DE) Vážený pán predsedajúci, pán komisár, úlohou politiky a úlohou Európskeho parlamentu by malo byť ešte viac zlepšovať kvalitu života Európanov. To zahŕňa zdravé životné prostredie, ako aj zdraviu prospešné potraviny. Ak mám jesť zdravo, potom ako spotrebiteľ potrebujem tieto informácie.
<P>
Naliehavo potrebujeme uskutočniteľné povinné označovanie krajiny pôvodu, aby mohli spotrebitelia prijímať informované rozhodnutia o tom, ktoré potraviny si kúpia z ktorého regiónu. Na druhej strane však stále potrebujeme aj nutričné profily, lebo len tie môžu zaručiť, že spotrebitelia nebudú uvádzaní do omylu, pokiaľ ide o to, či je daná potravina zdravá a či jej zložky skutočne podporujú zdravie a správne stravovanie.
<P>
Okrem toho však rozhodne potrebujeme objasňovanie a vzdelávanie v oblasti výživy. To zahŕňa prospešné potraviny zo zdravého životného prostredia, ako aj nevyhnutnú dávku cvičenia.
<SPEAKER ID="077" NAME="Jacek Olgierd Kurski" AFFILIATION="ECR">
(PL) Vážený pán predsedajúci, nie každý deň vedieme rozpravu o právnych predpisoch, ktoré vyvolávajú taký veľký záujem medzi našimi voličmi. Je veľmi dobre známe, že jasná etiketa na potravinárskom výrobku ovplyvňuje rozhodnutia spotrebiteľa a navyše povzbudzuje výrobcov k tomu, aby podporovali zdravé potraviny.
<P>
Jedna z otázok, ktorá sa vynorila v rámci legislatívneho procesu a našej diskusie, sa týka informácií o pôvode potravín. Etikety musia uvádzať krajinu, kde sa potraviny vyrábajú, a to aj v prípade spracovaných potravín. V tomto druhom prípade to bude určite zložitejšie, ale zdá sa mi, že dobrým riešením je myšlienka, aby sa poskytovali informácie o pôvode primárnej zložky spracovaného potravinárskeho výrobku.
<P>
Rovnako dôležité sú informácie o obsahu alkoholických nápojov. Stotožňujem sa s názorom, že informácie o zložkách a výživovej hodnote alkoholických nápojov by mali byť dostupné na obaloch. Spotrebiteľ by mal vedieť, či vodka, ktorú si kupuje, bola vyrobená z obilnín, zemiakov alebo hoci z banánov. Nikto v tomto Parlamente nespochybňuje, že je potrebná zmena a zavedenie komplexnejších právnych predpisov. Dúfam, že sa všetci zhodneme aj na tom, že by to mal byť posun smerom k očakávaniam európskeho spotrebiteľa, hoci by sme mali brať do úvahy aj možnosti malých a stredných podnikov v potravinárskom odvetví.
<SPEAKER ID="078" NAME="Paolo Bartolozzi" AFFILIATION="PPE">
(IT) Vážený pán predsedajúci, dámy a páni, ako vieme, od Európskeho parlamentu sa žiada, aby vyjadril definitívny názor na poskytovanie informácií o potravinách spotrebiteľom.
<P>
Na úvod by som mal povedať, že to bol nesporne zložitý, dlhý a kontroverzný legislatívny proces, ktorý sa nedal skrátiť. Cieľom je vlastne zharmonizovať európske právne predpisy v oblasti potravín, a to prostredníctvom nariadení, vďaka ktorým budú informácie poskytované spotrebiteľom transparentné, čím sa predíde situácii, v ktorej by spotrebitelia boli vedení k zmätenému výberu alebo k výberu, ktorý by dokonca mohol uškodiť ich zdraviu.
<P>
Správa pani Sommerovej - ktorej sa treba poďakovať za úsilie vynaložené pri sumarizovaní takého obrovského množstva požiadaviek - chce preto poskytnúť riešenie sporov a rozdielov medzi systémami informovania spotrebiteľov, ktoré platia v členských štátoch. Nie je náhoda, že vnútroštátne nariadenia sa stále odlišujú z hľadiska toho, ako opísať charakter potravín na predaj, čím sa vytvára systém, ktorý sa v každej krajine líši, a zároveň sa podnecuje nespravodlivá hospodárska súťaž, čo je na škodu potenciálnych spotrebiteľov. Na základe návrhu Európskej komisie sa preto pokúšame vylepšiť súčasné právne predpisy tým, že zapájame potravinársky priemysel, ako aj spotrebiteľov. Správa zároveň ukladá európskemu potravinárskemu priemyslu povinnosť vniesť istú dávku zrozumiteľnosti do povinného označovania, ako aj do označovania a zobrazenia výživovej hodnoty potravín.
<P>
Na globalizovanom trhu Európska únia nemohla uniknúť potrebe upraviť a zlepšiť právne predpisy o potravinárskych výrobkoch, aby okrem iného bránila obchodovanie s potravinami a chránila ho pred čoraz agresívnejšou a nekontrolovanou medzinárodnou hospodárskou súťažou. Nie je žiadnou novinkou, že čoraz častejšie počúvame o rizikách potravinárskych výrobkov, ktoré tajne nesú označenia a vyjadrenia, ktoré často nespĺňajú stravovacie požiadavky, ale napriek tomu sa vydávajú za výrobky prospešné pre ľudské zdravie.
<SPEAKER ID="079" NAME="José Manuel Fernandes" AFFILIATION="PPE">
(PT) Vážený pán predsedajúci, označovanie potravinárskych výrobkov je veľmi dôležité na zaručenie bezpečnosti potravín. Som zástancom jasných informácií pre spotrebiteľov, ale zároveň podporujem menej byrokracie, zjednodušenie regulácie, viac právnej bezpečnosti a zvýšenú konkurencieschopnosť v potravinárskom priemysle, pričom nesmiem zabudnúť na menšie spoločnosti.
<P>
Priamy predaj zo strany poľnohospodárov nemôže podliehať predpisom tohto nariadenia, rovnako ako mu nemôžu podliehať ani miestne a remeselné výrobky. Takéto výrobky zaisťujú našu rozmanitosť a chránia naše najhlbšie korene. Spotrebitelia musia byť informovaní bez toho, aby sa na ich výber vyvíjal nátlak alebo aby boli naše regionálne výrobky stigmatizované.
<P>
Návrh Komisie je príliš opatrovnícky, pretože sa snaží tlačiť spotrebiteľov istým smerom namiesto toho, aby im poskytoval informácie. Niektorí chcú rozhodovať o tom, čo máme na jedálnom lístku, iní nám chcú zase hovoriť, ktoré jedlá môžeme a ktoré nemôžeme jesť. Uisťujem vás, že Portugalci, a najmä tí, ktorí pochádzajú z regiónu Minho, sa nikdy nevzdajú konzumácie jedál, ako sú pica no chão alebo arroz de cabidela. Nikdy sa nevzdajú polievok caldo verde a cozido à portugesa, ktoré sa podávajú spolu s chutnými miestnymi dezertmi a čašou vinho verde tinto.
<P>
Vítam preto pozmeňujúce a doplňujúce návrhy, úpravy a prácu pani spravodajkyne. Súhlasím s jej stanoviskom a s jej správou a zastávam názor, že spotrebitelia by mali byť uvedomelí a dobre informovaní, ale že len oni sami by mali niesť zodpovednosť za rozhodnutia o tom, čo budú jesť.
<SPEAKER ID="080" NAME="Mairead McGuinness" AFFILIATION="PPE">
Vážený pán predsedajúci, hovoríme o poskytovaní informácií o potravinách spotrebiteľom. Ako poslanci tohto Parlamentu získavame informácie o mnohých veciach, ale rozhodujúce nie sú ani tak samotné informácie, ako skôr to, čo s nimi urobíme.
<P>
Chcem sa vyjadriť k dvom konkrétnym bodom tejto správy. Jedným z nich je krajina pôvodu. Zaviedli sme označovanie krajiny pôvodu hovädzieho mäsa. Možno, že Únia by sa pre toto označovanie nerozhodla, ale kríza nás prinútila zaviesť ho. Zdá sa, že funguje veľmi účinne a veľmi dobre. Podporujem myšlienku, že najmä pokiaľ ide o mäsové výrobky, je potrebné poskytovať spotrebiteľom informácie o krajine pôvodu, aby vedeli, odkiaľ ich potraviny pochádzajú.
<P>
Dovoľte mi prejsť na druhý bod - na otázku, ktorú by som chcela veľmi zdôrazniť. Prečítala som si - a naozaj ďakujem tým, ktorí mi poskytli informácie - o semaforovom označovaní a odporúčaných denných dávkach a pokúsila som sa rozobrať tieto informácie mimoriadne dôkladne. Mám niekoľko poznámok. Máme zdravotné výstrahy na škatuľkách cigariet. Ja nefajčím. Myslím si, že tieto výstrahy sú úžasné a nikdy fajčiť nebudem. Tí, ktorí fajčia, však fajčia naďalej aj napriek všetkým alarmujúcim výstrahám na etiketách. Chcem zdôrazniť, že etikety vás nezoštíhlia. Etikety neznížia obezitu. Tento problém musíme prediskutovať oveľa hĺbkovejšie. Mali by sme zakázať výťahy a autá, aby sme mali viac pohybu, ale je sotva pravdepodobné, že sa vyberieme touto cestou.
<P>
Som rada, že toto je len prvé čítanie. Myslím si, že tieto otázky sú príliš zložité na to, aby sme ich vyriešili v tomto štádiu. Potrebujeme hĺbkovejšiu rozpravu a diskusiu a prísť s niečím, čo je v najlepšom záujme názvu správy: v záujme "poskytovania informácií o potravinách spotrebiteľom".
<SPEAKER ID="081" NAME="Herbert Dorfmann" AFFILIATION="PPE">
(DE) Vážený pán predsedajúci, dámy a páni, chcel by som sa poďakovať pani spravodajkyni. Efektívne označovanie potravín je skutočne veľmi dôležité. Spotrebitelia potrebujú vedieť, čo jedia, a potrebujú to zistiť v krátkom čase, keď nakupujú v supermarkete. Informácie však musia byť poskytované takým spôsobom, aby ste na ich pochopenie nepotrebovali titul z vedy o potravinách. Naša cieľová skupina pre tieto informácie je napokon celkom iná - nie sú to ľudia, ktorí už majú vynikajúce poznatky o tom, aké zdravé sú rôzne potraviny.
<P>
Uvažujem nad jednou oblasťou, ktorá je mimoriadne dôležitá, a to je oblasť tradične vyrábaných výrobkov - najmä výrobkov, ktoré spracovávajú a predávajú priamo poľnohospodári. Obsah týchto výrobkov často nie je normalizovaný - mám na mysli napríklad džemy a džúsy - a jednoducho nie je možné uvádzať informácie, ako je presný obsah cukru alebo presná kalorická hodnota.
<P>
V posledných rokoch sme vyvinuli veľa úsilia, aby sme zmenšili vzdialenosť, ktorú treba precestovať medzi poľnohospodárom a spotrebiteľom, a dnes sú faktory ako život na farme, poľnohospodárske trhy a tak ďalej celkovo veľmi dôležité pre imidž poľnohospodárov a poľnohospodárstva. Európske finančné prostriedky sme vynaložili aj na podporu takých vecí, ako je časť nášho programu rozvoja vidieka. Okrem toho, pri takomto predaji sa často nadviaže priamy vzťah medzi poľnohospodárom a kupujúcim a to je veľakrát dôležitejšie ako informácie na etiketách. Vyzývam vás preto, dámy a páni, aby ste podporili tie pozmeňujúce a doplňujúce návrhy, ktoré sú zamerané na nájdenie citlivého riešenia pre tento druh predaja.
<SPEAKER ID="082" NAME="Richard Seeber" AFFILIATION="PPE">
(DE) Vážený pán predsedajúci, pán komisár, je nepochybné, že v Európskej únii máme zdravotné problémy, a niet pochýb ani o tom, že záujmy spotrebiteľov musia byť prvoradé alebo že potraviny sú iné ako ostatné druhy tovaru, pretože je to niečo, čo konzumujeme a prijímame do svojich tiel. Je preto zrejmé, že musíme byť mimoriadne opatrní, keď hovoríme o potravinách a ich označovaní, a že zásada prevencie - ako je zakotvené v zmluve - musí platiť aj tu.
<P>
Je však naivné myslieť si, že tieto problémy môžeme vyriešiť prostredníctvom označovania potravín. Pozrime sa na USA: Američania majú najprísnejšie označovanie potravín, a predsa je v Spojených štátoch veľa ľudí s nadváhou. Musíme preto dobre zvážiť, ako riešiť tento problém u nás v Európe.
<P>
V prvom rade sa preto domnievam, že semaforový systém v navrhovanej podobe nám neumožní dosiahnuť naše ciele, pretože zmätok, ktorý vyvoláva, je väčší ako dôležitosť informácií, ktoré poskytuje. Po druhé som však presvedčený aj o tom, že systém odporúčanej dennej dávky, ktorý sa tiež navrhuje, bude veľmi pravdepodobne poskytovať informácie, ktoré budú spotrebitelia hľadajúci poznatky považovať za užitočné pre správny výber.
<P>
Po tretie, myslím si, že označovanie krajiny pôvodu je dôležité, a to najmä pokiaľ ide o potraviny. Väčšina spotrebiteľov chce vedieť, odkiaľ ich potraviny pochádzajú a kde boli vyrobené. Po štvrté, nazdávam sa, že ak majú informácie o zdraví ovplyvňovať rozhodnutia spotrebiteľov, musia byť vedecky podložené.
<P>
Mám pre pána komisára jednu poslednú žiadosť: stále čakáme na návrh Komisie týkajúci sa financovania Európskeho úradu pre bezpečnosť potravín (EFSA). Je to jediný orgán, ktorý si neúčtuje žiadne poplatky za svoju činnosť. Povedzte nám, prosím vás, niečo o tom, kedy môžeme tento návrh očakávať.
<SPEAKER ID="083" NAME="Anja Weisgerber" AFFILIATION="PPE">
(DE) Vážený pán predsedajúci, dobrou správou dnešného dňa je, že nové právne predpisy zaistia jednotné a povinné nutričné označovanie, ktoré sa vzťahuje na 100 gramov, čím zabezpečia väčšiu porovnateľnosť. Vyjadrenia o výživovej hodnote poskytujú spotrebiteľom informácie, ktoré im umožňujú prijímať informované rozhodnutia o kúpe.
<P>
Modelom, ktorý mám na mysli, je zodpovedný spotrebiteľ, ktorý vie, čo kupuje. Napodobeniny výrobkov, ktoré takto nie sú jasne označené, úmyselne zavádzajú spotrebiteľov. Napodobenina syra, stlačené šunkové výrobky, vanilkový jogurt, ktorý neobsahuje absolútne žiadnu vanilku - to je len zopár príkladov. Všetky tieto výrobky, ktoré sú napodobeninami, musia byť náležite označené. Teší ma, že zajtra Rade vyšleme jasný signál a že všetci, čo sme tu, sme sa zhodli na potrebe lepšieho označovania.
<P>
Pokiaľ ide o mňa, úlohou je poskytnúť informácie. Mali by sme však spotrebiteľov nechať, aby sa rozhodovali sami. Som preto proti semaforovému označovaniu. Neexistujú nezdravé potraviny, ale iba nezdravá a nevyvážená strava. Semaforový systém je zavádzajúci. Som za označovanie potravín podľa modelu odporúčanej dennej dávky a teší ma, že po zajtrajšom hlasovaní sa k nemu možno priblížime.
<SPEAKER ID="084" NAME="Csaba Sándor Tabajdi" AFFILIATION="S&amp;D">
(HU) Spotrebitelia musia vedieť, čo jedia. Maďarské strany preto plne podporujú kombinovaný farebný systém hybridného označovania. Národné združenie pre ochranu spotrebiteľa v Maďarsku tento systém tiež bezvýhradne podporuje. Kombinovaný systém farebného označovania je vynikajúci, ľahko pochopiteľný a jednoznačný. Umožňuje poskytovanie hodnoverných informácií a pomôže spotrebiteľom vybrať si zdravšie potravinárske výrobky. S cieľom potlačiť obavy týkajúce sa konzumácie tradičných výrobkov odporúčame, aby sa tento systém označovania používal len pre niektoré kategórie výrobkov. Je to úplne jasné. Zároveň podporujeme určenie krajiny pôvodu, a to v čo najširšej miere. Musíme potvrdiť toto nariadenie, ktoré žiada určenie krajiny pôvodu výrobkov pozostávajúcich z jednej zložky, ako sú ovocie a zelenina, mäso, ryby a ďalšie potraviny.
<SPEAKER ID="085" NAME="Giovanni La Via" AFFILIATION="PPE">
(IT) Vážený pán predsedajúci, dámy a páni, kým prioritou tohto Parlamentu je zaistiť, aby mali spotrebitelia potraviny, ktoré sú bezpečné a zo zaručeného a vysledovateľného zdroja, rovnako veľkou prioritou je aj podpora ľahkého prístupu k informáciám o potravinách, a to prostredníctvom náležitých systémov označovania. Zavedenie jasného a zrozumiteľného označovania potravín je krok týmto smerom a skutočne môže ovplyvniť výber spotrebiteľov tým, že ich podnieti, aby kupovali zdravšie výrobky zo zaručeného zdroja.
<P>
V tejto súvislosti by som chcel tento Parlament požiadať, aby starostlivo preskúmal pozmeňujúci a doplňujúci návrh 351, ktorý predložilo a podpísalo 40 poslancov a ktorý žiada, aby sa spotrebiteľom poskytovali informácie nielen o pôvode surovín používaných v niektorých nespracovaných poľnohospodárskych výrobkoch, ktoré sa dostávajú na naše stoly, ale aj o pôvode surovín používaných v spracovaných výrobkoch, ktoré pozostávajú len z jednej zložky, inými slovami v tých, ktoré okrem poľnohospodárskeho produktu obsahujú prídavnú látku.
<SPEAKER ID="088" NAME="Frédérique Ries" AFFILIATION="ALDE">
(FR) Vážený pán predsedajúci, rada by som uviedla dve poznámky týkajúce sa tohto nariadenia. Je nevyhnutné, aby sme zajtra potvrdili svoje hlasovanie o povinnom označovaní pôvodu potravín, ktoré už existuje na veľkom počte výrobkov: nielen na rybách, ovocí a zelenine, ale aj na nespracovanom hovädzom mäse. Tento druh označenia sa uvádza od čias, keď vypukla choroba šialených kráv.
<P>
Musíme tiež zaistiť, aby toto európske nariadenie chránilo investície veľkého počtu malých a stredných podnikov, ktoré inovujú a vytvárajú pracovné miesta. Musíme sa preto zbaviť všetkých tých opatrení, ktoré nielenže nebudú fungovať, ako napríklad nutričné profily spomínané v článku 14, ale ktoré budú zároveň pre podnikateľov jasnou stratou času a peňazí.
<P>
Rada by som to veľmi rýchlo zakončila otázkou pre nášho komisára pána Dalliho. Chcela by som počuť názor Komisie na pozmeňujúci a doplňujúci návrh 205, ktorým sa obšírne zaoberala pani Grossetêtová a ktorý zvažuje označovanie zvierat, ktoré boli zabité rituálnym spôsobom. Ako už bolo povedané, takýto postup by tieto výrobky nezmyselne stigmatizoval a bol by pre toto odvetvie mimoriadne kontraproduktívny. Rada by som vedela, aké je stanovisko Komisie, pokiaľ ide o túto veľmi dôležitú otázku.
<SPEAKER ID="089" NAME="Anna Rosbach" AFFILIATION="EFD">
(DA) Vážený pán predsedajúci, som európsky spotrebiteľ a chcem vedieť, čo si dávam do úst. V našej krajine si, samozrejme, môžem prečítať, odkiaľ pochádza šalát, mäso a syr, ktorý konzumujem. My spotrebitelia máme právo na jasný prehľad zloženia potravín, ktoré kupujeme, a to bez toho, aby sme boli vyštudovaní chemici alebo klinickí dietológovia. Vítame skutočnosť, že sa majú na prednej strane obalu uvádzať vyjadrenia v 100 gramoch alebo 100 mililitroch, keďže štatistika ukazuje, že práve túto informáciu spotrebitelia hľadajú. Nesmieme spotrebiteľov miasť priveľkým množstvom systémov označovania a nemali by sme ani zničiť regionálnu rôznorodosť oblastí zameraných na výrobu potravín tým, že zavedieme podrobný systém označovania nebalených potravín. Nemali by sme ani klásť do cesty prekážky mnohým malým a stredným podnikom, ktoré tvoria potravinársky priemysel. Stálo by to tisícky pracovných miest v celej Európe a my si nemôžeme dovoliť, aby sa to stalo.
<SPEAKER ID="090" NAME="Anna Maria Corazza Bildt" AFFILIATION="PPE">
(SV) Vážený pán predsedajúci, moja predstava je taká, že by sme mali posilniť právomoci spotrebiteľov tým, že im poskytneme jasné, jednoduché a zrozumiteľné informácie o potravinách bez toho, aby sme v rámci tohto postupu zaťažovali malých výrobcov väčšou byrokraciou. Som preto proti akejkoľvek forme zavádzajúceho označovania a prekrúcania. Som proti semaforovému systému označovania, pretože straší ľudí a nerešpektuje skutočnosť, že každý z nás má iné zdravotné požiadavky a iný životný štýl. Z rovnakých dôvodov som proti označovaniu povinného denného príjmu.
<P>
Som za označovanie krajiny pôvodu mäsa. Komisia musí predložiť návrhy na praktické riešenia, ktoré môžeme zhodnotiť a vzhľadom na ktoré môžeme následne prijať stanovisko.
<P>
Máme dve protichodné možnosti: buď nám budú politici odhora nadol kázať a určovať, čo by sme mali jesť, alebo dostaneme väčšiu slobodu výberu a právo na viac informácií. Som za systém označovania nutričných profilov, ktorý je flexibilný a založený na vedeckých výskumoch. Potravinársky priemysel musí prevziať zodpovednosť a musí si poupratovať vo svojich vlastných pracovných postupoch, aby odstránil veci, ktoré majú za následok potraviny horšej kvality. Potraviny sú otázkou zdravia a je dôležité, aby sme si to uvedomili. Musíme spojiť sily, aby sme získali kvalitnejšie potraviny.
<SPEAKER ID="091" NAME="Kriton Arsenis" AFFILIATION="S&amp;D">
(EL) Vážený pán predsedajúci, aj ja podporujem farebné semaforové etikety, ale rád by som upozornil na iný problém. Každú hodinu sa tropický panenský les s rozlohou, ktorá sa rovná ploche tristo futbalových ihrísk, premení na palmové plantáže. Takýmto spôsobom získavame palmový olej, ktorý sa používa na výrobu potravín, ktoré máme v regáloch. Táto informácia sa však pred našimi spoluobčanmi tají.
<P>
Vyzývam Parlament, aby hlasoval za pozmeňujúci a doplňujúci návrh 263, podľa ktorého sa musí povinne uvádzať palmový olej v potravinách, ktoré naši spoluobčania nachádzajú v regáloch supermarketov, aby tak finančne nepodporovali odlesňovanie, zmenšovanie biodiverzity a zmenu klímy, a to bez toho, aby to chceli urobiť alebo aby vedeli, že to robia.
<P>
Keď budeme zajtra v tomto Parlamente hlasovať, rozhodneme o tom, či môžu občania prevziať environmentálnu zodpovednosť za potraviny, ktoré si vyberajú, alebo či budú financovať spoločnosti a, bez toho, aby o tom vedeli, ničiť životné prostredie a našu spoločnú budúcnosť.
<SPEAKER ID="092" NAME="Franz Obermayr" AFFILIATION="NI">
(DE) Vážený pán predsedajúci, tri milióny európskych školákov trpia nadváhou a toto číslo každoročne stúpa o ďalších 85 000 detí. Samozrejme, nadváha spôsobuje celý rad chronických chorôb, a preto je dôležité, aké potraviny jeme. Inými slovami, sme to, čo jeme. Je v záujme spotrebiteľov, aby sme mali jasné a zrozumiteľné označovanie potravín, ktoré uvádza presné zložky. Vítam preto myšlienku poskytovať všetkým spotrebiteľom rýchlu predstavu o obsahu tuku, cukru a soli vo výrobku. Čo však naozaj nie je súčasťou tohto nariadenia, je zodpovednosť za pôvod zložiek výrobku. Je preto dôležité, aby niekto prevzal zodpovednosť za to, odkiaľ pochádzajú zložky, ktoré sa používajú v hotovom výrobku. V tejto súvislosti - v tomto citlivom segmente trhu - je tiež veľmi dôležité, aby sme zaviedli sankcie: sankcie pre tých, ktorí úmyselne klamú spotrebiteľov a vydávajú nepravdivé vyhlásenia týkajúce sa výrobkov a ich zložiek.
<SPEAKER ID="093" NAME="Christa Klaß" AFFILIATION="PPE">
(DE) Vážený pán predsedajúci, dnes sa rozprávame o informáciách a informácie možno rozšíriť po celom svete kliknutím jedného tlačidla. Nie je tu nedostatok informácií. To, čo nám chýba, sú skôr jasné, stručné a správne informácie.
<P>
Jedno je isté: potravinová etiketa nemôže byť príručkou zdravého stravovania. Poznatky o strave sú niečo, o čom treba hovoriť v rodine, na školách a v komunitách. Každý musí mať nejaké základné vedomosti, ak má byť schopný využiť informácie na etiketách potravín, aby si zostavil svoju vlastnú zdravú stravu. Odporúčané denné dávky, nutričné profily a zdravotné tvrdenia nie sú na etiketách potrebné. Semaforové označenia, ktoré môžu byť červené a zelené zároveň - keďže vysoký obsah cukru a nízky obsah tuku sa vzájomne nevylučujú -, spotrebiteľom nijako nepomôžu.
<P>
Označovanie miesta pôvodu už v dnešnom svete nie je náležité. Naša mliekareň v regióne Eifel dováža mlieko z Nemecka, Belgicka a Luxemburska. Aká je teda krajina pôvodu vyrábaného syra? Je zrejmé, že musíme podniknúť kroky, aby sme zabránili podvádzaniu spotrebiteľov. Etiketa musí uvádzať, čo sa vo výrobku nachádza, a to bez akejkoľvek možnosti nedorozumenia. Náhrada syra musí byť jasne rozpoznateľná a musí byť primerane označená. Potravinová prísada, teda kus mäsa, ktorý bol stlačený dokopy, sa nesmie predávať ako šunka pri pulte s lahôdkami. Vyzývam vás, aby ste podporili návrhy pani spravodajkyne.
<SPEAKER ID="094" NAME="Edite Estrela" AFFILIATION="S&amp;D">
(PT) Vážený pán predsedajúci, správne označovanie potravinárskych výrobkov je veľmi dôležité. Informácie o mieste pôvodu sú dôležité, rovnako ako informácie o obsahu tuku, cukru a soli. Preto ak majú byť informácie efektívne, musia byť jasné a dostupné a musia obsahovať len základné fakty. To však neznamená, že niektoré tradičné výrobky, ktoré sú v mnohých prípadoch vyjadrením kultúry v konkrétnych regiónoch Európy, nemôžu alebo by nemali byť vyňaté.
<P>
Pokiaľ ide o víno, myslím si, že by tiež malo byť vyňaté, a to z dvoch dôvodov: po prvé, je to špeciálny výrobok, na ktorý sa už vzťahuje špecifické nariadenie. Víno neobsahuje tuk ani cukor, ale alkohol, ktorý je odstupňovaný už v rámci súčasného označovania. Okrem toho, červené víno dokonca odporúča Svetová zdravotnícka organizácia. Po druhé, nové označovanie by len uškodilo odvetviu hospodárstva, ktoré už aj tak čelí veľkým ťažkostiam.
<SPEAKER ID="095" NAME="Oreste Rossi" AFFILIATION="EFD">
(IT) Vážený pán predsedajúci, dámy a páni, nemusíme sa báť uvádzania miesta pôvodu výrobkov, ktoré konzumujeme my a naše rodiny, ako aj všetci občania.
<P>
Spotrebitelia, ktorým sa musí zaručiť úplná sloboda výberu, majú právo vedieť, aké výrobky si kupujú, čo tieto výrobky obsahujú a odkiaľ pochádzajú. Sú to nevyhnutné nástroje, ktoré spotrebiteľom umožnia racionálne posúdiť svoje spotrebiteľské rozhodnutia týkajúce sa stravy. V tomto ohľade je kúpa založená na informáciách prvým krokom k zdravej a vyváženej strave, ktorá ľuďom pomáha starať sa o svoje zdravie.
<P>
Sme si vedomí, že z hospodárskych dôvodov alebo pre pohodlie by mnohé podniky radšej vynechali mnoho informácií zo svojich etikiet, ale zákonodarný orgán, ktorý musí konať výhradne v záujme európskych spotrebiteľov, to nemôže schváliť.
<P>
Účinné označovanie by nemalo uvádzať diskriminačné názory a rozdeľovať potraviny na dobré a zlé, ale môže spotrebiteľom poskytnúť nástroje, ktoré im pomôžu rozhodnúť sa samostatne a na základe informácií.
<P>
Strana Lega Nord vždy viedla boj za ochranu a garanciu kvalitných a podľa možnosti miestnych výrobkov, pretože je presvedčená, že dobrá a zdravá strava je kľúčom k pevnejšiemu zdraviu a lepšej kvalite života.
<SPEAKER ID="096" NAME="Rareş-Lucian Niculescu" AFFILIATION="PPE">
(RO) Zdá sa, že téma farebného označovania je najhorúcejším bodom diskusie v rámci dnešnej rozpravy. Tento nápad je možno atraktívny, ale rozhodne nie je vôbec účinný a dokonca je nebezpečný.
<P>
Nechcem tým povedať, že poskytovanie správnych informácií spotrebiteľom a prijímanie opatrení proti chorobám súvisiacim s potravinami by nemali byť prioritou, božechráň! Zároveň si však myslím, že niektoré potraviny nesmieme démonizovať. Neexistujú dobré alebo zlé potraviny, iba konzumácia nadmerného množstva jedla. Mnohé tradičné európske výrobky by mohli skončiť tak, že sa im spotrebitelia budú vyhýbať alebo ich výrobcovia upravia, čo by malo vážne následky pre náš potravinársky priemysel.
<P>
Na záver by som chcel zdôrazniť, že súhlasím s názorom pani Grossetêtovej, pokiaľ ide o mäso získavané prostredníctvom rituálneho zabíjania, a s názorom pána Dorfmanna o ručne vyrábaných potravinárskych výrobkoch, ktoré sú v Európe tiež významnou tradíciou. V neposlednom rade podporujem pozmeňujúci a doplňujúci návrh 351, ktorý spomínal pán Giovanni La Via.
<SPEAKER ID="097" NAME="Jaroslav Paška" AFFILIATION="EFD">
(SK) Chcel by som na úvod oceniť prácu pani spravodajkyne Renate Sommer, ktorá sa pri príprave správy zamerala na vylepšenie Komisiou pripravenej smernice. Som presvedčený, že pri označovaní výživovej hodnoty potravín sa musíme sústrediť na zmysluplnosť. Potrebné údaje musia byť uvádzané v porovnateľných hodnotách, nestrácať sa v nejakých symboloch či značkách.
<P>
Ďalej sa musíme sústrediť na zrozumiteľnosť. Základné údaje a informácie by sa mali uvádzať na čelnej strane, aby boli zrejmé na prvý pohľad. Doplnkové údaje o prísadách stačí poskytnúť aj na druhej strane výrobku.
<P>
Ďalej sa musíme zamerať na objektívnosť. Za pravdivé informácie o výrobkoch musí byť dodávateľ zodpovedný aj pod hrozbou sankcie. Ďalšia vec, ktorú musíme sledovať, je čitateľnosť informácií. Veľkosť a hrúbka písma uvádzané v návrhu Komisie sú nedostatočné. Základné údaje musia byť konzumentovi zrejmé na prvý pohľad.
<P>
Čo sa týka označovania krajiny pôvodu, vidím tu viacero nedoriešených problémov. Koneční výrobcovia často nakupujú polotovary na trhu podľa výhodnosti cien a striedavo od rôznych dodávateľov z rôznych krajín a v konečnom výrobku sú potom tieto suroviny pomiešané. Uvediem špecifické produkty ako saláma, klobása. V takých prípadoch bude zrejme ťažké krajinu pôvodu uvádzať.
<SPEAKER ID="098" NAME="Gilles Pargneaux" AFFILIATION="S&amp;D">
(FR) Vážený pán predsedajúci, pán komisár, ide tu o mimoriadne dôležitú otázku ochrany spotrebiteľa. Najnovší prieskum verejnej mienky naznačuje, že európski občania si myslia, že situácia v oblasti bezpečnosti potravín sa za posledných 10 rokov zhoršila, pričom jeden spotrebiteľ z troch stále neverí kvalite výroby. Je preto úplne nevyhnutné zaktualizovať, zjednodušiť a objasniť označovanie potravín v Európskej únii, aby sme zabezpečili, že spotrebitelia budú lepšie chránení.
<P>
Dovoľte mi uviesť dve poznámky. Pokiaľ ide o farebné označovanie, podporujeme ho za predpokladu, že bude obsahovať aj zmienku o výživovej hodnote vyjadrenej v percentách. Navyše som proti povinnému nutričnému označovaniu vín a liehovín. Chceli by sme, aby bolo nariadenie týkajúce sa vín a liehovín vypracované počas nasledujúcich troch rokov a nie počas nasledujúcich piatich rokov, ako to navrhla Európska komisia. Pán predsedajúci, pán komisár, na toto som vás chcel upozorniť.
<SPEAKER ID="099" NAME="Miroslav Mikolášik" AFFILIATION="PPE">
(SK) Dovoľte mi poďakovať sa kolegyni Renate Sommer za jej náročnú a dôslednú prácu na správe k tomuto návrhu nariadenia. Je to veľmi dôležitá právna norma, a to najmä vzhľadom na zdravie Európanov, ktoré je na prvom mieste. Dnes je nespochybniteľné, že množstvo chorôb, ako aj civilizačných ochorení súvisí s nesprávnou výživou, a preto musíme k tejto problematike pristúpiť koncepčne.
<P>
Chcem zdôrazniť, že spotrebiteľ musí dostať jasnú a prehľadnú informáciu o výživovej hodnote produktu, no rozhodnúť sa musí sám. Naším cieľom je povedať konzumentovi, čo je a nie čo má jesť. Preto systém semaforového značenia považujem za povrchný, skôr nedostatočný. Keďže až 80 % agropotravinárskych výrobcov predstavujú malí a strední podnikatelia, je potrebné tiež zdôrazniť, že prijaté opatrenia im nesmú prinášať nadmerné zaťaženie.
<SPEAKER ID="100" NAME="John Dalli">
člen Komisie. - Vážený pán predsedajúci, chcel by som vám poďakovať za túto živú a zaujímavú rozpravu, v ktorej sa zrodili také pevné názory na rôzne oblasti návrhu. Samozrejme, Komisia tieto názory starostlivo zváži.
<P>
Existujú určité otázky, ktoré sú podľa nás pre spotrebiteľov zásadné - napríklad dostupnosť informácií o alergénoch na všetkých potravinách, nutričné označovanie na prednej strane obalov so schválením dodatočného označovania zo strany členských štátov, zahrnutie merateľných kritérií čitateľnosti a vyvážené informácie týkajúce sa zdravia spotrebiteľov. Ešte raz by som chcel zdôrazniť, že dôrazne podporujem myšlienku nutričných profilov, chcem vyzdvihnúť, že nezastavíme výrobu žiadnych potravín a že práca na tejto veci bude pokračovať nezaujatým spôsobom. Komisia nemôže akceptovať vyškrtnutie tohto ustanovenia z nariadenia o tvrdeniach o potravinách.
<P>
Ak môžem, chcel by som zareagovať na niektoré otázky, ktoré dnes boli nastolené. Pokiaľ ide o financovanie Európskeho úradu pre bezpečnosť potravín (EFSA), môžem povedať, že v súčasnosti pracujeme na nelegislatívnej správe, ktorá by mala byť hotová po lete a ktorá bude uvádzať, aké bude naše smerovanie v tejto súvislosti.
<P>
Pokiaľ ide o inovácie, som presvedčený, že naše návrhy nie sú proti nim. Podporujem inovácie - tak ako Komisia -, ale musia byť zodpovedné. Chceme inovácie, ktoré spotrebiteľom pomáhajú a podporujú ich zdravie.
<P>
Pokiaľ ide o otázku uvádzaných tvrdení a schvaľovanie, ktoré spomínal pán Davies, musím povedať, že sme od členských štátov mali okolo 44 000 tvrdení podľa článku 13. Keď sme členské štáty požiadali, aby prehodnotili tieto tvrdenia, zredukovali sa na 4 000. To naznačuje, akým nedbalým a povrchným spôsobom sa tieto tvrdenia vytvárajú a prečo je dôležité, aby sme kontrolovali tieto tvrdenia, ktoré, ako som už povedal, sa vytvárajú ako marketingový nástroj na predávanie výrobkov. Tento proces sa naozaj trochu oneskoril z dôvodu veľkého množstva, ale pracujeme po častiach. Prvú časť dokončil Európsky úrad pre bezpečnosť potravín (EFSA) a v súčasnosti jej zverejnenie posudzuje Komisia, pričom úrad EFSA dobre pokročil aj s druhou časťou. Je to neustály proces. Na druhej strane, 50 tvrdení už bolo posúdených podľa článku 14 a Komisia sa vyslovila za alebo proti. Práca na tom teda napreduje - máme meškanie, ale práce pokračujú.
<P>
Chcel by som uviesť ďalšiu poznámku o posúdeniach vplyvu. Komisia podporila tento návrh na základe rozsiahlej diskusie so všetkými zainteresovanými stranami a na základe posúdenia vplyvu, ktoré zhodnotilo náklady a prospech rôznych možností politiky. Vplyv viacerých pozmeňujúcich a doplňujúcich návrhov, ktoré vážení poslanci predložili dnes a v minulosti s cieľom pridať ďalšie požiadavky na označovanie, nie je predmetom žiadneho posúdenia. Som presvedčený, že v záujme kvalitnejšieho nariadenia by mal byť rozhodovací proces vždy podopretý posúdením vplyvu.
<P>
Na záver by som ešte raz chcel poďakovať pani Renate Sommerovej a všetkým váženým poslancom za ich príspevky. Kompletný zoznam stanovísk Komisie ku všetkým pozmeňujúcim a doplňujúcim návrhom je ako zvyčajne Parlamentu k dispozícii.
<SPEAKER ID="101" NAME="Predsedajúci">
Rozprava sa skončila.
<P>
Hlasovanie sa uskutoční v stredu 16. júna 2010.
<P>
Písomné vyhlásenia (článok 149)
<SPEAKER ID="102" NAME="Sergio Berlato  " LANGUAGE="IT">
Rozprava, do ktorej sme sa dnes pustili, je mimoriadne dôležitá.
<P>
Európske právne predpisy stanovujú celý rad nariadení a smerníc o zložkách a označovaní potravín. V súčasnosti však medzi členskými štátmi neexistuje žiadna koordinovaná požiadavka týkajúca sa označovania. Je zrejmé, že pre vysoký počet všeobecných európskych predpisov o informáciách o potravinách je pre európskych spotrebiteľov ťažké nájsť jasné usmernenie. Namiesto toho, aby dodatočné nariadenia členských štátov plnili svoj účel a upchávali diery, bránia obchodovaniu v rámci vnútorného trhu Európskej únie.
<P>
Z týchto dôvodov som presvedčený, že len jednotný systém označovania potravín platný v celej Európe môže pomôcť odstrániť tieto problémy. Povinné označovanie musí byť znázornené v zrozumiteľnom formáte, aby mohli spotrebitelia nakupovať na základe informácií. Spotrebitelia rozhodne aj naďalej zaujímajú osobitné miesto v našom rozhodovacom procese, pokiaľ ide o ochranu ich zdravia a kvality tovaru, ktorý kupujú.
<P>
Musím zdôrazniť, že je dôležité, aby sme európske podniky chránili pred všetkými formami falšovania a nespravodlivej hospodárskej súťaže a aby sme zároveň podporovali znižovanie byrokracie. Uvádzanie mena alebo názvu výrobcu na obaloch potravín je tiež základnou informáciou, ktorá má podporovať konkurencieschopnosť európskeho potravinárskeho priemyslu.
<SPEAKER ID="103" NAME="António Fernando Correia de Campos  " LANGUAGE="PT">
Správa pani Sommerovej je kľúčová nielen z dôvodu poskytovania jasných informácií spotrebiteľom, ale aj z dôvodu zabraňovania deformácii trhu a pôsobenia v úlohe katalyzátora pre európske hospodárstvo, a to prostredníctvom transparentných mechanizmov a jednotného uplatňovania pravidiel v rámci EÚ. Je teda prekvapujúce, že sa v podobe zmien týkajúcich sa zasadnutia opäť objavili pokusy začleniť víno do tohto systému označovania spolu s informáciami o energetickej hodnote a obsahu cukru.
<P>
Na etiketách vín sa už povinne musí uvádzať mnoho údajov a pridanie nových požiadaviek by znamenalo, že by boli zahltené informáciami, ťažko čitateľné a mali by zanedbateľný praktický význam. Špeciálne požiadavky týkajúce sa označovania vína možno vysvetliť z historického hľadiska tým, že ide o vysoko regulovaný výrobok s určitými vlastnosťami. Z tohto dôvodu by malo víno podliehať navrhovanému päťročnému vyňatiu, ktoré umožní dôkladnú analýzu informácií, ktoré by mali etikety obsahovať. Z dôvodu finančnej krízy, ktorá v súčasnosti ovplyvňuje Európu, musíme byť obozretní, keďže vinárske odvetvie sa skladá predovšetkým z malých a stredných podnikov. Popri už aj tak obrovských nákladoch na kvalitnú výrobu to bude požiadavka navyše, ktorá bude mať minimálne praktické využitie. Vzhľadom na to som presvedčený, že je nevhodné a nesprávne označovať víno podľa nariadenia, ktoré v súčasnosti zvažujeme.
<SPEAKER ID="104" NAME="Robert Dušek  " LANGUAGE="CS">
Cieľom správy o označovaní potravín je zjednotiť sedem súčasných smerníc a jedno nariadenie a objasniť terajšie nariadenia na európskej a vnútroštátnej úrovni. Súčasný nesúlad spôsobuje neistotu a zmätok v informáciách o zložení a výživovej hodnote, ktoré sa uvádzajú na potravinách. Vedľajšie účinky týchto zmien v jednotnom označovaní potravín v EÚ zahŕňajú posilnenie konkurencieschopnosti európskych výrobcov a značnú podporu zdravého stravovania medzi obyvateľmi. Zásadne nesúhlasím s návrhom Komisie ponechať vo veľkej miere na členské štáty, aby si stanovovali vlastné právne úpravy. To by viedlo k ďalšiemu roztriešteniu a nejednote na vnútornom trhu s potravinami a celkom by to zničilo hlavný cieľ nariadenia, ktorý spočíva v jednotnom a zrozumiteľnom označovaní potravín. Veľkosť písma 3 mm, ktorú navrhla Komisia, je v mnohých prípadoch v praxi neuskutočniteľná. Dodržanie tohto návrhu by znamenalo zmenu veľkostí jednotlivých balení, čo so sebou logicky prináša vyššie náklady na výrobu obalov, na prepravu takto balených výrobkov a ich skladovanie, ako aj vyššie ceny potravín a vyššie náklady na ekologickú likvidáciu obalov. Komisia celkom prehliadla drobných poľnohospodárov a priamy predaj nebalených výrobkov. Je neprijateľné, aby nám Komisia predkladala také nevyvážené a neúplné návrhy, ktoré neberú do úvahy najnovšie vedecké poznatky. V zásade súhlasím s upravenou verziou správy Výboru pre životné prostredie, verejné zdravie a bezpečnosť potravín, a preto budem hlasovať za túto novú verziu.
<SPEAKER ID="105" NAME="Elisabetta Gardini  " LANGUAGE="IT">
Dnes hlasujeme o nariadení, ktoré je určené na ochranu spotrebiteľov prostredníctvom zaručenia ich práva na informácie o potravinách, ktoré sa im predávajú, aby mohli prijímať informované rozhodnutia o kúpe.
<P>
Nie sme tu preto, aby sme diktovali, čo musia európski občania jesť. Nemôžeme preto prijať prístupy, ako sú napríklad semaforové označovanie alebo nutričný profil, ktoré dávajú potravinám zelenú alebo červenú na základe takzvaných zásad zdravia, ktoré okrem iného neberú do úvahy gastronomické tradície alebo miestne špeciality. Poprední odborníci na výživu sú navyše presvedčení, že neexistuje nič také, ako sú dobré potraviny a zlé potraviny, ale len dobrá strava a zlá strava, čo závisí od kombinácie jednotlivých potravín v celkovej strave človeka. Model semafora aj model nutričného profilu prehliadajú skutočnosť, že ľudské telo potrebuje aj tieto veľmi očierňované tuky, cukor a soľ, aby mohlo správne fungovať.
<P>
Rada by som upozornila aj na potrebu určiť pôvod potravín. Dobre vieme, že v niektorých krajinách sa môžu používať prísady, ktoré sú zdraviu škodlivé, a vo výrobnom odvetví sa môžu tolerovať úbohé hygienické normy. Musíme chrániť aj tie podniky, ktoré sa pýšia kvalitou a zdravotnou prospešnosťou svojich výrobkov. Prostredníctvom nášho hlasovania môžeme v tomto smere urobiť dosť významný pokrok.
<SPEAKER ID="998" NAME="Andreas Mölzer  " LANGUAGE="DE">
Minuli sme okolo 90 miliónov EUR na kampaň EÚ zameranú na podporu zdravej stravy pre európskych školákov. Cieľom je povzbudiť deti, aby jedli zdravo, a to prostredníctvom toho, že im ponúkame ovocie zadarmo. Míňame teda milióny na to, aby sme deťom natĺkli do hláv, že by mali jesť jablká a iné ovocie. Potom plánujeme zaviesť systém označovania potravín, v ktorom by potraviny s nízkym obsahom cukru, tuku a soli mali na etikete zelené semaforové označenie, a tie, ktoré majú vysoký obsah týchto látok, by zase mali červené semaforové označenie. A zrazu by tie jablká, ktoré dodávame za milióny eur, mali červené označenie pre ich obsah cukru a boli by preto považované za nezdravé. Keby sa tak stalo, deti by asi na adresu EÚ nenašli veľmi pochvalné slová. Dokonca aj tí ľudia, ktorí sa nezamýšľajú nad tým, čo jedia, nakoniec dostali správu o tom, že konzumácia nadmerného množstva polotovarov, keksov, sladkostí a alkoholu je nezdravá. Pre všetkých ľudí, ktorí chcú brať pri nakupovaní potravín do úvahy svoje zdravie, alebo pre tých, ktorí sú nútení robiť to, lebo sú chorí, je kompletný zoznam potravinových zložiek oveľa dôležitejší. To napríklad uľahčí diabetikom vypočítať si počet chlebových jednotiek namiesto toho, aby museli odhadovať, koľko inzulínu si majú pichnúť. Pre približne 10 % spotrebiteľov, ktorí podľa všetkého čítajú nutričné označovanie, sú kalorická hodnota a obsah kalórií ideálnym riešením. Naopak, mätúci systém farebného označovania skutočne nespĺňa svoj účel.
<SPEAKER ID="106" NAME="Daciana Octavia Sârbu  " AFFILIATION="S&amp;D">
písomne. - Mnoho európskych občanov trpí zdravotnými problémami, ktoré súvisia so stravou, ako sú napríklad cukrovka, vysoký krvný tlak a srdcové ochorenia. Počet prípadov týchto problémov, ktorým sa často dá predísť, navyše stúpa. Veľké spoliehanie sa na spracované potraviny a polotovary v kombinácii s nedostatkom dostupných informácií o ich obsahu znamená, že spotrebitelia si nie vždy vyberajú zdravú stravu - dokonca ani keď chcú. Máme právo na jasné a presné informácie o tom, čo jeme. Malo by byť jednoduché porovnať rôzne výrobky, a to najmä z hľadiska ich obsahu tuku, cukru a soli. Normy označovania - predovšetkým farebné označovanie, ktoré v zajtrajšom hlasovaní podporím - pomôžu tým, ktorí majú špecifické potreby týkajúce sa stravy, ako aj tým, ktorí sa zaujímajú o svoju celkovú stravu, aby si mohli správne vybrať. Samotné vzdelávanie o strave a výžive nestačí - treba ho podporiť dostupnými a spoľahlivými informáciami, ktoré môžu ľudia ľahko využiť. Je to mimoriadne dôležité z toho dôvodu, aby sme zaistili, že sa ľudia môžu správne rozhodnúť o svojej strave, a je to jeden z najlepších spôsobov, ako môžeme bojovať proti chorobám súvisiacim so stravou, ktoré patria v Európskej únii na popredné miesta.
<SPEAKER ID="107" NAME="Róża Gräfin von Thun und Hohenstein  " LANGUAGE="PL">
Správa o návrhu nariadenia Európskeho parlamentu a Rady o poskytovaní informácií o potravinách spotrebiteľom, o ktorej sa dnes bude hlasovať počas plenárneho zasadnutia Európskeho parlamentu, je ďalším krokom k tomu, aby sme spotrebiteľom umožnili dostávať o výrobku informácie, ktoré potrebujú, a aby na základe nich mohli prijať informované rozhodnutie o tom, či si ho kúpia. Na základe tohto právneho predpisu Únia zavedie systém označovania potravín, ktorý bude povinný vo všetkých členských štátoch. Je to príklad dobrého právneho predpisu, ktorý racionalizuje súčasný systém siedmich smerníc a jedného nariadenia. Harmonizácia právnych predpisov na európskej úrovni znamená, že bude zaručené správne fungovanie spoločného trhu, a to vďaka tomu, že sa spotrebiteľom umožní, aby sa rozhodovali o výbere na základe informácií, pričom sa zároveň zabezpečí právna ochrana pre výrobcov. Množstvo rôznych systémov označovania potravín iba vyvoláva zbytočné pochybnosti medzi nakupujúcimi spotrebiteľmi, pričom informácie, ktoré sa uvádzajú na obale, sú často nečitateľné alebo zobrazené nesprávne. To je zvlášť dôležité, pokiaľ ide o epidémiu obezity v Európe. Cieľom správy pani Sommerovej je zmeniť túto situáciu, a preto budem hlasovať za jej prijatie.
