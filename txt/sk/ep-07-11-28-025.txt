<CHAPTER ID="025">
Referendum vo Venezuele (rozprava)
<SPEAKER ID="268" NAME="Predsedajúca">
Ďalším bodom je vyhlásenie Komisie o referende vo Venezuele.
<SPEAKER ID="269" NAME="Stavros Dimas">
člen Komisie. - Vážená pani predsedajúca, národná volebná rada oznámila, že všeobecné referendum o návrhu ústavnej reformy, ktorý predložil prezident Venezuelskej bolívarovskej republiky a Národné zhromaždenie sa bude konať 2. decembra 2007. V tento deň budú občania Venezuely môcť uplatniť svoje demokratické právo na rozhodnutie o navrhovaných zmenách, ktoré budú utvárať dôležité aspekty života krajiny z hľadiska politiky, inštitúcií, hospodárstva a spoločenského života.
<P>
Komisia pozorne sleduje celý proces prebiehajúcej ústavnej reformy vo Venezuele, rovnako ako v ďalších oblastiach sveta. Zdôrazňujeme dôležitosť, ktorú prikladáme skutočnosti, že každá nová ústava alebo ústavná reforma by mala posilniť demokraciu a právny štát. Veríme tiež, že by sa každá ústava mala zakladať na širokej národnej zhode a že by mala primerane odzrkadľovať pluralitu a rôznorodosť každého národa. Ústavy by mali občanov zjednocovať a nie rozdeľovať.
<P>
Komisia so záujmom sleduje intenzívnu diskusiu o venezuelskej ústavnej reforme. Všimla si, že niektoré časti venezuelskej spoločnosti s navrhovanými zmenami súhlasia, existujú však tiež skupiny, ktoré sú výrazne proti nim. Vyjadrujú obavy, hlavne vzhľadom na tie časti reformy, ktoré by podľa nich v prípade schválenia reformy viedli k väčšej koncentrácii moci v rukách prezidenta, k oslabeniu demokratických kontrolných mechanizmov a existujúcich inštitúcií a tiež by ohrozili demokratickú pluralitu. Iní sa domnievajú, že navrhované zmeny sú omnoho viac než jednoduchá reforma a poukazujú na možnú zmenu základnej štruktúry štátu.
<P>
Komisia si túto situáciu uvedomuje a venuje jej primeranú pozornosť. Myslíme si, že k navrhovanej reforme by sa mali vyjadriť samotní občania Venezuely. Súčasne však tiež zdôrazňujeme dôležitosť, ktorú prikladáme kampani týkajúcej sa reformy, ktorá by sa mala viesť otvorene a v duchu vzájomného rešpektovania. Dúfame tiež, že referendum prebehne v pokojnej atmosfére a že jeho priebeh bude úplne transparentný.
<P>
V tejto súvislosti stojí tiež za zmienku, že volebná pozorovacia komisia, ktorú vyslala EÚ na posledné prezidentské voľby vo Venezuele konštatovala, že volebný proces všeobecne vyhovoval medzinárodným normám a národnej legislatíve a zdôrazňovala pokojnú atmosféru, v ktorej sa voľby uskutočnili.
<SPEAKER ID="270" NAME="Francisco José Millán Mon">
v mene skupiny PPE-DE. - (ES) Vážená pani predsedajúca, americký kontinent ako celok je zo všetkých kontinentov Európe najbližší, čo sa týka hodnôt, ideálov, pohľadu na svet a jednotlivca, ich dôstojnosť a práva. To, čo nazývame západom podľa mňa celkom jasne zahŕňa aj Latinskú Ameriku.
<P>
V posledných rokoch sa v Latinskej Amerike objavujú pozitívne trendy, ktoré ju ešte viac približujú Európe: pluralitné voľby a demokratická konsolidácia, rast s omnoho vyrovnanejšími a otvorenejšími hospodárskymi politikami, integrácia regiónov a dôležité dohody s EÚ.
<P>
Aj v tejto pozitívnej panoráme sa však dajú nájsť výnimky. Okrem tej tradičnej, Kuby, sa teraz vynára nová, Venezuela. Dochádza tu k postupnému nástupu autoritatívneho režimu, v ktorom sú potlačené základné slobody, zastrašovaná opozícia a ľudia, ktorí majú čo i len malé podozrenie, že ich názor už nie je tajomstvom sa začínajú báť. V tomto ohľade nás veľmi znepokojilo zatvorenie stanice Radio Caracas Televisión v máji 2006.
<P>
V nedeľu prebehne narýchlo pripravené ústavné referendum, ktorého účelom je zaviesť autoritársky a uzatvorený režim a tiež vytvoriť systém nazývaný socializmom 21. storočia. Až donedávna nazýval blízky spolupracovník prezidenta Cháveza tento proces "prevratom" Mrzí ma, že nebola oficiálne pozvaná volebná pozorovacia misia EÚ.
<P>
Ba čo viac, referendum prebieha v atmosfére násilia a napätia, ktorej obeťami sa stali dokonca študenti odmietajúci referendum. V posledných rokoch tiež vzrástla fyzická a právna neistota občanov, zvýšil sa počet únosov a okupovaných území. Dôsledkom je napríklad emigrácia mnohých mojich galícijských spoluobčanov. Tí od okamihu nástupu prezidenta Cháveza do funkcie opúšťajú krajinu každoročne v počte 1000.
<P>
Povzbudený vysokými cenami ropy hľadá prezident Chávez nasledovníkov a spojencov v ďalších krajinách, nahlas sa prejavuje na medzinárodnom fóre a mieša sa do záležitostí okolitých štátov. Ako povedal prezident Uribe, prezident Chávez sa snaží zapáliť kontinent. Jeho postoj predstavuje problém pre demokratickú stabilitu Venezuely a pre súlad a integráciu v celej Latinskej Amerike. Narušuje tiež vzťahy, ktoré sa v priebehu posledných desaťročí rozrastali medzi krajinami regiónu a Európskou úniou.
<P>
Ak máme na pamäti budúcu vrcholnú schôdzku v Lime, musíme považovať postoj prezidenta Cháveza za vážnu výzvu, ktorú treba opatrne zvažovať v EÚ a jej členských štátoch.
<SPEAKER ID="271" NAME="Luis Yañez-Barnuevo García" LANGUAGE="ES">
Vážená pani predsedajúca, prvou vecou, ktorú musíme tu v Parlamente urobiť, presne podľa jeho tradičného rešpektu, v súlade s politikou nezasahovania, je nezhoršovať ďalej situáciu na kontinentoch a v tretích krajinách, čo by mohol byť dôsledok našich vyhlásení.
<P>
Pán Millán Mon správne poznamenal, že Latinská Amerika sa v posledných rokoch vyvíja veľmi pozitívne, a to politicky, veľká väčšina krajín Latinskej Ameriky sú demokratické, aj hospodársky, a tiež sa zlepšuje sociálna situácia i keď trochu nesmelo.
<P>
Európa k tomuto vývoju veľmi prispela, a to prostredníctvom spoločností, investícií a najmä rozvojovou pomocou, ktorá je pre tento kontinent najvyššia.
<P>
Nepovedal by som, že Venezuela je v tomto všeobecnom kontexte výnimkou ale skôr, že vo Venezuele panuje trochu osobitná situácia a to tiež vďaka veľmi osobitnej a jemu vlastnej osobnosti prezidenta Cháveza. Nesmieme však zabúdať a najmä nie v demokratickom orgáne, akým je tento Parlament, že prezident Chávez bol trikrát zvolený veľkou väčšinou a bez akéhokoľvek podozrenia na volebný podvod.
<P>
V takýchto podmienkach, aby bolo jasné, že nehovoríme o diktáte, musíme postupovať opatrne, snažiť sa zintenzívniť rokovania tým, že ponúkneme priateľskú ruku, a tiež musíme povzbudiť túto krajinu, ktorá je nepochybne roztrieštená a rozdelená, aby viedla vnútorný dialóg a snažila sa dosiahnuť konsenzus a uzmierenie. Takto musíme konať vo viere, že sa krajina nemôže zmeniť iba so súhlasom 60 % väčšiny a že pravidlá hry sa nemôžu zmeniť bez širokého súhlasu minimálne 70 % alebo 80 %, ako sa ukázalo v iných krajinách okolo nás a na našom starom kontinente, v Európskej únii.
<P>
Vnútorná situácia je určite veľmi znepokojujúca, a to z dôvodov, ktoré tu uvádzam: posun alebo podozrenie na posun k autoritárstvu, koncentrácia moci, postupné vytrácanie rozdelenia právomocí a tiež obmedzenie slobody prejavu požitím nástroja, ktorý je v Európe takmer neznámy a nazýva sa en cadena. Tento nástroj umožňuje prezidentovi alebo jeho ministrom zabaviť na akýkoľvek čas všetky televízne kanály a rozhlasové vysielače, ktoré potom vysielajú iba prezidentove správy. Tieto správy netrvajú iba pár minút. V skutočnosti môže toto vysielanie vo výnimočných prípadoch trvať aj niekoľko hodín denne. V krajine, kde sa číta iba málo novín a kde sú rozhlas a televízia hlavnými médiami predstavuje táto skutočnosť problém.
<P>
Napriek tomu trvám na tom, a tým svoj príspevok ukončím, že čo sa týka tohto referenda musíme byť opatrní, ponúknuť rokovania a priateľskú ruku a snažiť sa byť sprostredkovateľom medzi dvomi opozičnými silami vo Venezuele.
<SPEAKER ID="272" NAME="Marios Matsakis">
v mene skupiny ALDE. - Vážená pani predsedajúca, Venezuela je krajina s výnimočnými prírodnými krásami a veľmi bohatými prírodnými zdrojmi. Disponuje zásobami ropy, uhlia, železa a zlata, ktoré sú jedny z najväčších na svete. Napriek prírodnému bohatstvu zostáva väčšina Venezuelčanov veľmi chudobných a veľmi veľa ich žije v otrasných podmienkach. Z bohatstva krajiny ťaží iba veľmi malá menšina, patriaca k bohatej elite.
<P>
Nie je teda prekvapujúce, že sa v takýchto podmienkach, ktoré sú charakteristické veľkými sociálnymi rozdielmi vynoril Hugo Chávez ako záchranca chudobných. Neprekvapuje ani to, že väčšina Venezuelčanov privítala program pána Cháveza na zoštátnenie. Pre nich je Hugo Chávez ten, kto ich zdvihne z nešťastia biedy a nedostatku.
<P>
To všetko platí aj pre nadchádzajúce referendum o ústavnej reforme. Som si istý, že referendum zabezpečí potrebný všeobecný súhlas a na to, aby sme zmenili verejnú mienku je teraz už príliš neskoro. A preto sa pred nami po referende 2. decembra objaví nový Fidel Castro. Zdá sa, že zatiaľ čo na Kube jeden totalitný vodca pomaly odchádza, ďalší sa rodí vo Venezuele. Keď sme však už túto smutnú skutočnosť odhalili, mali by sme sa možno spýtať, či môžeme nás, teda západ, akokoľvek viniť z toho, ako sa vyvíja situácia vo Venezuele.
<P>
Túto otázku si musíme položiť nielen preto, že z akademického hľadiska môžeme mať pravdu politicky aj morálne, ale tiež preto, aby sme boli schopní podobným situáciám v budúcnosti predchádzať. Žiaľ, je jasné, že pri našich stykoch s Venezuelou sme sa v posledných rokoch dopustili mnohých vážnych chýb. Na súčasnú pozíciu sme pánovi Hugovi Chávezovi čiastočnej pomohli našimi prehliadnutiami a povereniami v zahraničnej politike. A preto, keď budeme uvažovať nad tým, ako budeme s prezidentom rokovať v budúcnosti, začnime najprv ospravedlnením sa venezuelským občanom.
<SPEAKER ID="273" NAME="Alain Lipietz">
v mene skupiny Verts/ALE. - (FR) Hovorím tu ako predseda Delegácie pre vzťahy s krajinami Andského spoločenstva. V tejto funkcii som Venezuelu navštevoval najmenej jedenkrát za rok.
<P>
Od času, keď som začal chodiť do tejto krajiny, inými slovami od vojenského zásahu proti prezidentovi Chávezovi počúvam zo všetkých venezuelských médií ostré prejavy proti prezidentovi aj proti diktátorstvu. V hoteloch, v ktorých som býval, aj napriek tomu, že sa pýšili tromi, štyrmi alebo dokonca piatimi hviezdičkami nebolo povolené sledovať verejnú televíziu, čo sa vlastne ani nedá, lebo vysielanie je zasnežené. Generáli, ktorí stoja za vojenským zásahom stále voľne prechádzajú po najväčšom námestí v Caracase a prezident Chávez, legálne zvolený, znovu zvolený a potom zvolený ešte tretí krát, proti nim nezdvihol ani prst.
<P>
Venezuela je jednou z krajín, ktoré sa snažia riešiť konflikty, ktoré sú v krajinách celej Latinskej Ameriky bežné, čo najmierumilovnejším spôsobom. Nie som celkom nadšený zo všetkých zmien, ktoré sa snaží prezident Chávez presadiť do Bolívarovskej ústavy. Avšak, ako už poznamenal pán Matsakis, rozhodnutie spočíva iba na pleciach venezuelských občanov.
<P>
Môžeme sa ospravedlňovať za to, akým spôsobom sme vzbudili dojem, že podporujeme vojenský zásah. Pravdou je, že to pomohlo pri radikalizácii venezuelského režimu. Napriek tomu si myslím, že predovšetkým by sme mali rešpektovať rozhodnutie venezuelského ľudu.
<SPEAKER ID="274" NAME="Willy Meyer Pleite">
v mene skupiny GUE/NGL. - Vážená pani predsedajúca , chcel by som požiadať európske právo, aby prestalo zasahovať do záležitostí Venezuely.
<P>
Európske právo nemá rado Kubu, pretože tvrdí, že tam neprebiehajú žiadne voľby, ale nemá rado ani Venezuelu, pretože tam sa voľby konajú. Venezuela je v skutočnosti jednou z krajín Latinskej Ameriky, v ktorej sa koná najviac volieb a na všetky dohliada Organizácia amerických štátov, Európska únia a prestížne nadácie, ako je napríklad Carter Center.
<P>
Dámy a páni práva, to čo vám vadí je systém. Prestaňte zasahovať a rešpektujte suverénny národ, ktorý slobodne prejavuje svoju vôľu a bude tak robiť i naďalej. Nemali by sme predbiehať udalosti. Nesúhlasili sme v rámci Európskej únie, ako povedal pán komisár Dimas, že nedávne prezidentské voľby prebehli úplne v poriadku.
<P>
Musíme vyčkať a sledovať a rešpektovať to, čo povedia občania Venezuely a nijako sa do situácie nemiešať, dámy a páni práva.
<SPEAKER ID="275" NAME="José Ribeiro e Castro" AFFILIATION="PPE-DE">
(PT) Vážená pani predsedajúca, pán komisár, dámy a páni, v roku 1848 vyhlásil Karol Marx socializmus 19. storočia a bola to katastrofa. V roku 1917 vyhlásil Lenin Ruskou revolúciou socializmus 20. storočia, a bola to katastrofa. Rôzni členovia tohto Parlamentu z tejto katastrofy vyviazli a pridali sa k nám v slobode. Problém so socializmom 21. storočia, ako ho vyhlasuje prezident Chávez vo Venezuele je, že toto storočie ešte len začína a nevieme čo sa stane. Môžeme si však predstaviť, že rovnako ako v 19. a 20. storočí, aj tento socializmus bude katastrofou.
<P>
V skutočnosti už teraz vidíme, že ústi do násilia. Neznepokojujú nás voľby. Čo nás znepokojuje je brutálne násilie, ktorého sa dopúšťajú úrady proti študentom, ktorí vo Venezuele protestujú, pretože sa im nepriznáva právo demonštrovať. Niektorí z týchto študentov v posledných dňoch zomreli v uliciach Caracasu a iných miest. To, čo znepokojuje nezávislých, slobodných novinárov je ohrozovanie slobody slova, ktoré sa prejavuje po celej Latinskej Amerike a osobitne potom vo Venezuele a ktoré nakoniec viedlo k zatvoreniu Radio Caracas Televisión.
<P>
Toto nás znepokojuje a máme právo byť znepokojení, pretože v ústavnej reforme, ktorú navrhuje prezident Chávez ustúpili také termíny, ako decentralizácia, súkromná iniciatíva, slobodná súťaž a sociálna spravodlivosť slovám ako socializmus, socialista, ustanovenie socialistického štátu, zrušenie nezávislosti centrálnej banky a moc ľudu. Na celom svete je dobre známou skutočnosťou, že pokiaľ niekto použije termín moc ľudu znamená to, že všetka moc bude ľudu odobratá a že demokracia bude zničená. To sa stalo všade, kde sa objavil výraz moc ľudu. Bolívarovské ozbrojené sily, "komúny", to by nás malo znepokojovať, to prinieslo nestabilitu a nebezpečenstvo posledných mesiacov a rokov do ulíc Caracasu, a to tiež predstavuje hrozbu regionálnej stabilite, pokiaľ by malo pokračovať to, čo sa nedávno udialo medzi Venezuelou a Kolumbiou. Preto je dôležité, aby sme pozorne sledovali udalosti vo Venezuele v solidarite s demokratickými stranami a občianskou spoločnosťou, ktoré bojujú za regionálnu stabilitu a pevne bránia demokraciu, ale tiež vo väčšej súdržnosti s diplomaciou Európskej únie.
<SPEAKER ID="276" NAME="Alojz Peterle" AFFILIATION="PPE-DE">
(SL) Dnes sme podpísali Listinu základných práv Európskej únie, čím sme vyjadrili svoj záväzok voči úcte k ľudskej dôstojnosti, demokratickým hodnotám a právu. To, čo bolo základom úspešného rastu v celej Európskej únii je tiež štartovacou čiarou rozvíjania vzťahov s našimi partnermi na celom svete.
<P>
Celá Európska únia si želá bližšiu a stabilnejšiu spoluprácu s krajinami Latinskej Ameriky a ich regionálne prepájanie. Vzhľadom na zvláštnu povahu a skutočné záujmy krajín Latinskej Ameriky veríme, že je možné vybudovať strategické a dlhodobé vzťahy iba týmto spôsobom a s takými krajinami, s ktorými zdieľame základné hodnoty a princípy.
<P>
Politický vývoj vo Venezuele sa pred nedávnom od spomínaného smeru odchýlil. Preto podkopáva dynamiku a rozsah budúcej spolupráce Latinskej Ameriky a Európskej únie a dynamiku integrácie v rámci samotnej Latinskej Ameriky. Referendum o ústave polarizuje Venezuelu, pretože nové návrhy sústredia politickú moc a nebudú smerovať k otvorenej, ideologickej a demokratickej spoločnosti. Veríme v sociálnu spoločnosť, nie spoločnosť socialistickú, pretože tá sa ľudí s odlišným názorom zbavuje.
<SPEAKER ID="277" NAME="Predsedajúca">
Rozprava sa skončila.
<P>
Písomné vyhlásenia (článok 142)
<SPEAKER ID="278" NAME="Pedro Guerreiro  " LANGUAGE="PT">
Neuveriteľné! Európsky parlament dal na program rokovania vyhlásenie Komisie o ústavnej reforme, ktorá sa vo Venezuelskej bolívarovskej republike plánuje na 2. decembra namiesto rozpravy o súčasnom pokuse odoprieť všetkým občanom členských štátov EÚ právo vyjadriť v referende názor na tzv. "ústavnú", "mini", "zjednodušenú", "reformnú" alebo teraz Lisabonskú zmluvu.
<P>
V podstate je zaradenie tejto rozpravy na program rokovania pokusom odpovedať tým, ktorí podporujú neprijateľnú a mimoriadne závažnú politiku zasahovania a pokus o destabilizáciu suverénneho štátu, najmä pokiaľ ide o proces, o ktorom môžu rozhodovať iba občania Venezuely, a to tak, že svoj názor na zmeny ústavy vlastnej krajiny vyjadria v referende (!).
<P>
Venezuelská vláda a jej občania sú nepochybne príkladom, ktorý znepokojuje veľké finančné a hospodárske záujmy, ktoré si stanovila Európska únia: príkladom vyhlásenia národnej suverenity a nezávislosti, príkladom realizácie plánu na vlasteneckú emancipáciu a vývoj, príkladom medzinárodnej a protiimperialistickej solidarity, príkladom toho, za čo sa oplatí bojovať, a síce možnosť mať spravodlivejšiu, demokratickejšiu krajinu a svet žijúci v mieri.
