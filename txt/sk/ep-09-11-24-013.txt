<CHAPTER ID="013">
Mobilizácia Európskeho fondu na prispôsobenie sa globalizácii: Belgicko - textilný sektor a Írsko - Dell - Premiestňovanie podnikov v EÚ a úloha finančných nástrojov EÚ (rozprava) 
<SPEAKER ID="436" NAME="Predsedajúci">
Ďalším bodom programu je spoločná rozprava na tieto témy:
<P>
správa pána Reimera Bögeho v mene Výboru pre rozpočet o návrhu rozhodnutia Európskeho parlamentu a Rady o mobilizácii Európskeho fondu na prispôsobenie sa globalizácii podľa bodu 28 Medziinštitucionálnej dohody zo 17. mája 2006 medzi Európskym parlamentom, Radou a Komisiou o rozpočtovej disciplíne a riadnom finančnom hospodárení
<P>
otázka na ústne zodpovedanie o premiestňovaní podnikov v EÚ a úlohe finančných nástrojov EÚ, ktorú Komisii položila pani Pervenche Berèsová v mene Výboru pre zamestnanosť a sociálne veci - B7-0226/2009).
<SPEAKER ID="437" NAME="Reimer Böge">
spravodajca. - (DE) Vážený pán predsedajúci, pán komisár, dámy a páni, ako spravodajca Výboru pre rozpočet dnes prekladám návrh o mobilizácii Európskeho fondu na prispôsobenie sa globalizácii (EGF) vzhľadom na dva konkrétne prípady - jeden založený na žiadostiach z Belgicka a jeden na žiadostiach z Írska. Na začiatku by som však chcel znovu poukázať na to, že úlohou Výboru pre rozpočet je preskúmať, či boli splnené podmienky na mobilizáciu EGF, a chcel by som v tomto bode zdôrazniť, že v rámci posledných mesiacov neustále prebieha vynikajúca spolupráca, a to aj v podobných prípadoch, medzi Výborom pre rozpočet a Výborom pre zamestnanosť a sociálne veci. Usilujeme sa tiež náležite zohľadniť pripomienky a kľúčové návrhy Výboru pre zamestnanosť a sociálne veci a na tom základe je tiež správne venovať sa otázke na ústne zodpovedanie, ktorú predložil Výbor pre zamestnanosť a sociálne veci, keďže vyšetrovania v tejto veci sú naliehavé.
<P>
Viete, že EGF má maximálnu ročnú sumu finančných prostriedkov 500 miliónov EUR a že je určený výlučne na poskytovanie dodatočnej pomoci tým pracovníkom, ktorí následkom globalizácie prišli o prácu a ktorí pociťujú dôsledky ďalekosiahlych štrukturálnych zmien v usporiadaní svetového obchodu. V uznesení sme sa znovu jasne vyjadrili, že ďalej namietame proti opakovanému používaniu finančných prostriedkov z Európskeho sociálneho fondu na financovanie EGF a trvám na tom, pán komisár, aby ste dnes znovu potvrdili, že to nakoniec nebude vyplatené z Európskeho sociálneho fondu.
<P>
Veľmi rád by som znovu Komisiu vyzval, aby dnes zdôraznila úlohu, ktorú sme dostali vo Výbore pre rozpočet, menovite aby sme v budúcnosti nepredkladali žiadosti o mobilizáciu tohto fondu spolu, ale predkladali ich oddelene, lebo každý prípad má trochu odlišné východisko a mali by sme sa vyhýbať možnosti, že zložitý prípad spôsobí oneskorené schválenie iného prípadu. Dúfam, že to dnes môžete znovu potvrdiť.
<P>
Čo sa týka okolností týchto dvoch prípadov, dokonca aj podľa pozmenených pravidiel - keďže tieto dve žiadosti boli podané po 1. máji 2009 - hovoríme o mobilizácii v celkovej výške približne 24 miliónov EUR. Tie sú určené na poskytnutie podpory prepusteným pracovníkom v textilnom priemysle v Belgicku a v odvetví výroby počítačov v Írsku. V Belgicku došlo k celkovému prepusteniu 2 199 pracovníkov v 46 spoločnostiach pôsobiacich v textilnom odvetví, ktoré sa všetky nachádzajú v susediacich regiónoch na úrovni NUTS 2 - Východné Flámsko a Západné Flámsko - a v jednom regióne na úrovni NUTS 2 - Limburg. Belgické orgány v tejto veci žiadajú od fondu 9,2 milióna EUR. Čo sa týka žiadosti Írska, celkom oprávnene ju sprevádzalo niekoľko dodatočných otázok zo strany Výboru pre zamestnanosť a sociálne veci, o ktorých sa diskutuje alebo ktoré sa už čiastočne objasnili vďaka ďalším informáciám. Žiadosť sa týka prepustenia 2 840 pracovníkov v spoločnosti Dell v grófstvach Limerick, Clare a North Tipperary a v meste Limerick, z ktorých sa má podporiť 2 400. Na tento účel sa predpokladá celková suma 14,8 milióna EUR. Po intenzívnej diskusii vo Výbore pre rozpočet sme v obidvoch prípadoch dali mobilizácii fondu zelenú. Chcel by som však pripomenúť svoju úvodnú poznámku, v ktorej som žiadal, aby k tomuto Komisia znovu zaujala jasné stanovisko, a veľmi vítam skutočnosť, že Výbor pre rozpočet zaradil do dnešného programu základné otázky mobilizácie finančných nástrojov z európskeho rozpočtu.
<P>
Prosím preto plenárne zasadnutie, aby túto správu podporilo.
<SPEAKER ID="438" NAME="Pervenche Berès" LANGUAGE="FR">
Vážený pán predsedajúci, pán komisár, Výbor pre zamestnanosť a sociálne veci si želal spojiť otázku na ústne zodpovedanie o problematike premiestňovania, najmä nadnárodných podnikov, s preskúmaním týchto dvoch žiadostí o mobilizáciu z EGF, pretože v prípade Írska sme zaznamenali ťažkosti a rozpory, ktoré by mohli vzniknúť následkom použitia takéhoto fondu. Členovia Výboru pre zamestnanosť a sociálne veci sa nikdy nesnažili držať rukojemníkov alebo vyhrážať sa, že nepomôžu írskym pracovníkom, ktorí sa dnes ocitli v kritickej situácii v dôsledku priemyselnej stratégie a premiestnenia spoločnosti Dell.
<P>
Jednoducho sme si v súvislosti so zmieneným prípadom všimli, že hoci pán predseda Barroso 19. septembra oznámil, že balík pomoci vo výške 19 miliónov EUR - o ktorom dnes večer diskutujeme - sa udelí spoločnosti Dell, alebo skôr pracovníkom prepusteným zo spoločnosti Dell s cieľom pomôcť im prekonať obdobie rekvalifikácie, ktoré ich čaká, v ten istý deň spoločnosť Dell odkúpila v New Yorku spoločnosť Perot Systems, čo jej umožnilo zvýšiť cenu svojich akcií. O pár dní neskôr, 23. septembra, pani komisárka Kroesová schválila viac ako 54 miliónov EUR vo forme štátnej pomoci na zriadenie závodu spoločnosti Dell v Poľsku.
<P>
Pýtali sme sa na túto vec pána komisára Špidlu aj pani komisárky Kroesovej. V rozsiahlom liste nám oznámili, že oni sami predvídali dva výrobné podniky Dell, ktoré by zásobovali európsky trh. Ja to však vidím tak, že keď sa spoločnosť Dell vzdala jedného zo svojich výrobných podnikov, my sme vo veci celkového hodnotenia stratégie tejto spoločnosti nezmenili nič.
<P>
Aký záver z toho môžeme vyvodiť? Že v spoločnosti Dell sa nedodržiavajú žiadne z európskych zákonov o právach pracovníkov alebo odborových zväzov, o ktorých hovoríme každý deň. Preto je naozaj ťažké pozerať sa, ako sa rozpočet Európskej únie v konečnom dôsledku používa na to, aby skončil v tejto paradoxnej situácii, v ktorej pomáhame zvýšiť mieru návratnosti investícií amerických akcionárov, ale írskych pracovníkov v rámci Európskej únie staviame do rovnakej pozície ako poľských pracovníkov. Toto sa deje v čase, keď si uvedomujeme ťažkosti s rozpočtovým postupom, ťažkosti s financovaním plánu obnovy. Toto určite nie je filozofia, ktorú sme zastávali, keď sme podporili zriadenie Európskeho fondu na prispôsobenie sa globalizácii.
<P>
Pán komisár Špidla tu určite nie je jediný vinník, som však presvedčený, že tento prípad nás núti, aby sme veľmi starostlivo preskúmali podmienky, za ktorých sa mobilizuje rozpočet Spoločenstva na podporu stratégií veľkých spoločností. Platí to o to viac, že plán obnovy, ktorý bol navrhnutý za súčasného predsedu Komisie pána Barrosa, uvádza ako jedno z kľúčových opatrení v súvislosti so zamestnanosťou to, aby sa v prvom rade zabezpečilo, že pracovníci, ktorí majú prácu, si túto prácu udržia.
<P>
Keďže Komisia bola oboznámená so stratégiou spoločnosti Dell vzhľadom na existenciu dvoch podnikov, keď sa naskytla možnosť vybrať medzi nimi, myslím si, že Komisia mala uplatniť aktívnejšiu stratégiu a rokovať so spoločnosťou Dell o transformácii podniku v Írsku vzhľadom na to, že stratégiou spoločnosti bolo premeniť podnik vyrábajúci stolové počítače, aký bol v Írsku, na podnik vyrábajúci laptopy, aký je v súčasnosti v Poľsku. Myslíme si, že ak bude Komisia pomáhať nadnárodným spoločnostiam v situácii tohto druhu, mali by sme mať dôslednejšie právo hovoriť.
<P>
Som presvedčená, že celkovo by tieto úvahy mali novú Komisiu - a najmä pána Montiho v poslaní, ktoré mu bolo zverené - viesť k tomu, aby vypracovala aktívnejšie návrhy spôsobu, akým používame fondy Spoločenstva v čase, keď musíme riešiť premiestňovanie, ktoré znovu stavia pracovníkov, zamestnancov jedného členského štátu proti pracovníkom iného členského štátu, a to všetko v rámci nadnárodnej stratégie, ktorá sa neriadi myšlienkou sociálnych právnych predpisov, ktorú chceme zavádzať v súvislosti s koncepciou sociálneho trhového hospodárstva.
<SPEAKER ID="439" NAME="Vladimír Špidla" LANGUAGE="CS">
Vážený pán predsedajúci, dámy a páni, dovoľte mi najprv poďakovať pánovi spravodajcovi za podporu návrhu Komisie na mobilizáciu Európskeho fondu na prispôsobenie sa globalizácii v dôsledku prepúšťania v textilnom odvetví v Belgicku a v odvetví výroby počítačov v Írsku. Podporu pána spravodajcu sprevádza niekoľko pripomienok, ale ja by som sa rád obmedzil na otázky rozpočtovej povahy, pretože neskôr budeme mať príležitosť diskutovať o iných bodoch, ktoré spomínate vo svojej správe.
<P>
Prvý rozpočtový bod, ktorý spomínate, sa týka zdrojov financovania. Hovoríte nám, že Európsky sociálny fond nesmie byť jediným zdrojom financovania. Európsky fond na prispôsobenie sa globalizácii je z rozpočtového hľadiska zvláštnym nástrojom, lebo nemá vlastné prostriedky. Mobilizuje sa počas účtovných období, hoci v ňom ide predovšetkým o určenie dostupných rozpočtových položiek a na druhom mieste o to, aby sa rozpočtovému orgánu navrhla mobilizácia peňažných súm prostredníctvom opravného rozpočtu. Takto sa práca vykonáva od prípadu k prípadu, na základe potrieb. Je pravda, že až doteraz bol technicky Európsky sociálny fond hlavným zdrojom financovania. Tu by som chcel zreteľne zdôrazniť slovo "technicky", lebo Európsky sociálny fond sa na konci účtovného obdobia nebude nijako znižovať. To je zásadná vec.
<P>
Druhý bod, ktorý spomínate, nesúvisí výlučne s rozpočtom, ale skôr sa týka rozhodovania, keďže žiadate, aby Komisia predložila svoje návrhy na mobilizáciu Európskeho fondu na prispôsobenie sa globalizácii v samostatných dokumentoch. Komisia si dobre uvedomuje výhody tohto individuálneho prístupu, ktorý úplne odstraňuje riziko rozporu alebo toho, že sa fond použije ako ručiteľ.
<P>
Je však nutné zohľadniť nové kritériá oprávnenosti, o ktorých sme tento rok diskutovali a ktoré ste schválili. Na základe týchto nových kritérií bude nutné v nasledujúcich mesiacoch očakávať výrazný nárast počtu žiadostí a nie je isté, že prerokovanie príslušných dokumentov bude rýchlejšie, ak sa budú predkladať jednotlivo. Komisia by v každom prípade chcela uviesť, že výhodnejší prístup, bez ohľadu na riziko istých technických komplikácií pri práci, je prístup od prípadu k prípadu, ktorý ponúka lepšiu kvalitu. Komisia preto zaznamenáva váš záujem a plne súhlasí s prispôsobením svojich postupov v budúcich účtovných obdobiach. V obidvoch týchto prípadoch som sa, myslím, vyjadril jasne.
<P>
Pokiaľ ide o druhú otázku, Komisia sa teší, že Parlament schválil rozhodnutie mobilizujúce Európsky fond pre prispôsobenie sa globalizácii na podporu pracovníkov, ktorí boli prepustení pre nadbytočnosť v textilnom odvetví v Belgicku a v odvetví výroby počítačov v Írsku. V súvislosti s tým bola položená otázka možného prepojenia medzi premiestňovaním spoločností na území EÚ, úlohou finančných nástrojov EÚ a kontrolou štátnej podpory zo strany Komisie.
<P>
Po prvé by sme mali povedať, že Komisia si uvedomuje a starostlivo si všíma negatívne dôsledky premiestňovania spoločností pre pracovníkov, ich rodiny a regióny. Nie je však na Komisii, aby zasahovala do rozhodovania spoločností, ak nebolo porušené právo Spoločenstva. Komisia tiež upozorňuje, že nemá právomoc brániť jednotlivým spoločnostiam v rozhodovaní ani ich odložiť a že spoločnosti nemajú žiadnu všeobecnú povinnosť informovať Komisiu, pokiaľ ide o oprávnenosť ich rozhodnutí. V tejto súvislosti si Komisia rovnako uvedomuje znepokojenie vzhľadom na skutočnosť, že by regionálna štátna podpora vrátane možných príspevkov zo štrukturálnych fondov mohla byť využitá ako prostriedok na odlákanie obchodných investícií z ostatných regiónov.
<P>
Komisia upozorňuje, že cieľom nariadení Spoločenstva, ktoré súvisia so štátnou podporou, je okrem iného zabezpečiť, aby pomoc, ktorej cieľom je ovplyvniť rozhodovanie spoločností o umiestnení investícií, bola poskytovaná len znevýhodneným regiónom a aby takáto pomoc nebola použitá na škodu iných regiónov. Tento problém sa rieši aj v nariadení, ktorým sa ustanovujú všeobecné ustanovenia pre štrukturálne fondy a kohézny fond, a v usmerneniach na regionálnu podporu na obdobie 2007 - 2013 s cieľom zabezpečiť, aby tieto investície predstavovali skutočný a udržateľný prínos pre regionálny rozvoj.
<P>
Podľa článku 57 všeobecného nariadenia o štrukturálnych fondoch musia členské štáty zabezpečiť, že projekt zachová investíciu, na ktorú sa grant poskytol, päť rokov po jeho skončení a tri roky v prípade malých a stredných podnikov. V prípade, že sa projekt pozmení následkom zmeny vlastníctva infraštruktúry alebo ukončenia výrobnej činnosti a táto zmena ovplyvní charakter projektu alebo podmienky, za ktorých sa zavádza, prípadne tieto zmeny poskytnú firme alebo verejnému orgánu nespravodlivú výhodu, musí sa grant vrátiť. Od členských štátov sa požaduje, aby o takýchto zásadných zmenách informovali každý rok Komisiu vo svojich správach o zavádzaní operačných programov. Komisia musí informovať ostatné členské štáty.
<P>
V programovom období 2007 - 2013 bolo navyše zavedené zvláštne právne ustanovenie, ktoré má zabezpečiť, aby spoločnosti, na ktoré sa vzťahuje postup pre vrátenie neoprávnene vyplatených súm po premiestnení výrobnej činnosti v rámci členského štátu alebo do iného členského štátu, nemohli dostať príspevky z fondov. Podobne bod 40 usmernení pre regionálnu podporu upresňuje, že podmienkou podpory musí byť zachovanie dotknutej investície v príslušnom regióne minimálne na päť rokov od dátumu jej ukončenia. Pokiaľ sa navyše podpora vypočítava na základe mzdových nákladov, pracovné miesta musia existovať tri roky od dátumu dokončenia projektu. Všetky pracovné miesta vytvorené počas investície sa musia zachovať v rámci dotyčného regiónu päť rokov od dátumu, keď boli tieto pracovné miesta prvýkrát vytvorené. V prípade malých a stredných podnikov môžu členské štáty túto dobu obmedziť na tri roky.
<P>
Cieľom tohto ustanovenia je vyhnúť sa honbe za dotáciami a zatváraniu tovární výlučne na základe vyššej miery verejnej podpory niekde inde, pričom sa do úvahy berie skutočnosť, že štátna podpora predstavuje len jeden z faktorov, ktoré ovplyvňujú rozhodnutia spoločností v súvislosti s premiestnením, a že ostatné faktory ako napríklad mzdy, zručnosti, dane a zemepisná poloha často hrajú významnejšiu úlohu.
<P>
Dámy a páni, myslím, že je jasné, že diskutovať o otázkach využitia európskych fondov na strategickej úrovni je správne a prirodzené. O tom nemôžeme pochybovať. Na záver by som chcel skonštatovať, že finančné prostriedky, ktoré boli alebo budú použité v rámci Európskeho fondu na prispôsobenie sa globalizácii, idú v prospech ľudí, ktorí sú negatívne postihnutí, alebo jednotlivých pracovníkov, ako sú tí v Belgicku alebo Írsku či v ktorejkoľvek inej európskej krajine, a rozhodne nie v prospech spoločností. Tieto prostriedky sú určené na podporu ľudí, jednotlivých osôb a nie spoločností.
<SPEAKER ID="440" NAME="Elisabeth Morin-Chartier" LANGUAGE="FR">
Vážený pán predsedajúci, pán komisár, dámy a páni, chcela by som sa vrátiť k prípadom, ktoré musíme riešiť v rámci Európskeho fondu na prispôsobenie sa globalizácii. V tomto ohľade samozrejme pracujeme v záujme pracovníkov, aby sme zlepšili ich zamestnateľnosť, keď ich zasiahne nezamestnanosť v ich hospodárskom odvetví.
<P>
Vráťme sa však k prípadu Dell, ku ktorému sa musela pani Berèsová vyjadriť. Továreň v Írsku sa zameriava na výrobu stolových počítačov. Moment, keď Komisia podporila vytvorenie továrne rovnakej spoločnosti zameranej na výrobu laptopov v Poľsku, bol moment - pretože tak funguje trh a pretože po laptopoch je oveľa väčší dopyt -, ktorý znamenal zničenie írskeho výrobného podniku.
<P>
Voľba, v ktorom z dvoch podnikov sa bude vyrábať, naznačila ťažkosti, ktorým sme museli čeliť vo vzťahu k írskym pracovníkom. Na základe skúmania jednotlivých prípadov sme preto ako pracovná skupina EGF vyzvali Komisiu, aby pozorne sledovala pomoc udelenú každému zo závodov, či už na úrovni európskej alebo regionálnej pomoci, pretože európske politiky pomoci, ktoré vytvárame, sa nesmú používať nevyvážene a nesmú sa obrátiť proti pracovníkom.
<P>
Chceme preto, aby sa týmto problémom včas venovala väčšia pozornosť a aby sa s nimi nemuseli vyrovnávať pracovníci.
<SPEAKER ID="441" NAME="Alan Kelly">
v mene skupiny S&D. - Vážený pán predsedajúci, 8. januára 2009 prežil stredozápad Írska, a najmä Limerick, Tipperary a North Kerry, hospodársku traumu, akú dovtedy nevidel. Oznámenie o odchode 2 000 pracovných miest spoločnosti Dell z regiónu spolu s tisíckami pomocných pracovných miest predstavovalo stratu historických rozmerov.
<P>
EÚ prostredníctvom EGF vyčlenila fond, ktorý bude v tejto oblasti priamo pomáhať ľuďom, ktorí sú bezbranní z hospodárskeho hľadiska. Pri zajtrajšom hlasovaní bude 14,8 miliónov EUR pre viac ako 2 400 ľudí predstavovať pomocnú ruku, ktorá im pomôže začať život odznova. To bude veľmi vítané.
<P>
Tieto peniaze sa použijú na rekvalifikáciu pracovníkov, pomoc pri zakladaní podnikov a poskytnutie tak veľmi potrebných pracovných miest ľuďom. Samotná skutočnosť, že dnes večer tu máme zástupcov výboru pracovníkov spoločnosti Dell, ktorí to sledujú, dokazuje, ako hlboko tento fond zasiahol pracovníkov spoločnosti Dell a ako veľmi ho vítajú.
<P>
Musím však zdôrazniť, že sme len na polceste. Teraz máme 18 mesiacov na to, aby sme ich použili, a ja dnes večer vyzývam našu írsku ministerku, ministerku pre podnikanie, obchod a zamestnanosť pani Coughlanovú, aby osobne zakročila a dohliadla na to, aby sa vypracoval plán na použitie týchto peňazí. Je to fond jediný svojho druhu určený obyčajným pracujúcim ľuďom a takúto šancu už nikdy nedostanú. Pani ministerka Coughlanová, prosím, pripravte vhodný postup a využite túto jedinečnú príležitosť pre stredozápad Írska.
<P>
Chcel by som váženým poslancom poďakovať, a najmä svojim kolegom, za to, že podporili žiadosť v súvislosti so spoločnosťou Dell, a zároveň ich poprosiť, aby podporili aj ďalšie žiadosti v podobnej situácii, ktoré predložia spoločnosti Waterford Crystal a SR Technics.
<SPEAKER ID="442" NAME="Marian Harkin">
v mene skupiny ALDE. - Vážený pán predsedajúci, ako prvé poviem, že Európsky fond na prispôsobenie sa globalizácii je skutočným prejavom solidarity medzi občanmi a štátmi EÚ. Po druhé ako írska poslankyňa som skutočne veľmi rada, že prepustení pracovníci spoločnosti Dell majú teraz aspoň možnosť tešiť sa na budúcnosť a plánovať si ju. Ako však povedal pán Alan Kelly, je veľmi dôležité zabezpečiť, aby všetky programy alebo kurzy odbornej prípravy, ktoré sa uskutočnia, boli šité na mieru tak, aby zodpovedali potrebám pracovníkov a aby jasným cieľom každej pomoci bola možnosť opätovného vstupu na trh práce alebo založenie vlastnej firmy.
<P>
Nakoniec chcem oceniť úlohu Parlamentu pri schvaľovaní fondu pre pracovníkov spoločnosti Dell. Napriek niektorým veľmi vážnym otázkam, ktoré zazneli dnes večer, sme z pracovníkov neurobili rukojemníkov a schválili sme žiadosť na 14,8 milióna EUR. Komisia však musí zabezpečiť súdržnosť v priemyselnej politike EÚ a to, aby sa rozpočet EÚ nepoužíval na zvyšovanie hodnoty akcionárom v niektorých spoločnostiach, keď na to doplatia pracovníci v EÚ.
<SPEAKER ID="443" NAME="Marije Cornelissen" LANGUAGE="NL">
Žiadosť Írska o európske finančné prostriedky pre tých, ktorí zostali po zatvorení írskeho závodu spoločnosti Dell bez zamestnania, vyvolala niekoľko otázok, ktoré je potrebné zodpovedať.
<P>
Skutočnosť, že spoločnosť Dell zatvorila závod v jednej krajine a otvorila iný v druhej, je v zásade výsledok normálnych trhových síl. Rozličné druhy použitej štátnej pomoci však veci menia. Spoločnosť Dell sa v Írsku etablovala pred niekoľkými rokmi s pomocou štátnej pomoci. Teraz tamojší závod zatvára a otvára podnik v Poľsku, znovu s pomocou štátnej pomoci. Zatiaľ namiesto toho, aby sa írski pracovníci obracali na sociálny program spoločnosti Dell určený prepusteným pracovníkom, obracajú sa títo ľudia na Európsky fond na prispôsobenie sa globalizácii. Myslím si, že toto odhaľuje vážny nesúlad priemyselnej politiky s politikou zamestnanosti. Len sa zamyslime, keď bude po všetkom, koľko pracovných miest bolo vytvorených so štátnou pomocou, ktorú Írsko, Poľsko a Európska únia vložili do spoločnosti Dell?
<P>
Otázka preto znie, ako Komisia spolu s členskými štátmi zabezpečia súlad svojich politík? Ako môžeme okrem toho zabezpečiť, aby EGF podporoval snahy spoločnosti v prospech jej pracovníkov namiesto toho, aby ich vo veľkej miere nahrádzal?
<SPEAKER ID="444" NAME="Ilda Figueiredo" LANGUAGE="PT">
Vážený pán predsedajúci, vždy sme zastávali názor, že je potrebné prehodnotiť politiku premiestňovania podnikov EÚ, a vždy sme boli presvedčení, že globalizačný fond je len utišujúcim prostriedkom pre pracovníkov, ktorí sa stali obeťami stratégií nadnárodných spoločností alebo chýbajúcej primeranej priemyselnej politiky, ktorá sa zameriava na výrobu a dobré pracovné miesta s právami. Podporujeme preto nové politiky sociálneho rozvoja a pokroku.
<P>
Tiež si však myslíme, že írski pracovníci by nemali dostať dvojitý zásah od stratégie tvorby zisku a sociálneho dumpingu nadnárodnej spoločnosti Dell, ktorá zatvorila závod v Írsku a dostala podporu na to, aby sa etablovala v Poľsku.
<P>
Preto túto správu podporujeme.
<P>
Chceme však, aby nám Európska komisia dala nejaké odpovede vzhľadom na budúcnosť. Chceme radikálnu zmenu v politike, účinné sledovanie podpory nadnárodným spoločnostiam, reálnu priemyselnú politiku a stabilné investície do vytvárania pracovných miest s právami.
<SPEAKER ID="445" NAME="Seán Kelly" AFFILIATION="PPE">
(GA) Vážený pán predsedajúci, v prvom rade chcem vyjadriť svoju úprimnú vďačnosť Komisii za to, že nezamestnaným pracovníkom spoločnosti Dell poskytla tento veľkorysý fond. Chcem privítať najmä Gerryho a Denisa, ktorí tu dnes večer s nami sú.
<P>
Veľké zásluhy za pomoc pracovníkom spoločnosti Dell má nepochybne Európska únia a najmä Komisia a za to im chcem poďakovať. Chcem poďakovať aj bývalým kolegom, z ktorých dvaja sú tu dnes večer, pani Marian Harkinovej a pánovi Brianovi Crowleymu, a tiež svojmu priamemu predchodcovi pánovi Colmovi Burkovi za to, že v máji dali podnet na vznik tohto fondu.
<P>
Komisia vykonala dve zásadné zmeny, ktoré boli pre nás veľmi dôležité: zníženie financovania v pomere 50 : 50 z 35 percent pre národné vlády a 65 percent pre Komisiu a tiež zníženie počtu pracovníkov z 1 000 na 500, vďaka čomu sa azda v správnom čase sprístupnia finančné prostriedky ľuďom zo spoločností Waterford Crystal a SR Technics.
<P>
Chcem dodať dve námietky. Jedna je, že dvojročné predĺženie lehoty by sa malo predĺžiť na tri roky, pretože mnohí ľudia si budú robiť štúdium tretieho stupňa, ktoré zvyčajne trvá tri roky, a druhá, že dátumom začatia by nemal byť dátum žiadosti, ale dátum podpísania tu v Parlamente a v Rade.
<P>
Ďalej by som chcel povedať len dve veci. Ľudia sú veľmi vďační za to, čo sa stalo. Vniesli ste nádej tam, kde bolo zúfalstvo. Prejavili ste solidaritu namiesto odvrátenia sa a tento fond bude dobre využitý. Nepochybujem o tom, že to môže byť najlepší fond a najlepšie použité finančné prostriedky, aké kedy Európska komisia poskytla. Naozaj vám veľmi pekne ďakujem.
<SPEAKER ID="447" NAME="Frédéric Daerden" AFFILIATION="S&amp;D">
(FR) Vážený pán predsedajúci, pán komisár, dámy a páni, bolo tu nastolených niekoľko tém, no vo mne použitie Európskeho fondu na prispôsobenie sa globalizácii vyvoláva dva pocity.
<P>
Po prvé som rád, že existuje. Európski pracovníci potrebujú vedieť, že Európa je tu pre nich v ťažkých časoch, ako sú tie, ktorými prechádzame teraz. Po druhé ma teší, že Belgicko dostalo pochvalu za kvalitnú spoluprácu medzi svojimi sociálnymi partnermi pri príprave tejto veci.
<P>
Žiaľ, v niektorých ohľadoch som však aj sklamaný z toho, ako EGF funguje. Po prvé jeho úspešnosť odráža ťažkú hospodársku situáciu v Európe, ktorá má dobre známe dôsledky pre spoločnosť.
<P>
Po druhé vznikla otázka súladu fondu s inými nástrojmi pomoci v prípade spoločnosti Dell. V tejto súvislosti plne podporujem názory, ktoré predo mnou vyslovila pani poslankyňa Berèsová.
<P>
Nakoniec, čo sa týka rozpočtu, platobné rozpočtové prostriedky na vyplatenie pridelených prostriedkov z tohto fondu sa musia presunúť z iných rozpočtových položiek a pokiaľ viem, musia sa presúvať systematicky z Európskeho sociálneho fondu. Hoci to umožňuje miera úhrad štrukturálnych fondov, ktorá nie je taká vysoká, ako by sme chceli, štrukturálne fondy sa musia používať na svoj účel.
<P>
Na záver vyzývam na starostlivé zváženie finančných prostriedkov EGF a zdá sa mi, že Komisia robí ústupok, keď ak aj priamo neprideľuje EGF plný finančný základ na úrovni iných fondov, tak aspoň zabezpečuje, že sa už nefinancuje výlučne z prostriedkov sociálnych štrukturálnych fondov.
<SPEAKER ID="448" NAME="Ivo Belet" AFFILIATION="PPE">
(NL) Chcel by som vysloviť stručnú štrukturálnu pripomienku k štrukturálnym dosahom fondu. Tešíme sa, prirodzene, z projektov, ktoré dnes máme na stole a ktoré čakajú na zajtrajšie schválenie. V každom z nich je však, samozrejme, priestor na zlepšenie, a to je dôvod mojej stručnej pripomienky.
<P>
Dámy a páni, fond sa niekedy míňa cieľa z jednoduchého dôvodu, že postup je príliš ťažkopádny, pán komisár. Kľúčovým cieľom fondu je predsa poskytnúť postihnutým pracovníkom, ktorí prišli o zamestnanie, urýchlenú podporu a pomoc pri hľadaní nového zamestnania. Toto v súčasnosti nie vždy funguje, lebo nedokážeme konať dostatočne rýchlo, a to je veľmi nepríjemné, najmä pre starších pracovníkov. Preraďovanie a zmierňovanie si naozaj vyžadujú urýchlený, odhodlaný prístup, ktorý v súčasnosti úplne chýba.
<P>
EGF okrem toho trpí nedostatkom flexibility a ak ste pracovník, prepustili vás a máte to nešťastie, že ste zo spoločnosti, ktorá nie je na zozname, jednoducho nebudete oprávnený na podporu. Každodenne sa stretávame s podobnými príbehmi postihnutých pracovníkov, ktorí nie sú oprávnení, a ťažko sa nám vysvetľuje - keďže je to také zložité -, prečo to nejde.
<P>
Podľa môjho názoru, pán komisár, sa na to čo najskôr musí nájsť praktické riešenie a potrebujeme oveľa rýchlejší prístup a tiež, pokiaľ je to možné, plán, ktorý nám umožní prijať adresný spôsob práce. Myslím si, že v tomto musíme konať počas najbližších pár týždňov a mesiacov.
<SPEAKER ID="449" NAME="Markus Pieper" AFFILIATION="PPE">
(DE) Vážený pán predsedajúci, pán komisár, dámy a páni, Európsky fond na prispôsobenie sa globalizácii pomáha ľuďom získať ďalšie vzdelanie a kvalifikáciu. To je sociálna stránka Európy a je to dobrá stránka. Komisia však tiež preskúmala dotácie poskytnuté spoločnosti Dell v Poľsku z hľadiska ich súladu s pravidlami štátnej pomoci. Schválila 54 miliónov EUR vo forme poľskej štátnej pomoci spoločnosti Dell, keďže táto pomoc údajne prospieva regionálnej hospodárskej pomoci.
<P>
Toto nastoľuje počiatočnú otázku, či medzi nami v Európe naozaj musíme mať hospodárska súťaž, keď ide o verejné peniaze. Odpoveď je "nie"! Mali by sme zmeniť pravidlá štátnej pomoci tak, aby sa už nevyplácali dotácie na premiestňovanie, a to platí aj pre členské štáty.
<P>
Mám ďalšiu otázku, ktorú chcem položiť Komisii priamo: zahŕňa poľských 54 miliónov EUR pre spoločnosť Dell aj peniaze z európskych štrukturálnych fondov? Pán komisár, prečo k tomu Komisia nevyjadrila jasné stanovisko? Vyzývam Komisiu, aby svoju monitorovaciu povinnosť podľa nariadení o štrukturálnych fondoch vzala skutočne vážne. Európske peniaze by sa nikdy nemali vyplácať za premiestňovanie spoločností v rámci Európskej únie. Dnes ste nám, pán komisár, dali vyhýbavú odpoveď. Skrývate sa za správy poľskej vlády. Priamo ste však nepreskúmali, či bolo nariadenie o európskych štrukturálnych fondoch skutočne dodržané.
<P>
Dosiahnime konečne transparentnosť a zverejnime každú jednu dotáciu zo štrukturálneho fondu, ako sa to deje v poľnohospodárskej politike. To je jediný spôsob, akým môžeme skutočne dosiahnuť dôveru v európsku štrukturálnu politiku.
<SPEAKER ID="450" NAME="Csaba Őry" AFFILIATION="PPE">
(HU) Veľmi dobre si pamätám čas, keď sme zakladali tento fond na prispôsobenie sa globalizácii, a dokonca už vtedy sa veľa diskutovalo o tom, že by nebol dobrý nápad, ak by pomoc vyplácaná z fondu namiesto zmierňovania strát pomáhala prepusteným pracovníkom znovu sa začleniť na trh práce, čo takpovediac povzbudzuje spoločnosti k tomu, aby pohodlne využili výhody, ktoré prináša možnosť premiestnenia, keď fond pokryje náklady stratových strán.
<P>
Prípad spoločnosti Dell je v tomto príznačný, pretože naše skúsenosti ukazujú, že namiesto toho, aby fond zmierňoval straty a prejavoval solidaritu, zdá sa, že funguje ako stimul. Spoločnosť Dell totiž dostáva pomoc aj za prepúšťanie, aj za premiestňovanie. Preto to, čo tu máme, je jednoducho nedostatok riadnej koordinácie európskych fondov. EFG je súčasťou politiky hospodárskej súťaže a štrukturálnych fondov. Nemá zmysel a neprináša vôbec žiadny osoh, a to nespomínam, že je to v rozpore s účelom fondu, ak tieto prostriedky používame protichodným spôsobom, bez akejkoľvek koordinácie. Preto by som chcel Komisiu upozorniť na skutočnosť, že by sa v takomto prípade mala zamyslieť nad používaním verejných európskych finančných prostriedkov koordinovaným spôsobom, aby sme sa v budúcnosti vyhli takémuto zmätku.
<SPEAKER ID="451" NAME="Silvia-Adriana Ţicău" AFFILIATION="S&amp;D">
(RO) Vážený pán predsedajúci, pán komisár, hospodárska a finančná kríza postihla a bude naďalej vážne postihovať železiarsky a oceliarsky priemysel aj odvetvie lodného staviteľstva. Galaţi, mesto, z ktorého pochádzam, zasiahla strata tisícok pracovných miest v hutníckom priemysle a lodeniciach.
<P>
Použitie Európskeho fondu na prispôsobenie sa globalizácii je krátko- a strednodobé riešenie podpory pracovníkov, ktorí sú po strate zamestnania v ťažkej situácii. Chcela by som zdôrazniť potrebu investovania do modernizácie spoločností ťažkého priemyslu, aby mohli v budúcnosti znížiť mieru znečistenia. To nám umožní zachovať pracovné miesta a tým dlhodobo chrániť pracovníkov.
<SPEAKER ID="452" NAME="Brian Crowley" AFFILIATION="ALDE">
Vážený pán predsedajúci, tak ako moji kolegovia poslanci, aj ja chcem pánovi komisárovi a pánovi spravodajcovi poďakovať za ich prácu v tejto veci. Pán komisár si iste bude pamätať, ako sme sa v januári spolu s mojím bývalým kolegom pánom Colmom Burkom s ním stretli a snažili sa naštartovať globalizačný fond pre pracovníkov spoločnosti Dell.
<P>
Myslím si, že to jasne naznačuje, ako veľa na úrovni Európskej únie robíme pre prvoradú starostlivosť o ľudí a staráme sa o to, aby ľudia stáli v strede záujmu politík, snažíme sa zabezpečiť, aby ich životy boli chránené a aby v prípade problémov alebo ťažkostí Európska únia dokázala rýchlo zareagovať.
<P>
Osobne chcem poďakovať pánovi komisárovi za to, ako sa do tejto veci aktívne zapájal nielen tu v Parlamente alebo pri práci so mnou, ale aj za to, že šiel do Limericku a stretol sa s pracovníkmi.
<P>
A ak môžem, chcel by som ostatným kolegom poslancom, ktorí sa príležitostne snažia odviesť pozornosť na iné otázky, povedať, že Európsky fond na prispôsobenie sa globalizácii je aj napriek svojim chybám z pohľadu Európskej únie pozitívom a mali by sme podnecovať jeho rast a rozvoj, a najdôležitejšie je, aby sme sa vrátili k starému prísloviu, ktoré znie: daj hladnému človeku rybu a nasýtiš ho na jeden deň. Nauč ho ryby loviť a nasýtiš ho na celý život. Toto nám umožňuje Európsky fond na prispôsobenie sa globalizácii.
<SPEAKER ID="453" NAME="Elisabeth Schroedter" AFFILIATION="Verts/ALE">
(DE) Vážený pán predsedajúci, rada by som sa vrátila k druhému výroku pána komisára Špidlu. Povedal, že nemôžeme ovplyvňovať obchodné rozhodnutia. To jednoducho nie je pravda. Pravdaže ovplyvňujeme obchodné rozhodnutia, keď vyplácame dotácie, uskutočňujeme platby z európskych štrukturálnych fondov a vyplácame pomoc.
<P>
Preto v rámci rokovaní o tomto nariadení Parlament diskutoval presne o tejto otázke premiestňovania. Nakoniec však Parlament ustúpil, keď Poslanecký klub Európskej ľudovej strany (kresťanských demokratov), bohužiaľ, tiež hlasoval za, pán Pieper, a v nariadení o štrukturálnych fondoch ustanovil len päť rokov, čo zjavne nie je vôbec primerané, keď zohľadníme rozsah dotácií. Skupina zelených/Európska slobodná aliancia bola vtedy jedinou skupinou, ktorá sa vyjadrila, že na časť nariadenia, ktorú citoval pán komisár a ktorá sa týka vrátenia platby tými spoločnosťami, ktoré odídu, potrebujeme minimálne 10 rokov. Môžem povedať len toľko, že tento prípad ukazuje, že Skupina zelených/Európska slobodná aliancia mala pravdu.
<SPEAKER ID="454" NAME="Joanna Katarzyna Skrzydlewska" AFFILIATION="PPE">
(PL) Vážený pán predsedajúci, mobilizáciou Európskeho fondu na prispôsobenie sa globalizácii Európska únia znovu spoločne čelí hospodárskym ťažkostiam. Tentoraz ide o ťažkosti v dôsledku štrukturálnych zmien vo svetovom obchode. Tak, ako v prípade finančnej krízy, len zjednotené konanie dokáže účinne bojovať proti dosahu globalizácie.
<P>
Vďaka finančným nástrojom vytvoreným pre ľudí, ktorí prišli o prácu, belgickí pracovníci v textilnom odvetví aj pracovníci z továrne Dell v Írsku dostali okamžitú možnosť rekvalifikovať sa a nájsť si novú prácu. Zámerom fondu je tiež presadzovať podnikateľskú činnosť a samostatnú zárobkovú činnosť. Táto pomoc jednotlivým odvetviam v rozličných krajinách je primeraným prejavom sociálnej solidarity v rámci EÚ.
<P>
Faktom je, že spoločnosť Dell, ktorá presun svojej výroby z Írska odôvodnila tým, že potrebuje nájsť krajinu s nižšími výrobnými nákladmi, našla takú krajinu ešte v rámci územia EÚ. Spoločnosť Dell totiž našla miesto v Poľsku, v meste Lodž. Oblasť mesta Lodž sa nachádza v ťažkej situácii z hľadiska miery zamestnanosti a továreň Dell tam vytvorila približne 2 000 nových pracovných miest. Táto investícia bude mať zjavný účinok na zlepšenie situácie v Lodži a jej okolí a zvýši tempo rozvoja v celom vojvodstve.
<SPEAKER ID="455" NAME="Pervenche Berès" LANGUAGE="FR">
Vážený pán predsedajúci, chcela by som svojho kolegu poslanca pána Crowleyho uistiť o jednej veci. Žiadny člen Výboru pre zamestnanosť a sociálne veci nespochybňuje účinnosť, užitočnosť Európskeho fondu na prispôsobenie sa globalizácii. Len si jednoducho myslíme, že je možné využiť ho lepšie.
<P>
Chcem sa tiež vrátiť k jednej z poznámok pána komisára, keď nám práve povedal, že musíme zabrániť neprimeranému využívaniu fondov. Presne toto je problém, pred ktorým dnes stojíme.
<P>
Predstavujem si, čo poviete ďalšiemu komisárovi zodpovednému za EGF, keď sa budete pripravovať na odovzdanie zodpovednosti za túto vec, keďže v prípade spoločnosti Dell jasne vidíme hroziace nebezpečenstvo, že dôjde k prekrúteniu postupu a zneužitiu finančných prostriedkov Spoločenstva a oprávnení udelených v kontexte politiky hospodárskej súťaže.
<SPEAKER ID="456" NAME="Vladimír Špidla" LANGUAGE="CS">
Dámy a páni, myslím si, že diskusiu môžeme v zásade rozdeliť do dvoch paralelných línií. Prvá z nich konštatuje, že Európsky fond na prispôsobenie sa globalizácii funguje, ale že existujú dôvody na optimalizáciu jeho nasadenia. Bola spomenutá otázka času, aj keď si myslím, že táto otázka je do určitej miery prekonaná tým, že členské štáty môžu okamžite reagovať a náklady získať späť. Napriek tomu si myslím, že to je vec, o ktorej je potrebné diskutovať, a že v tomto smere je tiež potrebné hľadať riešenie.
<P>
Tiež bola nastolená otázka jednotlivých rozpočtových položiek. Je pravda, že v čase vytvorenia tohto fondu to nebolo v skutočnosti možné. Napriek tomu fond takto funguje. Podľa mňa je preto nevyhnutné položiť všetky otázky, ktoré je možné položiť, a nájsť na ne prípadne lepšie riešenie, ako sme našli doteraz. Nič z toho však nespochybňuje základnú zásadu, že v čase krízy tento fond funguje a poskytuje skutočnú pomoc.
<P>
Druhá otázka, o ktorej sa diskutovalo, je oveľa zložitejšia otázka. Je to otázka delokalizácie, otázka prípadnej konkurencie v oblasti dotácií a niekoľko ďalších otázok, ktoré sú s tým spojené a ktoré sú mimoriadne zložité. Myslím si, že je správne venovať sa týmto otázkam a že je správne robiť to na základe dôkladného pochopenia faktov, a chcel by som spomenúť niekoľko skutočností, ktoré súvisia s prípadom Dell a tiež s niektorými našimi úvahami o celkovom probléme.
<P>
Prvá skutočnosť je, že na rozdiel od prevládajúceho názoru sú podľa Organizácie pre hospodársku spoluprácu a rozvoj (OECD) mzdové náklady na výrobnú jednotku v Poľsku výrazne vyššie než v Írsku. Mzdové náklady teda v Poľsku nie sú nižšie, ale vyššie ako v Írsku. Aj to je vec, na ktorú by sme mali pamätať, pretože vyvodzovať závery z priamych porovnaní v komplexných situáciách nie je spoľahlivá metóda. Chcem zdôrazniť, že ak chceme o týchto veciach diskutovať, musíme vážne prehĺbiť niektoré svoje pohľady, minimálne v niektorých veciach.
<P>
Druhá otázka je otázka samotného prípadu Dell. Je pravda, že spoločnosť Dell začala svoju činnosť v Limericku v roku 1991, to znamená pred 18 rokmi. Tiež je pravda, že neexistuje záznam, že by na túto činnosť získala podporu z nejakých európskych fondov. Nie sú o tom informácie, aj keď nemôžem vylúčiť možnosť, že firma dostala podporu z regionálnych fondov, pretože v tom čase, v roku 1990, neexistovali povinnosti ani metódy, ktoré by nám umožnili získať takéto informácie. Faktom je aj to, že rozhodnutie premiestniť sa do Lodže urobila spoločnosť Dell v roku 2007. Faktom je aj to, že peniaze, ktoré sa použili ako štátna pomoc, boli poľské peniaze a že táto pomoc bola oznámená v decembri 2007. Nezahŕňa teda prostriedky z európskych štrukturálnych fondov. V tomto prípade - a neplatí to vo všetkých prípadoch, ale v prípadoch, ktoré sú nad 50 miliónov EUR, ako je tento prípad - sa vykonáva veľmi podrobné posudzovanie, ktoré zohľadňuje aj problematiku trhu práce. Záver Komisie bol, že tieto dve operácie, ktoré sú tak časovo vzdialené, spolu nesúvisia. To však nič neznamená a nijako to nespochybňuje skutočnosť, že otázky používania európskych prostriedkov sa musia opakovane dôkladne prediskutovať na základe našich nových informácií a že je nepochybne správne zabezpečiť vyššiu mieru súdržnosti. Myslím si, že prípad Dell poslúžil ako dobrý odrazový mostík a že je určite správne pokračovať v tejto rozprave.
<P>
Dámy a páni, chcem vám poďakovať za túto rozpravu a za príležitosť zamyslieť sa s vami nad niektorými aspektmi používania Európskeho fondu na prispôsobenie sa globalizácii. Na záver by som chcel jednoducho povedať, že v rámci našich politík určite existuje riziko neprimeraného alebo nie celkom optimálneho použitia prostriedkov a že toto vnútorné riziko bude vždy prítomné v našich politikách v rámci ich vývoja. Je preto na nás, aby sme na to pamätali a aby sme mali odvahu preskúmať niektoré zaužívané zásady novými očami a zmenili tieto staré, zaužívané a azda zastarané metódy, ak nájdeme intelektuálne a technické riešenia a politický konsenzus.
<SPEAKER ID="457" NAME="Reimer Böge">
spravodajca. - (DE) Vážený pán predsedajúci, chcel by som zopakovať, že v rámci spolupráce medzi Výborom pre rozpočet a Výborom pre zamestnanosť a sociálne veci sme sa počas uplynulých mesiacov usilovali čo najskôr pripraviť a sfunkčniť postupy na základe stanoviska Výboru pre zamestnanosť a sociálne veci - ktorý dokonca na tento účel zostavil zvláštnu pracovnú skupinu - aby mohli byť finančné prostriedky po dôkladnom preskúmaní čo najskôr k dispozícii v prospech postihnutých pracovníkov a ich blízkych rodín.
<P>
Ako druhé chcem povedať, že v priebehu skúmania viacročného finančného rámca a nových nástrojov, v priebehu preskúmania a revízie rozpočtu musíme preskúmať aj fungovanie a pridanú hodnotu Európskeho fondu na prispôsobenie sa globalizácii, tak ako všetky ostatné nástroje, a konkrétne vplyv na riadenie a vzájomné pôsobenie inštitúcií na národnej a európskej úrovni. Musíme zvážiť, ako lepšie sformovať toto vzájomné pôsobenie s Európskym sociálnym fondom (ESF). Mali by sme byť preto otvorení všetkým možným diskusiám, ktoré by mohli viesť k zlepšeniu.
<P>
Čo sa týka zdrojov financovania, pán komisár, mali ste, samozrejme, úplnú pravdu, z čisto technického hľadiska, v tom, čo ste povedali o vyplácaní platobných rozpočtových prostriedkov z ESF. V konečnom dôsledku by som však bol rád, keby bol celkový obraz povinností a platieb podľa viacročného finančného rámca pre štrukturálne fondy aj ESF v celkových číslach, ako sme odsúhlasili. Nesmie sa stať, že následkom nedostatočného plnenia, problémov v kontrolných a riadiacich systémoch a neskorého plnenia týchto fondov, zostanú peniaze prípadne nevyužité a že my potom každoročne vezmeme časť tých peňazí na vyplácanie ďalších podobných programov. To nie je v záujme autora.
<P>
Zatiaľ vezmeme do úvahy to, čo ste povedali o otázkach pravidiel štátnej pomoci. Podobné otázky sme, samozrejme, kládli na inom mieste v súvislosti so spoločnosťou Nokia v meste Bochum a jej premiestnením do Rumunska. Napriek tomu musím povedať, že je potrebné, aby sme veľmi pozorne preskúmali vzájomné pôsobenie medzi Komisiou a oznamovacou povinnosťou členských štátov. Niekedy mám dojem, že čo sa týka tejto problematiky, veci sa tu dejú podobne ako pri monitorovaní rybolovných kvót: každá strana tlačí trochu smerom k tej druhej a nakoniec nevznikne účinný systém. Čo sa toho týka, zostaneme v strehu a budeme tieto veci veľmi intenzívne monitorovať aj v podobných situáciách a trvať na tom, aby Komisia konala v súlade s nariadeniami a pravidlami, o ktorých sme rozhodli v roku 2007.
<P>
Nakoniec vás všetkých chcem o niečo požiadať: hlasujte, prosím, zajtra za túto mobilizáciu Európskeho fondu na prispôsobenie sa globalizácii.
<SPEAKER ID="458" NAME="Predsedajúci">
Rozprava sa skončila. Hlasovanie sa uskutoční v stredu 25. novembra 2009.
<P>
Písomné vyhlásenia (článok 149)
<SPEAKER ID="459" NAME="Iosif Matula  " LANGUAGE="RO">
Vážený pán predsedajúci, podporujem správu, ktorú predložil môj kolega pán Böge, lebo som presvedčený, že mnohí pracovníci v Európe, ktorí stratili zamestnanie, potrebujú pomoc vrátane pomoci z fondov EÚ. V roku 2009 dostalo 10 275 pracovníkov 37 miliónov EUR, čo sa ani zďaleka nepribližuje maximálnemu stropu vo výške 500 miliónov EUR, ktorý sa každoročne poskytuje na tento európsky fond. Musím zdôrazniť, že tieto finančné prostriedky sú určené prepusteným zamestnancom a nie spoločnostiam. EÚ nesmie finančne podporovať stratégiu spoločností, ktoré sa premiestnia a prepustia pracovníkov, najmä nie vtedy, keď sa spoločnosť presťahuje mimo územia EÚ alebo zároveň dostane pomoc od iného členského štátu.
<P>
Je veľmi dôležité, aby sme veľmi pozorne monitorovali, ako sa uskutočňuje premiestňovanie spoločností. Bremeno sociálnych nákladov, ktoré sú spojené s uzatvorením alebo premiestnením tovární, sa nesmie prenášať na európskych daňových poplatníkov. Nezabúdajme, že fond bol vytvorený s cieľom poskytovať dodatočnú pomoc pracovníkom prepusteným v dôsledku zásadných štrukturálnych zmien v globálnom obchodnom sektore a po 1. máji 2009 tiež tým, ktorí boli prepustení v dôsledku globálnej finančnej a hospodárskej krízy. Myslím si, že prístup k európskym fondom môže tiež novým členským štátom poskytnúť značnú pomoc a umožniť im prekonať ťažkosti vyvolané hospodárskou krízou a prispôsobiť sa konkurenčnej štruktúre jednotného európskeho trhu.
