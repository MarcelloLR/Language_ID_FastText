<CHAPTER ID="008-08">
8. Adesione della Bulgaria (votazione) 
<P>
Prima della votazione sull'emendamento n. 2
<SPEAKER ID="085" NAME="Rebecca Harms" AFFILIATION="Verts/ALE">
- (EN) Signor Presidente, riguardo all'emendamento n. 2 presentato dal mio gruppo, vorrei comunicarle che, con la relazione Van Orden, il Parlamento viola la base giuridica del protocollo di adesione.
<P>
(DE) Nel protocollo di adesione abbiamo stabilito che la centrale atomica di Kozloduy deve essere chiusa. Contrariamente a quanto asserito dal gruppo del Partito popolare europeo (Democratici cristiani) e dei Democratici europei, nulla è stato detto da parte del Consiglio o di EURATOM che possa alterare questo punto di vista, che ha a che fare con la sicurezza. Perciò invito i deputati al Parlamento europeo ad approvare il nostro emendamento affinché non violiamo il protocollo di adesione.
<SPEAKER ID="087" NAME="Presidente">
- Grazie, onorevole Harms. Prendiamo atto dell'osservazione, ma non intendo riaprire il dibattito adesso.
<P>
Dopo la votazione sull'emendamento n. 2
<SPEAKER ID="088" NAME="Geoffrey Van Orden " LANGUAGE="EN">
Signor Presidente, ho cercato di prendere la parola prima che votassimo quest'ultimo emendamento. Lei ha dato facoltà di parlare a qualcuno che era contrario alla posizione assunta dal relatore su questo argomento specifico. E' stato un grosso errore affermare che alcuni aspetti della mia relazione violano il trattato di adesione. Tutto ciò che chiedevamo era una maggiore flessibilità su quest'argomento. Ciò considerato, vorrei chiedere di votare senz'altro l'emendamento n. 9.
<SPEAKER ID="089" NAME="Presidente">
- Onorevole Van Orden, so che il voto era imminente, ma non penso che quanto affermato dall'onorevole Harms abbia influito sull'esito della votazione. Credo che la reazione del Parlamento alle osservazioni dell'onorevole Harms dimostri chiaramente che tutti sapevano cosa avrebbe detto. Nondimeno, non propongo di riaprire la votazione. Sarebbe un errore. Mi dispiace e mi scuso per non avere visto che aveva alzato la mano. D'altra parte, però, non credo che possiamo cambiare l'esito del voto.
<SPEAKER ID="090" NAME="Geoffrey Van Orden " LANGUAGE="EN">
Signor Presidente, non stiamo chiedendo la riapertura della votazione, bensì di votare il testo in esame. Temo che l'intervento abbia effettivamente influenzato la situazione per quanto riguarda quello specifico emendamento. La differenza era solo di tre o quattro voti. Penso proprio che dobbiamo dare al Parlamento l'opportunità di votare sugli altri emendamenti nella forma in cui sono stati presentati.
<SPEAKER ID="091" NAME="Presidente">
- Prendo atto dell'osservazione, onorevole Van Orden, ma temo che non possiamo riaprire la votazione, che è stata per appello nominale e dall'esito chiaro, anche se il divario era esiguo. Benché la Presidenza disponga di una certa flessibilità quando si vota per alzata di mano, temo che in queste circostanze non sia possibile riaprire la votazione.
<P>
(Applausi)
