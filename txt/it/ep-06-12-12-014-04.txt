<CHAPTER ID="014-04">
4. Programma d'azione comunitario nel campo della politica dei consumatori (2007-2013) (votazione) 
<P>
Prima della votazione
<SPEAKER ID="100" NAME="Marianne Thyssen " LANGUAGE="NL">
Signor Presidente, onorevoli colleghi, desidero solo osservare che, dal momento che abbiamo raggiunto in anticipo un accordo con il Consiglio e con la Commissione, possiamo perfezionare la relazione in seconda lettura, cosa che permetterà al programma di azione in esame di entrare in vigore alla data prevista, ovvero il 1° gennaio del prossimo anno.
<P>
In secondo luogo, vorrei sottolineare che siamo riusciti a ottenere finalmente un programma distinto per i consumatori, un programma che dispone di un proprio bilancio e che è in grado di evolversi autonomamente, e credo che questa sia una cosa che i consumatori apprezzeranno.
<P>
Infine, abbiamo individuato tre nuovi aspetti di cui tenere conto: primo, abbiamo chiesto maggiore attenzione nei confronti dei nuovi Stati membri che non hanno una tradizione così consolidata nel settore della tutela dei consumatori. Secondo, siamo riusciti a puntare i riflettori sui consumatori più anziani, perché in fin dei conti la normativa sui consumatori deve tenere in debito conto gli sviluppi demografici. Terzo, in questo programma d'azione siamo riusciti - e ritengo che ciò abbia particolare importanza - a richiamare un'attenzione particolare sui consumatori meno tutelati che nell'ambito della normativa, sulla quale dobbiamo lavorare sviluppando il concetto di consumatore medio, non possono effettivamente avere voce in capitolo.
<P>
Penso che questo sia importante. Non abbiamo potuto dibattere, ma pensavo che sarebbe comunque stato utile condividere queste informazioni e chiarirvi bene questi tre punti importanti. Posso solo raccomandarmi caldamente a voi affinché votiate a favore della posizione comune, perché rispecchia esattamente il nostro accordo, sia in quest'Aula che tra le Istituzioni.
