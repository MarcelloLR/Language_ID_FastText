<CHAPTER ID="008-01">
1. Agenzia europea per le sostanze chimiche (REACH) (votazione) 
<P>
Prima della votazione
<SPEAKER ID="097" NAME="Karl-Heinz Florenz" AFFILIATION="PPE-DE">
- (DE) Signor Presidente, alla luce dell'importanza delle votazioni che seguiranno e della portata di REACH - al quale, infatti, negli ultimi cinque anni sono stati apportati 5 000 emendamenti, di cui nel documento attuale sono stati ripresi 1 000 - vorrei formulare solo due brevi osservazioni.
<P>
In primo luogo, desidero rivolgere i miei più sentiti ringraziamenti al relatore, onorevole Sacconi, e ai relatori ombra per il loro lavoro, che è stato molto impegnativo e che hanno svolto egregiamente. Li ringrazio quindi di cuore per questo.
<P>
(Applausi)
<P>
Da questa considerazione, signor Presidente, passo subito al mio secondo punto, che consiste semplicemente nel chiedere qual è stato l'esito del trilogo. Abbiamo tenuto cinque incontri con la Presidenza finlandese del Consiglio; non sempre le riunioni sono state del tutto lineari e una volta sono state brevemente interrotte. Il risultato che ne è scaturito è oggi dinanzi a voi, nella forma dell'emendamento n. 191, che è il fulcro della questione su cui verte la votazione odierna e che vi esorto ad approvare per preservare il compromesso che l'Assemblea si è tanto impegnata a raggiungere. Ai colleghi del gruppo Verde/Alleanza libera europea comunico che gli altri emendamenti decadranno oppure non dovranno poter pregiudicare questo importante e prezioso compromesso.
<SPEAKER ID="098" NAME="Guido Sacconi " AFFILIATION="PSE">
relatore. - Signor Presidente, onorevoli colleghi, vorrei innanzitutto chiarire che sono seduto a questo scanno non perché ci sia stato un "colpo di palazzo” nel gruppo socialista ma per ragioni logistiche, per poter dare meglio le indicazioni di voto.
<P>
Il Presidente Florenz ha già detto l'essenziale per quanto riguarda i contenuti e la difficoltà del risultato che abbiamo raggiunto nell'accordo con la presidenza finlandese. A me corre ora l'obbligo di dire che questo risultato è come un affresco collettivo: molti vi hanno concorso, ricordo che sono state impegnate dieci commissioni parlamentari. In particolare ci sono state due commissioni che hanno cooperato più strettamente con la commissione per l'ambiente. A tale proposito ringrazio la sig.ra Ek e il sig. Nassauer, relatori di queste due commissioni. Ringrazio poi tutti i relatori ombra della commissione per l'ambiente, la sig.ra Oomen-Ruijten, il sig. Chris Davies, Carl Schlyter e Caroline Lucas, Jens Holm, Johannes Blokland, Alessandro Foglietta e i segretariati delle commissioni e dei gruppi politici.
<P>
Abbiamo incrociato cinque presidenze, in particolare è stato decisivo il ruolo svolto nella prima lettura dalla presidenza britannica e, ora, da quella finlandese. Abbiamo anche conosciuto più Commissari, perché REACH è stato lanciato nella precedente legislatura. Responsabili allora erano il sig. Liikanen e la sig.ra Wallström ed ora il sig. Verheugen e il sig. Dimas.
<P>
Abbiamo dunque visto molte cose, abbiamo avuto tante opportunità di confronto e abbiamo distillato questo lavoro nella conclusione di oggi. Non ho il minimo dubbio che il senso di responsabilità di questo Parlamento confermerà tale scelta, rendendo finalmente possibile un messaggio forte ai cittadini europei: dal 1° giugno dell'anno prossimo REACH comincerà a camminare.
<P>
Qualcuno potrà giudicare che non sia risultato un grandissimo prodotto, ma intanto comincerà a funzionare e sono sicuro che produrrà dei risultati molto importanti per la sicurezza dei cittadini, per la salute, per l'ambiente ma anche per la competitività del sistema industriale europeo.
<P>
(Applausi)
<P>
Dopo l'approvazione dell'opzione 1
<SPEAKER ID="100" NAME="Guido Sacconi " AFFILIATION="PSE">
relatore. - Signor Presidente, onorevoli colleghi, dopo questo ottimo risultato, di cui ringrazio l'Aula, seguono ora una serie di emendamenti non coperti dal compromesso.
<P>
Sarei d'accordo con molti degli emendamenti, ma è del tutto evidente che votarli, adottarli, significherebbe imporre una procedura di conciliazione per degli aspetti marginali, il che sarebbe davvero sbagliato, per rinviare l'applicazione del regolamento.
<P>
(Applausi)
<SPEAKER ID="101" NAME="Roberto Musacchio" AFFILIATION="GUE/NGL">
Signor Presidente, onorevoli colleghi, per regolamento vorrei far notare all'Aula che, nel rispetto di questa discussione, sono stati fatti due interventi in cui venivano date delle indicazioni di voto durante la votazione.
<P>
Per cortesia, è un momento delicato, e devono essere rispettate anche le posizioni di chi, per esempio, voterà a favore degli emendamenti.
<P>
(Applausi)
<P>
Prima della votazione sugli emendamenti n. 176 e n. 178
<SPEAKER ID="103" NAME="Carl Schlyter" AFFILIATION="Verts/ALE">
- (SV) Signor Presidente, il relatore ha affermato che, se questi emendamenti saranno adottati, si ricorrerà alla conciliazione. Tuttavia, non possiamo darlo per certo. Se approveremo gli emendamenti, il Consiglio potrebbe benissimo accettarli, ma non potremo saperlo finché il Coreper non avrà preso una decisione. Tra l'adozione degli emendamenti e la conciliazione, quindi, non esiste alcun collegamento automatico.
<P>
(Applausi)
<P>
Prima della votazione sulla posizione comune
<SPEAKER ID="105" NAME="Guido Sacconi " AFFILIATION="PSE">
relatore. - Signor Presidente, onorevoli colleghi, vorrei solo ribadire i ringraziamenti fatti prima.
<P>
Mi sembra che oggi, in questa sede, su un tema molto sensibile per i cittadini e le imprese - come si dice in italiano - "l'Europa batte un colpo”.
<P>
(Applausi)
