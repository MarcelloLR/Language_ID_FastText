<CHAPTER ID="006-20">
20. Modifica dell'articolo 81 del Regolamento del Parlamento europeo (votazione) 
<P>
- Prima della votazione
<SPEAKER ID="099" NAME="Richard Corbett" AFFILIATION="PSE">
(EN) Signor Presidente, questa votazione adegua le nostre procedure in modo da sfruttare al meglio i nuovi poteri conferiti al Parlamento europeo nel quadro della procedura di comitatologia, nuovi poteri precedentemente assicurati nel corso di quest'anno dall'accordo interistituzionale negoziato dall'onorevole Daul e dal sottoscritto. Ciò significa che, quando conferiamo poteri attuativi alla Commissione attraverso la legislazione che adottiamo nell'ambito nella procedura di codecisione, qualsiasi successiva misura attuativa di natura quasi legislativa può essere oggetto di veto da parte del Parlamento. Questo è l'ampliamento più importante dei poteri del Parlamento europeo dal Trattato di Nizza e, probabilmente, l'unico di rilievo durante questa legislatura. Il nuovo Regolamento agevolerà l'utilizzo da parte nostra di questo nuovo potere.
