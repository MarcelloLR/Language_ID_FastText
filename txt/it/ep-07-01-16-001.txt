<CHAPTER ID="001">
Apertura della seduta
<P>
(La seduta è aperta alle 10.05)
<P>
Presidente. - Conformemente all'Atto relativo all'elezione dei membri del Parlamento europeo a suffragio universale diretto, dichiaro aperta la seduta.
<P>
E' la seconda volta che, senza merito, mi tocca il privilegio di regolare l'elezione del Presidente del Parlamento europeo. Sarà lui naturalmente a pronunciare il discorso programmatico. Gli applausi con cui abbiamo salutato ieri i nuovi paesi membri (Bulgaria e Romania) e l'omaggio caloroso tributato al Presidente Josip Borrell sono segni di fiducia e di continuità. Ricorre fra poche settimane il cinquantesimo anniversario del Trattato di Roma, che segna la nascita della famiglia europea, del nuovo soggetto apparso sulla scena politica ed economica mondiale. Lo festeggeremo con orgoglio
<P>
per gli straordinari sessant'anni di pace (quasi totale) del nostro Continente,
<P>
per i valori che condividiamo: la libertà, la democrazia, la giustizia sociale,
<P>
per le speranze che l'Europa politica ha suscitato in molte parti del mondo.
<P>
A queste attese, alle esigenze, e anche alle critiche dei cittadini europei sui temi istituzionali e su quelli sociali, possiamo rispondere soltanto guardando avanti. Mi riferisco ad un mondo globalizzato, ai suoi progressi e alle sue crescenti ingiustizie. Mi riferisco all'alta responsabilità che abbiamo verso le prospettive dell'energia e dell'ambiente, cioè verso la vita del pianeta e verso le future generazioni. Mi riferisco alle nuove opportunità legate agli sviluppi della scienza, alla guida delle sue applicazioni, ai benefici e ai dilemmi etici che nascono nella coscienza di ciascuno e che implicano scelte consapevoli.
