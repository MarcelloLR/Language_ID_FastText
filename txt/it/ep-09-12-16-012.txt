<CHAPTER ID="012">
Tempo delle interrogazioni (interrogazioni al Consiglio)
<SPEAKER ID="248" NAME="Presidente">
L'ordine del giorno reca il Tempo delle interrogazioni (B7-0236/2009).
<P>
Saranno prese in esame le interrogazioni rivolte al Consiglio.
<P>

<P>
Oggetto: Minoranze etniche in Serbia
<P>
Qual è il parere del Consiglio in merito alla condizione delle minoranze etniche in Serbia, in particolare della comunità di etnia albanese che vive nella valle di Presevo, dove si sono verificate nuovamente delle aggressioni contro la popolazione civile?
<SPEAKER ID="250" NAME="Cecilia Malmström" LANGUAGE="SV">
Grazie per la domanda, onorevole Posselt. In occasione del Consiglio "Affari generali e relazioni esterne” del 7 e 8 dicembre di quest'anno, abbiamo adottato le conclusioni sull'allargamento e sul processo di stabilizzazione e di associazione. In questo documento, il Consiglio ha accolto con favore l'impegno della Serbia verso l'integrazione europea e l'impegno profuso per attuare le riforme principali conformemente ai criteri comunitari. Il Consiglio ha altresì sottolineato che è necessario portare avanti il programma delle riforme.
<P>
Abbiamo preso atto della comunicazione varata dalla Commissione il 14 ottobre, in cui si afferma che la Serbia si è dotata del quadro giuridico e istituzionale necessario a garantire il rispetto dei diritti umani e che sono stati compiuti dei progressi verso una più rigorosa ottemperanza alla normativa internazionale sui diritti umani. Il nuovo ministro per i Diritti dell'uomo e delle minoranze sta svolgendo un lavoro essenziale in tal senso. Tuttavia, sono necessari ulteriori sforzi per acquisire una migliore conoscenza degli standard internazionali. Il Consiglio è altresì lieto di constatare che la Serbia ha ratificato tutti i principali strumenti in materia di diritti umani.
<P>
Quanto alla specifica situazione della Serbia meridionale, alla quale si riferiva l'onorevole Posselt, effettivamente si sono verificati scontri molto violenti in luglio, tra cui un attacco alla gendarmeria di stanza nella zona. Sono state arrestate diverse persone, ma non sono seguiti altri incidenti. Da allora è migliorata l'atmosfera all'interno dell'organo di coordinamento per la Serbia meridionale. La situazione è ancora precaria, ma i principali partiti politici locali di etnia albanese sono stati coinvolti in questo lavoro. Ci sono anche sviluppi positivi sul delicato tema dell'istruzione. A tal proposito, sono particolarmente lieta di citare l'inaugurazione di un dipartimento, presso l'università di Medveđa, dove si terranno corsi in serbo e in albanese.
<P>
Nel prossimo futuro sarà inoltre creato un consiglio della minoranza nazionale albanese in Serbia, permettendo così alla popolazione di incidere maggiormente nel settore dell'istruzione, della cultura e in altri ambiti. Il debole sviluppo sociale ed economico della regione rappresenta un ostacolo per le minoranze etniche della Serbia meridionale. La comunità internazionale e, in particolare, l'OSCE, continuano a sorvegliare la situazione locale, svolgendo un ruolo attivo nella promozione della pace e della stabilità nella regione, in stretta cooperazione con il governo serbo e con i leader locali.
<SPEAKER ID="251" NAME="Bernd Posselt" AFFILIATION="PPE">
(DE) Presidente Malmström, grazie per la sua eccellente risposta. Ovviamente, parliamo di tre regioni: due zone di confine - la Vojvodina e la valle di Preševo, nella Serbia meridionale, ovvero una zona in cui si incontrano tre confini. Vorrei anche chiederle, in qualità di futuro commissario, di garantire che questi paesi proseguano il proprio sviluppo nel quadro di un programma di sostegno transfrontaliero. La Serbia interna, in particolare il sangiaccato di Novi Pazar è ovviamente tagliata fuori del tutto. Al sangiaccato occorre un adeguato sostegno, che ne migliori le condizioni economiche e contribuisca a risolvere i problemi legati alle minoranze. Tuttavia, c'è molta violenza, soprattutto nella Serbia meridionale. Vorrei chiedere al Consiglio di non distogliere l'attenzione da questa situazione esplosiva.
<SPEAKER ID="252" NAME="Cecilia Malmström" LANGUAGE="EN">
Onorevole Posselt, le garantisco che continueremo a controllare la situazione da vicino, anche nel quadro del lavoro costantemente svolto dalla Commissione. Sarà fatto, ovviamente. Siamo consapevoli dei progressi conseguiti e, sebbene la situazione sia precaria, i miglioramenti compiuti e le modifiche istituzionali che ho citato sono un passo rilevante nella direzione giusta. Possiamo soltanto sperare che, con il nostro sostegno e con il sostegno dell'OSCE, questi si prosegua nella stessa direzione.
<SPEAKER ID="253" NAME="Franz Obermayr" AFFILIATION="NI">
(DE) Per inciso, la violenza - e lo dico all'oratore che mi ha preceduto - non si perpetra, purtroppo, soltanto in Serbia, ma anche in Kosovo. Da una parte, c'è la minoranza albanese in Serbia e, dall'altra, c'è la minoranza serba in Kosovo.
<P>
La mia domanda è la seguente: in merito alle agevolazioni in materia di visti per la Serbia, come può l'Unione europea garantire che non ci saranno zone grigie nel sistema e che non ci saranno abusi? Questa procedura, che offre delle agevolazioni a un gruppo etnico in Kosovo, non ostacola il controverso riconoscimento del Kosovo come Stato sovrano?
<SPEAKER ID="254" NAME="Cecilia Malmström" LANGUAGE="EN">
Non sono certa di aver colto la sua domanda. Quando parliamo del Kosovo, il lavoro è ancora più arduo, indipendentemente dal fatto che non tutti gli Stati membri hanno riconosciuto il Kosovo. La Commissione si sta adoperando per capire come migliorare la situazione in Kosovo e ci vorrà del tempo. Sono ancora molte le difficoltà da fronteggiare. Anche il Kosovo godrà, in futuro, delle agevolazioni in materia di visti, ma le condizioni non sono state ancora completamente soddisfatte.
<SPEAKER ID="255" NAME="Presidente">
E' evidente che l'intervento è leggermente fuori tema, ma ha comunque numerosi punti di contatto con l'oggetto della discussione.
<P>

<P>
Oggetto: Livelli di disoccupazione
<P>
Oltre a misure intese a riqualificare i lavoratori ed aggiornarne le qualifiche, quali iniziative ha adottato il Consiglio per far fronte ai crescenti livelli di disoccupazione sul territorio dell'UE - 27?
<SPEAKER ID="257" NAME="Cecilia Malmström" LANGUAGE="SV">
Grazie per la domanda, onorevole Harkin. La crisi attuale sta producendo gravi ripercussioni su milioni di persone. Di conseguenza, la gestione delle conseguenze della crisi economica è una delle maggiori sfide che l'Unione europea si trova ad affrontare. Alla luce dell'invecchiamento della popolazione, gli Stati membri dell'Unione europea devono ridurre l'attuale livello di disoccupazione e garantire che le elevate percentuali su cui si attesta non diventino permanenti.
<P>
La politica dell'occupazione è, innanzi tutto, responsabilità degli Stati membri. Cionondimeno, alcuni anni fa il Consiglio "Occupazione, politica sociale, salute e consumatori" adottò orientamenti in merito, . sottolineando che, poiché la situazione del mercato del lavoro varia notevolmente da uno Stato membro all'altro, le misure adottate devono differire di conseguenza. Ogni anno viene presentata una relazione congiunta sull'occupazione, in cui il Consiglio e la Commissione esaminano la situazione nei diversi Stati membri. Durante la crisi attuale, il Consiglio europeo ha prestato un'attenzione particolare proprio alla questione della disoccupazione. Nel dicembre del 2008 è stato varato un piano di ripresa economica per l'Europa, che offriva un quadro comune per l'adozione dei provvedimenti necessari. Nell'ambito di questo piano, nel giugno del 2009 il Consiglio e il Parlamento europeo hanno adottato il regolamento recante modifica del regolamento che istituisce il Fondo europeo di adeguamento alla globalizzazione, in virtù del quale è possibile attingere alle risorse del Fondo per fronteggiare la crisi.
<P>
Possono essere attuate diverse misure, a seconda della situazione del paese coinvolto: la modifica temporanea dell'orario di lavoro, la diminuzione dei contributi per la previdenza sociale, la riduzione degli oneri amministrativi che gravano sulle imprese, il miglioramento delle procedure adottate dalle autorità del mercato del lavoro, il varo di provvedimenti a beneficio dei giovani disoccupati e la promozione della mobilità. Questi punti sono stati sottolineati nella relazione della presidenza che ha fatto seguito al vertice informale sull'occupazione.
<P>
Nelle conclusioni del vertice di giugno, il Consiglio specifica una serie di misure che dovrebbero aiutare gli Stati membri - e le parti sociali, se necessario - a fronteggiare gli effetti della crisi globale applicando i principi della flessicurezza. In questo modo si potrebbe offrire alle imprese un'alternativa ai licenziamenti e l'opportunità di creare forme di lavoro flessibili o modificare temporaneamente l'orario di lavoro, migliorando le condizioni degli imprenditori, con la creazione di un mercato del lavoro sicuro e flessibile, e istituendo ammortizzatori sociali tali da incentivare il lavoro, garantire un'adeguata contribuzione previdenziale e potenziare le misure per il reinserimento nel mondo del lavoro, oltre a sostenere i redditi e la libertà di circolazione.
<P>
Durante la discussione di novembre, i ministri hanno espresso la necessità generale di mantenere una politica dell'occupazione attiva, che contempli provvedimenti a breve termine. Si tratta di misure quali il lavoro a termine, il potenziamento dell'occupabilità e una formazione mirata per integrare le persone nel mercato del lavoro. In quella stessa occasione, i ministri hanno convenuto che l'occupazione è un fattore importante per evitare l'esclusione. E' altresì fondamentale il nesso tra uguaglianza, crescita economica e occupazione e, di conseguenza, gli Stati membri sono stati esortati a potenziare i servizi per l'infanzia e a ridurre le differenze di retribuzione e gli altri squilibri sulla base del genere.
<P>
In particolare, tali misure devono essere rivolte a coloro che sono stati più duramente colpiti dalla crisi: gli anziani, i giovani, i disabili e i lavoratori senza un contratto a tempo indeterminato. Offrire nuove possibilità e pari opportunità ai giovani nel campo dell'istruzione, della formazione e dell'occupazione è uno dei principali obiettivi del nuovo quadro per la cooperazione comunitaria in materia di gioventù per il periodo 2010-2018, adottato dal Consiglio il 27 novembre 2009.
<SPEAKER ID="258" NAME="Marian Harkin" AFFILIATION="ALDE">
(EN) Grazie della risposta. Devo riconoscere che sono lieta di vederla, signora Ministro, e spero di vederla più spesso il prossimo anno; sarà perfettamente allenata a rispondere alle nostre interrogazioni.
<P>
Due punti che ritengo importanti, ma che non sono emersi nella sua risposta, sono i seguenti: innanzi tutto, incentivare l'imprenditorialità e, secondariamente, aumentare la spesa in materia di ricerca e sviluppo. Ma la vera domanda che vorrei porle riguarda il fatto che, finora, ci siamo affidati al metodo aperto del coordinamento, che si è rivelato uno strumento debole e non ha funzionato correttamente nel raggiungimento degli obiettivi dell'agenda di Lisbona. Ha dei suggerimenti per rafforzare questo meccanismo?
<SPEAKER ID="259" NAME="Cecilia Malmström" LANGUAGE="EN">
Si tratta in effetti di una questione molto importante e, come sapete, il Consiglio ha già ricevuto la proposta della Commissione e ha già iniziato a discutere del futuro della strategia di Lisbona, ossia Europa per il 2020. Sarà la presidenza spagnola a decidere la prossima primavera.
<P>
Il problema è come uscire dalla situazione attuale sul lungo termine? Come possiamo creare un'Europa che sia più competitiva, con più spirito imprenditoriale, evitando l'esclusione sociale e la disoccupazione? Come investire in ricerca e sviluppo affinché l'Europa sia, come tutti auspichiamo, il principale attore economico a livello mondiale? Probabilmente tutte queste domande troveranno risposta nella nuova strategia.
<P>
Un aspetto molto importante della strategia è la governance. Penso che il metodo aperto del coordinamento presenti dei vantaggi, ma debba anche essere migliorato. Dobbiamo coinvolgere maggiormente gli enti locali e regionali, che sono gli effettivi responsabili dell'attuazione. Inoltre, il processo deve essere gestito a livello nazionale, prendendo in considerazione la questione della governance. Il documento della Commissione, che illustra tutti questi aspetti, è adesso all'esame degli Stati membri. Penso che emergeranno ottime proposte su questo tema, che era effettivamente uno dei punti deboli della strategia.
<SPEAKER ID="260" NAME="Andreas Mölzer" AFFILIATION="NI">
(DE) Come sappiamo, il cosiddetto strumento di microfinanziamento pensato dall'Unione europea non sarà finanziato con nuovi stanziamenti, ma con il programma Progress. A tal riguardo, esiste un piano per evitare che questo nuovo strumento vada a discapito del programma per l'occupazione e la solidarietà sociale, adottato in precedenza?
<SPEAKER ID="261" NAME="Paul Rübig" AFFILIATION="PPE">
(DE) La mia domanda è la seguente: non sarebbe giusto prevenire, innanzi tutto, la disoccupazione? Ci sono posti di lavoro nel pubblico che possiamo offrire ai disoccupati? In particolare, come si potrebbero incentivare le piccole e medie imprese, in modo che ne nascano delle nuove? Esiste, in tale ambito, la possibilità di applicare metodi e buone pratiche transfrontalieri per creare un maggior numero di nuove aziende?
<SPEAKER ID="262" NAME="Cecilia Malmström" LANGUAGE="EN">
Come ho detto, in ultima istanza la creazione di posti di lavoro è, ovviamente, responsabilità degli Stati membri. Ma c'è molto da fare e - come ho enunciato nelle mie considerazioni introduttive in risposta all'onorevole Harkin - il Consiglio ha elaborato diverse raccomandazioni sulle strategie per accrescere la flessibilità attraverso vari sistemi di sostegno e per spingere le persone ad agire, sottraendosi al meccanismo di esclusione. E' molto importante che si continui con questi incontri ad alto livello, che riuniscono le parti sociali e gli Stati membri per condividere le buone pratiche. Sebbene le strategie varino da paese a paese, è utile scambiarci esempi e verificare le migliori modalità di intervento da poter utilizzare successivamente. Si tratta di un lavoro congiunto: il Consiglio formula raccomandazioni e gli Stati membri si assumono la propria parte di responsabilità, modulando le proprie azioni secondo le esigenze di ciascuno Stato.
<P>
Quanto alla sua domanda, onorevole, non sono certa di aver capito bene. Forse c'è stato un problema di traduzione. Non ho parlato di nessuna microautorità. Ho parlato del Fondo europeo di adeguamento alla globalizzazione che adesso, con il contributo del Parlamento europeo, abbiamo reso più flessibile, per aiutare gli Stati membri e le aziende in difficoltà a sostenere le persone disoccupate o licenziate.
<P>
Oggetto: Negoziati relativi alla partecipazione della Turchia a imprese comuni nell'ambito di Frontex
<P>
Il 21 ottobre 2009 nel corso della plenaria del Parlamento europeo la signora Malmström, Presidente in carica del Consiglio, ha comunicato che sono in corso negoziati in merito a un "eventuale accordo che coprirà altresì lo scambio di informazioni e la possibilità per le autorità turche di partecipare alle imprese comuni di Frontex". Considerato che l'articolo 8 sexies, paragrafo 2 del regolamento (CE) n. 863/2007 che istituisce un meccanismo per la creazione di gruppi di rapido intervento alle frontiere e che modifica il regolamento (CE) n. 2007/2004 prevede che "qualsiasi modifica o adeguamento del piano operativo è soggetta all'accordo congiunto del direttore esecutivo e dello Stato membro richiedente".
<P>
Può il Consiglio dire in che fase si trovano le discussioni in merito alla partecipazione della Turchia alle imprese comuni Frontex, quali condizioni preliminari pone la Turchia per quanto riguarda la sua partecipazione e se la Grecia, in quanto Stato membro che ospita la missione Frontex, è al corrente di tali negoziati?
<SPEAKER ID="264" NAME="Cecilia Malmström" LANGUAGE="SV">
Un elemento importante della strategia europea per una migliore gestione dell'immigrazione è l'istituzione di partenariati con i paesi terzi in materia di controllo delle frontiere. E' uno dei pilastri del concetto di gestione integrata delle frontiere, adottato dal Consiglio nel dicembre del 2006. Vorrei anche ribadire che la cooperazione operativa con i paesi terzi è un elemento essenziale dell'attività di Frontex.
<P>
In ottemperanza al regolamento Frontex, l'omonima agenzia può favorire la cooperazione operativa tra gli Stati membri e i paesi terzi, nel quadro della politica di relazioni esterne dell'Unione europea, e può collaborare con i paesi terzi nell'ambito di progetti bilaterali. Sono già stati conclusi diversi accordi di questo genere e altri sono attualmente oggetto di negoziato.
<P>
Il mandato per i negoziati viene affidato dal consiglio di amministrazione, in cui sono rappresentati tutti gli Stati membri. I colloqui tra Frontex e le autorità turche competenti in materia di cooperazione operativa hanno compiuto progressi significativi.
<P>
Poiché tali discussioni sono ancora in corso, è difficile per il Consiglio scendere nei dettagli dei contenuti e dell'andamento di tali colloqui.
<SPEAKER ID="265" NAME="Nikolaos Chountis" AFFILIATION="GUE/NGL">
(EL) Signora Presidente, signora Ministro, dalla risposta capisco che oggi ci sono tre punti: innanzi tutto, i negoziati tra Frontex e la Turchia sono a uno stadio avanzato; secondariamente, tutti gli Stati membri dell'Unione europea, inclusa la Grecia quindi, siano - suppongo - consapevoli dell'esistenza di tali negoziati; infine, secondo le conclusioni dell'ultima riunione dei ministri degli Affari esteri, l'accordo di riammissione è legato al controllo delle frontiere.
<P>
In altre parole, ai fini della cooperazione, ai fini dell'accordo di riammissione con l'Unione europea, la Turchia sta chiedendo delle operazioni congiunte per il controllo delle frontiere esterne? Se è così, come non affrontare la questione seria della tutela dei diritti umani e della dignità degli immigrati e il problema estremamente sensibile, non tanto del controllo delle frontiere, quanto della definizione delle frontiere?
<P>
In altre parole, la Turchia accetta i confini esterni dell'Unione europea? Accetta che Frontex si occupi delle frontiere esterne dell'Unione europea?
<SPEAKER ID="266" NAME="Cecilia Malmström" LANGUAGE="EN">
Evidentemente si tratta di un problema molto vasto. I negoziati con la Turchia sono appena iniziati. Il commissario Barrot, rappresentante della Commissione, e il collega Billström, ministro svedese per le Politiche di asilo e immigrazione, sono stati in Turchia alcune settimane fa per dare inizio ai colloqui. I primi incontri sono stati fruttuosi, ma non sono ancora giunti al termine, pertanto è molto difficile aggiornarvi su questo punto. Naturalmente tutti gli Stati membri, inclusa la Grecia, sono tenuti al corrente dei colloqui.
<P>
In generale, il rispetto dei diritti fondamentali e dei valori europei è sempre stato menzionato in tale contesto, pertanto la Turchia non è in nessun modo giustificata. Tuttavia, come ho detto all'onorevole deputato, i colloqui sono appena iniziati e stanno progredendo egregiamente, ma non si sono ancora conclusi. Sono condotti con grande apertura, nel senso che sono coinvolti tutti gli Stati membri attraverso il consiglio di amministrazione di Frontex, in seno al quale è rappresentata anche la Grecia.
<SPEAKER ID="267" NAME="Georgios Papanikolaou" AFFILIATION="PPE">
(EL) Signora Presidente, signora Ministro, da quanto capisco l'intesa che abbiamo raggiunto con la Turchia, con l'obiettivo di giungere, in definitiva, a un accordo di riammissione sulle questioni inerenti all'immigrazione, includerà anche i punti relativi alla cooperazione con Frontex.
<P>
Vorrei sollevare un secondo punto: abbiamo notato di recente che le autorità turche ostacolano ripetutamente i velivoli Frontex in Grecia. Le repliche della Commissione non riportano niente di specifico circa le comunicazioni intercorse e non dicono se, in definitiva, si tratti di atti molesti.
<P>
Può fornire delle spiegazioni in merito?
<SPEAKER ID="268" NAME="Andreas Mölzer" AFFILIATION="NI">
(DE) Per gestire la situazione, è certamente opportuno cooperare a livello internazionale a patto che - e voglio ribadirlo in modo molto chiaro - tale cooperazione non debba essere comprata con l'assistenza finanziaria dell'Unione. Con quali altri Stati stiamo negoziando attualmente o stiamo programmando un negoziato? Sono stati offerti alla Turchia degli incentivi finanziari per la sua partecipazione a questa operazione Frontex?
<SPEAKER ID="269" NAME="Cecilia Malmström" LANGUAGE="EN">
Abbiamo più volte discusso delle navi durante il Tempo delle interrogazioni. Il Consiglio ha ricordato alle autorità turche, al governo turco e ai suoi rappresentanti che una buona cooperazione nella regione rappresenta un prerequisito fondamentale per la prosecuzione dei colloqui. E' stato altresì chiesto alle autorità turche di astenersi da altre azioni provocatorie. Siamo stati chiarissimi e potete trovare tutte le risposte, alcune delle quali formulate proprio da me di recente.
<P>
I colloqui sono in corso ed è stato dato mandato di procedere. Come ho già spiegato, non so dirvi a che stadio siano esattamente perché sono continui, ma seguono la procedura ordinaria e, per rispondere alla sua domanda, sono in corso anche colloqui con il Senegal e con Capo Verde. Abbiamo inoltre avviato, con scarsi progressi, colloqui con il Marocco, l'Egitto e la Mauritania.
<P>
Questa è la procedura ordinaria e stiamo seguendo l'andamento dei colloqui. Il consiglio di amministrazione di Frontex è stato incaricato di avviare i negoziati. Alcuni sono stati più fruttuosi di altri. Per esempio, cooperiamo con la Russia, la Moldova, l'Ucraina, la Georgia, eccetera, ma in altri ambiti i progressi sono stati più limitati.
<P>
Oggetto: Negoziati sul clima a Copenaghen
<P>
Può il Consiglio fornire un aggiornamento sui negoziati che si concluderanno a Copenaghen? Può precisare, nel caso non si raggiungesse a Copenaghen un accordo giuridicamente vincolante, per quando ritiene possibile l'esistenza di un accordo vincolante, successore di quello di Kyoto?
<SPEAKER ID="271" NAME="Cecilia Malmström" LANGUAGE="EN">
Mentre parliamo, a Copenaghen la discussione è in corso, ma cercherò di presentarvi gli ultimi sviluppi.
<P>
Ci sono due questioni fondamentali, come tutti sapete bene: la mitigazione e il finanziamento. Come ha detto il primo ministro stamattina, siamo ancora fiduciosi circa un esito positivo a Copenaghen, che ci permetta di limitare l'aumento della temperatura globale a non più di 2 °C al di sopra dei livelli pre-industriali.
<P>
L'Unione europea riveste un ruolo di primo piano - il ruolo di mediatore - in un processo che ha, come obiettivo finale, la sottoscrizione di un accordo giuridicamente vincolante: miriamo a un accordo politicamente vincolante adesso, con uno scadenziario chiaro che porti a un accordo giuridicamente vincolante a partire dal 1° gennaio 2013.
<P>
Tuttavia, il raggiungimento di un accordo richiede una convergenza sui seguenti capisaldi.
<P>
Innanzi tutto, impegni di riduzione ambiziosi ed esaustivi da parte dei paesi sviluppati entro il 2020. Alcuni paesi, il Giappone e la Norvegia, hanno rialzato l'offerta, ma è chiaro che le proposte attualmente sul piatto non sono sufficienti per giungere all'obiettivo dei due gradi centigradi.
<P>
In tale contesto, l'Unione europea chiederà nuovamente agli altri paesi sviluppati di aderire a un programma ambizioso, continuando a puntare all'adozione di interventi di mitigazione misurabili, riferibili e verificabili da parte dei paesi in via di sviluppo.
<P>
I paesi in via di sviluppo più grandi - Cina, India, Indonesia, Brasile, Sudafrica e Corea del Sud - si sono offerti di limitare l'aumento delle emissioni, apportando così un contributo significativo.
<P>
Tuttavia, il Consiglio crede che questi paesi, soprattutto Cina e India, abbiano un potenziale d'azione più ampio. E' altresì evidente che c'è bisogno di un impegno supplementare, se vogliamo contenere il surriscaldamento del pianeta entro i 2 °C.
<P>
L'Unione europea chiederà, pertanto, a questi paesi di compiere uno sforzo ulteriore nel quadro di un accordo ambizioso.
<P>
Abbiamo anche bisogno di un quadro per l'adattamento ai cambiamenti climatici, così come per il trasferimento di tecnologie e per lo sviluppo di capacità. E' necessario che lo stanziamento delle risorse avvenga entro un sistema di governance equo e corretto per la mitigazione, l'adattamento, lo sviluppo di capacità e il trasferimento di tecnologie ai paesi in via di sviluppo.
<P>
In tale contesto, l'ultimo Consiglio europeo, che ha discusso delle somme da stanziare per i finanziamenti rapidi dei primi tre anni, conferisce un impulso importante ai negoziati in corso, rafforzando altresì la credibilità dell'Unione europea.
<P>
I capi di Stato e di governo stanno arrivando adesso a Copenaghen. Speriamo che imprimano la necessaria spinta politica ai problemi della mitigazione e del finanziamento, in modo da siglare un accordo ambizioso.
<P>
L'Unione europea ha avanzato la proposta che vengano conclusi il prima possibile, dopo la conferenza di Copenaghen, i negoziati per un trattato giuridicamente vincolante per il periodo che inizia il 1° gennaio 2013.
<P>
E' troppo presto per dire se questo obiettivo possa essere raggiunto, ma dobbiamo ambire alla sigla di un accordo entro sei mesi dalla conclusione dei lavori della conferenza.
<SPEAKER ID="272" NAME="Seán Kelly" AFFILIATION="PPE">
(EN) Vorrei ringraziarla, Presidente Malmström, per la sua risposta concisa, precisa e logica, non soltanto alla mia domanda, ma a tutte le interrogazioni presentate da quando sono approdato in questo Parlamento, a giugno scorso. Lei è stata un presidente eccezionale.
<P>
Sono anche orgoglioso di dire che appartengo a un'Unione europea che sta guidando il dibattito sui cambiamenti climatici, spingendo gli altri paesi ad agire in tal senso. Immagino che il miglior esempio sia il fatto che oggi arrivano a Copenaghen il presidente degli Stati Uniti e il primo ministro cinese, un evento impensabile fino a pochi anni fa.
<P>
Tuttavia, in mancanza di un accordo vincolante, quale sarà il nostro futuro modus operandi?
<SPEAKER ID="273" NAME="Cecilia Malmström" LANGUAGE="EN">
Penso che, poiché i veri negoziati politici inizieranno domani, come ha detto lei, mentre i primi ministri e i presidenti che giungono da ogni parte del mondo, non è il caso che parliamo già di un piano B. Penso che i partecipanti possano affermare le idee, lo slancio e le dinamiche necessarie a creare un impegno politico ambizioso.
<P>
Se non sarà possibile giungere a tale risultato, sarà necessario proseguire i colloqui. Quel che è certo è che non abbandoneremo la causa. Il mondo si aspetta dei risultati da noi. Questa è la questione più rilevante per la nostra generazione, non possiamo fallire. Se non si giungerà a un accordo domani o dopodomani, continueremo a parlarne finché non perverremo a un accordo.
<P>
Oggetto: Finanziamenti per i cambiamenti climatici a favore dei paesi in via di sviluppo
<P>
L'obiettivo della prossima conferenza di Copenaghen sui cambiamenti climatici è quello di definire posizioni globali sulle questioni climatiche nel breve e medio termine. Non solo è fondamentale che si raggiunga un accordo, ma è anche necessario che i paesi ricchi si impegnino finanziariamente a far fronte da subito agli effetti dei cambiamenti climatici nei paesi in via di sviluppo. Non è pensabile infatti chiedere ai paesi in via di sviluppo di pagare le conseguenze di un problema causato dal mondo occidentale.
<P>
In base all'accordo raggiunto in ottobre durante il Consiglio europeo, è stato stimato che sono necessari 100 miliardi di euro affinché i paesi in via di sviluppo si adeguino ai cambiamenti climatici, mentre secondo le stime di questi ultimi servirebbero tra i 300 e i 400 miliardi di euro.
<P>
Come pensa il Consiglio di riuscire a conciliare cifre così divergenti?
<SPEAKER ID="275" NAME="Cecilia Malmström" LANGUAGE="EN">
Come ha correttamente sottolineato l'onorevole deputato, i fondi destinati ai paesi in via di sviluppo per la lotta al cambiamento climatico rappresentano una delle principali materie negoziali a Copenaghen e sarà un punto cruciale per il raggiungimento di un accordo.
<P>
Per iniziare, vorrei evidenziare ancora che, durante il Consiglio europeo di ottobre, abbiamo sottolineato l'importanza dei finanziamenti rapidi per avviare interventi immediati e per preparare un'azione collettiva ed efficace nel medio e lungo termine, prestando particolare attenzione ai paesi sviluppati. Durante il Consiglio di dicembre, alcuni giorni fa, l'Unione europea e i suoi Stati membri si sono dichiarati pronti a stanziare 2,4 miliardi di euro l'anno, per il triennio 2010-2012, al fine di aiutare i paesi in via di sviluppo nella lotta contro i cambiamenti climatici. Con questo impegno credo che abbiamo inviato un messaggio molto forte ai negoziatori presenti alla conferenza, rafforzando la nostra credibilità.
<P>
Il Consiglio europeo ha inoltre riconosciuto la necessità di aumentare in misura significativa i finanziamenti pubblici e privati fino al 2020. E' necessario rivedere l'attuale architettura finanziaria e, ove opportuno, riformarla per garantire il raggiungimento di quest'obiettivo. Come l'onorevole deputato ha evidenziato nella sua interrogazione, il Consiglio europeo di ottobre ha approvato le stime della Commissione, secondo cui il costo incrementale netto totale per gli interventi di adattamento e di mitigazione nei paesi in via di sviluppo potrebbe raggiungere i 100 miliardi di euro circa l'anno fino al 2020, che saranno reperiti combinando i contributi degli stessi paesi in via di sviluppo, le risorse del mercato del CO2 e i finanziamenti pubblici internazionali. Queste sono le stime formulate dalla Commissione. Non è una proposta o un'offerta da parte dell'Unione europea.
<P>
Esistono numerose altre stime proposte da altre fonti, ma il Consiglio si è allineato sulla stima della Commissione giudicandola la più affidabile. Secondo le previsioni, l'assistenza pubblica internazionale dovrà oscillare complessivamente tra i 22 e i 50 miliardi di euro l'anno fino al 2020. L'Unione europea e gli Stati membri sono pronti a farsi carico di una congrua percentuale, ma tutti i paesi, ad eccezione dei più poveri, dovrebbero contribuire ai finanziamenti pubblici internazionali conformemente a un criterio di ripartizione globale basato sui livelli di emissione e sul PIL. Come ha sottolineato il Consiglio europeo in ottobre, l'accordo di Copenaghen deve altresì comprendere disposizioni che disciplinino l'obiettivo di mantenere il surriscaldamento del pianeta entro i 2 °C, assegnando inoltre ambiziosi obiettivi di riduzione ai paesi in via di sviluppo e indicando le tecnologie per l'adattamento e un accordo sul finanziamento.
<SPEAKER ID="276" NAME="Gay Mitchell" AFFILIATION="PPE">
(EN) Mi unisco all'onorevole Kelly nell'esprimere il mio apprezzamento per le risposte fornite in quest'Aula dalla presidente Malmström e per la condotta della presidenza svedese, in generale, che è stata esemplare.
<P>
Signora Ministro, abbiamo notato, negli ultimi giorni, che il presidente degli Stati Uniti ha tenuto dei colloqui con alcuni leader dei paesi in via di sviluppo. L'Unione europea ha partecipato a queste discussioni, nel tentativo di colmare il divario con gli Stati Uniti e con altri paesi e trovare una soluzione ai nodi irrisolti? Signora Ministro, può garantire all'Aula che, se i paesi in via di sviluppo devono ricevere finanziamenti a tale scopo, si tratterà di risorse ex novo, e non di denaro sottratto a impegni già assunti con i paesi in via di sviluppo, nel quadro della lotta contro la fame e l'agenda per lo sviluppo?
<SPEAKER ID="277" NAME="Cecilia Malmström" LANGUAGE="EN">
Quanto alla sua prima domanda, durante l'autunno si sono svolti numerosi incontri bilaterali per agevolare e preparare i negoziati. L'Unione è in contatto costante con gli Stati Uniti d'America, nel tentativo di indurli ad assumere una posizione più ambiziosa. A loro volta, gli Stati Uniti hanno i loro contatti bilaterali; in alcune occasioni, siamo stati coinvolti, in altre no, perché stiamo tentando di spingere da diversi fronti. Abbiamo anche tenuto sei incontri bilaterali durante la presidenza svedese con attori di rilievo, come Cina, India, Ucraina, Sudafrica, Russia e Stati Uniti. Le questioni climatiche sono state il primo punto di discussione in tutte queste occasioni, quindi ci sono stati molti incontri diversi.
<P>
Quanto al finanziamento, devo ammettere che si tratta della combinazione di denaro vecchio e di denaro nuovo. Alcuni paesi hanno coniugato i due elementi. Alcuni hanno già mobilitato parte del proprio bilancio per lo sviluppo. Poiché i paesi meno sviluppati sono gli Stati che soffriranno maggiormente per i cambiamenti climatici, è logico che parte del bilancio per lo sviluppo sia stata destinata a varie azioni di tutela climatica.
<P>
Ora, in seguito alla crisi economica, molti Stati membri hanno ridimensionato il proprio bilancio complessivo per lo sviluppo, ed è deplorevole.
<P>
Si avrà una combinazione di risorse, per lo più a causa della crisi economica.
<P>
Oggetto: Proposta relativa alla Direttiva del Consiglio che attua il principio della parità di trattamento fra le persone indipendentemente dalla religione o dal credo, dagli handicap, dall'età o dall'orientamento sessuale.
<P>
È di fondamentale importanza insistere sulla necessità di garantire accessibilità a infrastrutture e servizi nei prossimi 10 anni non solo ai portatori di handicap, ma a gran parte della popolazione europea. Intende il Consiglio definire una base giuridica uniforme per una politica antidiscriminatoria senza deroghe (per esempio nel progettazione e nella produzione di beni) al fine di creare una società sostenibile ed eliminare la pluralità delle basi giuridiche in materia di lotta alla discriminazione?
<P>
Tenendo presente che in molti casi e in molti paesi l'accessibilità alle infrastrutture e ai servizi costituisce una vera sfida, per l'interrogante è inaccettabile rimandare di 10 o 20 anni l'obbligo di adottare nuove regole per migliorare e concretizzare l'accessibilità a (nuove) infrastrutture e a (nuovi) servizi all'interno degli Stati membri. Conta il Consiglio di prorogare ulteriormente la scadenza per il recepimento dell'obbligo di accessibilità alle nuove infrastrutture e/o a quelle già esistenti? In caso affermativo, può il Consiglio specificarne il motivo?
<SPEAKER ID="279" NAME="Cecilia Malmström" LANGUAGE="SV">
Come ha affermato l'onorevole deputato nell'interrogazione, le misure per migliorare l'accesso sono essenziali nella lotta contro la discriminazione. Durante la presidenza svedese, abbiamo continuato a studiare gli aspetti tecnici della proposta di direttiva sull'applicazione del principio di parità di trattamento. Il testo contempla quattro motivi di discriminazione che non rientrano nel settore dell'occupazione: la religione o le convinzioni personali, la disabilità, l'età e l'orientamento sessuale.
<P>
Il 30 novembre 2009 il Consiglio ha esaminato una relazione sullo stato di avanzamento, redatta dalla presidenza, che richiama l'attenzione sulla necessità di approfondire il lavoro sul tema, con particolare riguardo all'ambito di applicazione, alle disposizioni che riguardano la disabilità e al calendario di attuazione. La presidenza ha inoltre indicato che il problema specifico della progettazione o della produzione di beni debba essere incluso nella proposta. Dobbiamo discuterne ancora.
<P>
Secondo la relazione, vi sono altre questioni da risolvere, concernenti le conseguenze finanziarie della direttiva. Se dobbiamo raggiungere un'unità politica, dobbiamo produrre un testo accettabile per ogni Stato membro. E' necessario che tutti gli Stati membri siano d'accordo, prima che il Consiglio proceda.
<P>
Comunque, non posso prevedere i risultati dei negoziati. Le discussioni che riguardano l'attuazione, il calendario e l'ambito di applicazione sono ancora in fieri e lo saranno ancora per un po' di tempo.
<SPEAKER ID="280" NAME="Ádám Kósa" AFFILIATION="PPE">
(HU) Grazie, signora Ministro, per la sua risposta. I primi passi compiuti sono molto incoraggianti, ma vorrei sottolineare tre problemi. Ci sono 50 milioni di cittadini disabili nell'Unione europea. La questione non interessa soltanto loro, perché la società europea sta anche subendo un drastico invecchiamento. Questo problema non riguarda dunque soltanto le persone disabili, ma anche il futuro di ogni anziano e di tutti quelli costretti su una sedia a rotelle, per esempio, se hanno bisogno di una rampa. Ciò vuol dire che, in generale, la questione diventerà presto un problema per tutta la società e merita dunque attenzione prioritaria, perché questo è il futuro che ci aspetta. Il problema dell'accesso ai servizi viene rimandato da dieci anni. E' importante che il termine ultimo fissato resti tale, proprio perché è nell'interesse di noi tutti.
<SPEAKER ID="281" NAME="Cecilia Malmström" LANGUAGE="EN">
Concordo pienamente con l'onorevole deputato sulla necessità di una direttiva sul tema. Milioni di persone nell'Unione europea non hanno ancora accesso a servizi di uso quotidiano. In questo modo, si ostacola la loro libertà e si impedisce loro di vivere una vita normale, il che mi rammarica profondamente.
<P>
Le discussioni del Consiglio durano da tempo. La proposta avanzata è innovativa e copre un vasto ambito di applicazione, oltre a comportare implicazioni pratiche e finanziarie enormi. Saranno necessari l'unanimità tra tutti gli Stati membri e, in un momento successivo, l'assenso del Parlamento europeo per adottare la direttiva. Abbiamo tenuto i negoziati. Sono stati creati numerosi gruppi di lavoro in seno al Consiglio. Abbiamo compiuto dei progressi, ma purtroppo - devo essere molto onesta con voi - non abbiamo ancora raggiunto l'intesa necessaria. Tuttavia, insisteremo fino alla fine della nostra presidenza e confido che la presidenza spagnola farà quanto in suo potere per giungere a una soluzione.
<P>
Oggetto: Tutela dei diritti delle persone con disabilità
<P>
Nei periodi di difficoltà economica è fondamentale garantire un'adeguata tutela sociale per le categorie socialmente più svantaggiate e le persone con disabilità sono appunto uno dei gruppi più vulnerabili della società. È veramente deplorevole che si tenti di pareggiare i propri bilanci nazionali riducendo i benefici e i programmi a favore delle persone con disabilità. Un simile modus operandi non solo è contrario ai principi di solidarietà e giustizia sociale, ma indebolisce i processi e i meccanismi di integrazione nella società delle persone con disabilità aggravandone l'esclusione sociale.
<P>
Può il Consiglio far sapere se ha previsto misure integrative volte a sostenere le persone con disabilità nei periodi di recessione economica? La difficile situazione economica non finirà per ritardare l'esame in seno al Consiglio di una proposta di direttiva del Consiglio volta a dare attuazione al principio della parità di trattamento delle persone con disabilità?
<SPEAKER ID="283" NAME="Cecilia Malmström" LANGUAGE="SV">
Siamo tutti consapevoli dei problemi sociali emersi a seguito della crisi economica. E' fondamentale offrire una tutela specifica per le persone e i gruppi che sono particolarmente vulnerabili e per contrastare l'esclusione. Sappiamo che spesso non si riesce a sfruttare il potenziale delle persone disabili e altre categorie vulnerabili a causa della discriminazione. In questa prospettiva, il Consiglio ha coerentemente posto l'accento sull'importanza di promuovere l'accesso al mercato del lavoro per le persone con disabilità.
<P>
L'azione si espleta nel quadro della strategia di Lisbona, che comprende gli attuali orientamenti sull'occupazione. Nel marzo del 2008, il Consiglio - congiuntamente ai governi degli Stati membri - ha anche adottato una risoluzione sulla situazione delle persone con disabilità nell'Unione europea. L'importanza di integrare le persone e le categorie vulnerabili nel mercato del lavoro è stata ulteriormente ribadita dal Consiglio nelle conclusioni del 13 novembre 2009, che ho citato in relazione all'interrogazione precedente. Agevolando l'accesso nel mercato del lavoro per tali categorie, si crea inoltre un prerequisito per una crescita sul lungo termine.
<P>
Vorrei ricordarvi che il Parlamento europeo e il Consiglio hanno concordato di dichiarare il 2010 Anno europeo della lotta contro la povertà e l'esclusione sociale. Credo che tale decisione comprenda anche l'accesso all'istruzione per tutti e che richieda altresì un impegno volto a garantire parità di accesso alle tecnologie dell'informazione e della comunicazione, tenendo in particolare considerazione le necessità delle persone disabili. Un'altra priorità di cui ci occuperemo saranno le esigenze delle persone disabili, delle loro famiglie e di altre categorie vulnerabili. Siamo in attesa delle numerose iniziative che, sono certa, saranno attuate il prossimo anno.
<P>
Per quanto riguarda la proposta di direttiva dal Consiglio sull'applicazione del principio di parità di trattamento indipendentemente dalla religione o dalle convinzioni personali, dalla disabilità, dall'età o dall'orientamento sessuale di ciascuno, sappiamo che le persone trarrebbero grandi benefici dall'entrata in vigore del testo. Il gruppo di lavoro sui problemi sociali del Consiglio sta ancora lavorando al testo. Come ho detto, si è tenuto un dibattito il 30 novembre e abbiamo preparato una relazione sullo stato di avanzamento, ma non siamo riusciti a pervenire a una decisione.
<P>
Non possiamo prevedere il risultato di negoziati in corso, ma è essenziale ottenere una formulazione corretta perché ne va della certezza giuridica e della definizione dell'ambito di applicazione della direttiva. Come ho già ricordato, gli Stati membri devono essere concordi sulla proposta e, a tale proposito, è loro compito valutare le ripercussioni della recessione economica. Una volta raggiunta l'unanimità, al Parlamento europeo sarà chiesto di esprimere il proprio assenso ai sensi dell'articolo 19 del nuovo trattato di Lisbona.
<SPEAKER ID="284" NAME="Vilija Blinkevičiūt" AFFILIATION="S&amp;D">
(LT) Grazie, signora Presidente, e grazie, Ministro Malmström, per la sua risposta. Vorrei anche ringraziare la Svezia, perché è stato proprio durante la presidenza svedese che il Consiglio dei ministri dell'Unione europea ha ratificato la Convenzione delle Nazioni Unite sui diritti delle persone con disabilità. E' un grande passo, ma soltanto un passo.
<P>
In realtà, la vita dei nostri disabili varia incredibilmente da un paese all'altro. Alcune persone non udenti non sanno utilizzare il linguaggio dei segni, mentre alcuni non vedenti non hanno accesso a servizi di assistenza specifici. Le strutture non sono adeguate alle esigenze dei cittadini con difficoltà deambulatorie. Inoltre, un numero significativo di cittadini disabili non ha un lavoro. Tutto questo si contrappone al fatto che le persone disabili costituiscono circa il 10 per cento dei residenti nell'Unione europea.
<P>
Signora Ministro, so che la direttiva contro la discriminazione si scontra con una serie di problemi e difficoltà (e con questo cerco di sintetizzare la situazione), ma forse sarebbe possibile ottenere in tempi più brevi una direttiva dedicata esclusivamente ai diritti dei disabili che sia vincolante per tutti gli Stati membri, in modo che le persone disabili non debbano continuare a subire discriminazioni.
<SPEAKER ID="285" NAME="Cecilia Malmström" LANGUAGE="EN">
Permettetemi di sottolineare che non si tratta di mancanza di volontà politica. Comprendiamo l'importanza di questa direttiva e abbiamo lavorato alacremente per metterla a punto.
<P>
Tuttavia, come ho detto, resta il fatto che è obbligatoria l'unanimità, e l'unanimità non c'è. La presidenza svedese e le presidenze che ci hanno preceduto hanno lavorato per cercare di proporre diversi compromessi e diverse strade per andare avanti. Sono numerosi i gruppi di lavoro che si incontrano e che lavorano senza sosta, e non hanno interrotto la propria attività. Lavoreremo a questo tema fino alla fine della nostra presidenza, ma purtroppo non abbiamo ancora l'unanimità.
<P>
Sarebbe inopportuno scindere la direttiva in diverse parti quando l'obiettivo generale - che il Parlamento ha ampiamente caldeggiato - era elaborare una direttiva completa sulla discriminazione. Se iniziamo a distinguere le varie parti, penso che si perderebbe lo spirito del testo e il risultato sarebbe infelice. Proviamo dunque ancora un po' a varare una direttiva completa perché sarebbe di grande aiuto nella lotta contro la discriminazione, a tutto vantaggio sia delle persone disabili sia delle altre vittime di discriminazione in tutta Europa.
<SPEAKER ID="286" NAME="Christa Klaß" AFFILIATION="PPE">
(DE) Dobbiamo prevenire la discriminazione, che è un problema sociale. E' nostro compito impedire la discriminazione di ogni genere.
<P>
Condivide l'idea che non esistano dei parametri chiari per determinare se ci sia stata discriminazione? Un esempio potrebbe essere il caso di un proprietario che dà in locazione un appartamento mentre uno degli interessati si lamenta di essere stato discriminato perché non ha ottenuto quell'appartamento.
<P>
Concorda con me nel dire che una direttiva europea può soltanto stabilire dei requisiti che, successivamente, gli Stati membri dovranno recepire nella normativa nazionale? E' molto difficile per l'Europa elaborare una normativa europea in questo settore.
<SPEAKER ID="287" NAME="Mairead McGuinness" AFFILIATION="PPE">
(EN) Giacché parliamo dei diritti delle persone disabili, posso soltanto ricordare che il nostro collega, onorevole Kósa, è appena stato eletto presidente dell'intergruppo Disabilità del Parlamento europeo? Gli auguriamo ogni successo.
<P>
Per quanto riguarda la crisi economica, nello specifico, di cui abbiamo discusso ieri raccogliendo il vostro assenso, ci preoccupa molto l'assistenza istituzionale di bambini e giovani e temo che la crisi economica - e forse siete d'accordo con me - rallenti il processo di de-istituzionalizzazione. Dobbiamo prestarvi grande attenzione, sia all'interno che all'esterno dell'Unione europea.
<SPEAKER ID="288" NAME="Cecilia Malmström" LANGUAGE="EN">
In tempi di crisi economica, sono sempre i più deboli a soffrire maggiormente - bambini, giovani, anziani, disabili - ed è per questo che noi, come responsabili politici, non dobbiamo mai dimenticare la loro situazione. E' stato aggiunto alle conclusioni e alle raccomandazioni del Consiglio, nelle sue varie formazioni, che gli Stati membri devono essere incoraggiati a prestare particolare attenzione ai gruppi più vulnerabili, che sono sempre quelli che patiscono di più. Concordo dunque su questo punto.
<P>
Per rispondere alla sua domanda, senza avere prima una direttiva generale e di ampio respiro, è molto difficile definire una normativa comunitaria in materia di discriminazione contro i disabili. Abbiamo prima bisogno di avere la direttiva generale e poi potremo lavorare su questa base.
<P>
Mi rendo conto che è ancora molto il lavoro da svolgere, e sono perfettamente consapevole della forte discriminazione e delle difficoltà che le persone disabili incontrano nella vita di ogni giorno, aspetti che impediscono loro di sfruttare le possibilità che la vita offre loro e del proprio potenziale. Penso che sia necessario lavorare, prima di tutto, sulla direttiva generale.
<P>
La decisione di dichiarare il 2010 l'Anno europeo per la lotta all'esclusione sociale ci offre la possibilità di elaborare nuove proposte concrete e di organizzare degli eventi comuni per sensibilizzare i cittadini di tutti gli Stati membri sul problema.
<SPEAKER ID="289" NAME="Presidente">
Sono certa che, nell'ambito di questa discussione, l'Aula si unisce alle mie congratulazioni all'onorevole Kósa per l'elezione alla presidenza dell'intergruppo.
<P>
Le interrogazioni n. 8 e n. 9 sono state ritirate.
<P>
L'interrogazione n. 10 non sarà esaminata poiché l'argomento figura già all'ordine del giorno della presente tornata.
<P>
Poiché l'autore non è presente, l'interrogazione n. 11 decade.
<P>

<P>
Oggetto: Atroci omicidi di contadini peruviani poveri ai fini di lucro
<P>
Stando ad articoli della stampa internazionale, negli ultimi anni in Perù sono stati assassinati decine di contadini nelle provincie di Huánuco e di Pasco dalla banda nota sotto il nome di "Los Pishtacos", per vendere il loro grasso corporeo -secondo informazioni sono stati ritrovati 17 chili- a industrie europee di cosmetici per 15.000 dollari al chilo. Le autorità peruviane ritengono che queste atrocità possono spiegare la scomparsa di numerose persone, tra cui persino bambini. Occorre denunciare le pratiche delle multinazionali europee che, in nome del profitto, assassinano esseri umani e saccheggiano le ricchezze dell'America Latina da molti decenni.
<P>
Può il Consiglio dire qual è il suo parere su tale attività criminale delle multinazionali europee? Di quali finanziamenti comunitari beneficiano queste imprese che operano in America Latina?
<SPEAKER ID="291" NAME="Cecilia Malmström" LANGUAGE="SV">
Come sa bene l'onorevole deputato, il rispetto dei diritti umani è uno dei valori fondanti dell'Unione europea. In tutti i suoi rapporti con i paesi terzi, il Consiglio presta sempre un'attenzione particolare alla garanzia del rispetto dei diritti essenziali e dello stato di diritto.
<P>
Per quanto attiene agli specifici avvenimenti menzionati dall'onorevole deputato, il Consiglio non ne era informato e i fatti non sono stati argomento di discussione in quella sede. La presidenza è al corrente delle notizie riferite dai giornali e dai media, ma osserva che secondo le ultime notizie si trattava di una burla.
<P>
Poiché le notizie riportate dei media sono contraddittorie e poiché il Consiglio, di norma, non commenta le notizie date dai media, la presidenza non può e non deve azzardare supposizioni su questa storia, né può o deve rispondere a questa interrogazione.
<SPEAKER ID="292" NAME="Charalampos Angourakis" AFFILIATION="GUE/NGL">
(EL) Signora Presidente, devo dire che la risposta fornita dal ministro Malmström non mi soddisfa per nulla. E' un crimine orrendo, un reato senza precedenti, direi, e in ogni caso credo che l'Unione europea, qualora lo voglia, abbia le risorse per compiere indagini molto dettagliate su casi simili.
<P>
In considerazione dei nostri rapporti con il Perù, chiediamo che il governo peruviano ci fornisca notizie ufficiali circa questi specifici avvenimenti e i provvedimenti da adottare. Altrimenti, assisteremo al reiterarsi della stessa situazione.
<SPEAKER ID="293" NAME="Cecilia Malmström" LANGUAGE="SV">
Le notizie su questo avvenimento sono state estremamente contraddittorie. E' emerso sia dai comunicati delle autorità che dagli articoli dei giornalisti che non ci sono prove che indichino che questi terribili accadimenti si siano effettivamente prodotti.
<P>
Poiché non ci sono indicazioni certe e molto lascia intendere che, in realtà, i fatti non si siano verificati e che, piuttosto, si sia trattato di una burla, il Consiglio non è in grado di decidere in materia, né ha la competenza per agire in tal senso.
<P>
Oggetto: Discriminazione della minoranza polacca in Lituania
<P>
Intende il Consiglio esigere dal governo lituano il rispetto dei diritti delle minoranze nazionali, visto che, da molto tempo, in Lituania hanno luogo discriminazioni nei confronti della minoranza polacca che riguardano l'obbligo di scrivere i cognomi con una grafia non polacca, l'istruzione, il divieto di indicazioni bilingui per i toponimi e la mancata restituzione dei beni confiscati ai polacchi dalle autorità sovietiche? Quando intende avviare azioni in tal senso?
<SPEAKER ID="295" NAME="Cecilia Malmström" LANGUAGE="EN">
Il Consiglio ribadisce la primazia dei diritti umani fondamentali, come sancito dai trattati e dalla Carta dei diritti fondamentali. Il Consiglio è - e resterà - impegnato nella prevenzione e nello sradicamento di tutte le forme di trattamento degradante e discriminatorio.
<P>
Vorrei osservare che le problematiche legate alla tutela dei diritti delle minoranze sono affrontate anche dal Consiglio d'Europa, in conformità alla sua Convenzione quadro per la protezione delle minoranze nazionali. Le questioni sollevate dall'onorevole Czarnecki sono attualmente all'esame degli organi competenti del Consiglio d'Europa. In particolare, ai sensi della direttiva 2000/43/CE del Consiglio del 29 giugno 2000, che attua il principio della parità di trattamento fra le persone indipendentemente dalla razza e dall'origine etnica, tutti gli individui sono tutelati dalla discriminazione basata sulla razza o sull'origine etnica, indipendentemente dalla propria condizione giuridica. L'ambito di applicazione della tutela giuridica di questa direttiva comprende settori quali l'occupazione, la protezione sociale, l'istruzione e l'accesso a beni e servizi. E' responsabilità della Commissione europea vigilare sull'attuazione e il rispetto delle norme europee negli Stati membri.
<P>
Infine, nel programma di Stoccolma, approvato dal Consiglio europeo del 10 e 11 dicembre di quest'anno, viene valutata la necessità di proposte aggiuntive riguardanti i gruppi vulnerabili, alla luce dell'esperienza acquisita dall'applicazione, da parte degli Stati membri, della convenzione dell'Aia del 2000 sulla protezione internazionale degli adulti, alla quale aderiranno in futuro.
<SPEAKER ID="296" NAME="Ryszard Czarnecki" AFFILIATION="ECR">
(PL) Grazie mille, Presidente Malmström, per la sua risposta e soprattutto per aver sottolineato che il Consiglio si opporrà a tutte le forme di discriminazione contro le minoranze nazionali nell'Unione europea, inclusa la minoranza polacca in Lituania. Questa è un'affermazione molto importante di cui le sono grato. Vorrei evidenziare che, purtroppo, parliamo di sistematici interventi delle autorità lituane sul sistema dell'istruzione e sulla toponomastica bilingue, a vari livelli dell'amministrazione. Pertanto, si tratta di un problema estremamente significativo: chiederei al Consiglio di vigilare su questo punto.
<SPEAKER ID="297" NAME="Cecilia Malmström" LANGUAGE="EN">
Posso soltanto ribadire i principi e i valori dell'Unione europea, che il Consiglio, naturalmente, difende.
<P>
Inoltre, gli eventi particolari evocati dall'onorevole Czarnecki sono al vaglio delle autorità competenti del Consiglio d'Europa e, se ci dovesse essere una qualsiasi forma di discriminazione, sarà compito della Commissione garantire che gli Stati membri rispettino i trattati e le norme dell'Unione europea.
<P>
Oggetto: Persecuzione di monache e monaci buddisti in Vietnam
<P>
In seguito all'approvazione della risoluzione del Parlamento europeo del 26 novembre 2009 sulla situazione in Laos e in Vietnam (P7_TA(2009)0104), quali misure concrete sono state adottate per arginare il problema della persecuzione e delle vessazioni nei confronti di monache e monaci buddisti in Vietnam?
<SPEAKER ID="299" NAME="Cecilia Malmström" LANGUAGE="SV">
Grazie per la sua domanda. Il Consiglio conosce bene la situazione dei diritti umani in Vietnam e stiamo monitorando da vicino gli sviluppi del paese.
<P>
Due volte l'anno, il Consiglio e la Commissione effettuano una valutazione della situazione, nel quadro del dialogo sui diritti umani che intratteniamo con le autorità vietnamite. L'ultimo incontro si è tenuto la settimana scorsa, per la precisione l'11 dicembre, a Hanoi. Abbiamo discusso di molte questioni urgenti, come la libertà di espressione, la riforma del codice penale, che comprende la pena di morte; abbiamo anche parlato della libertà di culto e della tolleranza religiosa, inclusa la situazione dei seguaci della comunità di Plum Village. E' stata consegnata al governo vietnamita una lista stilata dall'UE di persone e di prigionieri la cui situazione è per noi motivo di particolare preoccupazione. Oltre al dialogo sui diritti umani, l'Unione europea pone regolarmente questioni di particolare gravità al governo vietnamita.
<P>
Il 10 novembre il Consiglio e la Commissione hanno avuto una lunga discussione con i membri della comunità di Plum Village. Il 26 novembre è stata pubblicata una risoluzione del Parlamento europeo riguardante questo problema. Lo stesso giorno, la Commissione teneva un colloquio al vertice con le autorità, a Hanoi, svoltosi nel quadro degli incontri della commissione mista per la negoziazione di un accordo di partenariato e cooperazione, che speriamo sia concluso il prossimo anno. Il nostro messaggio principale, durante l'incontro, è stato contrassegnato dall'urgenza della situazione dei diritti umani in Vietnam.
<P>
Abbiamo menzionato l'esproprio dei beni ecclesiastici, abbiamo citato gli attacchi contro gli attivisti per i diritti umani e i blogghisti - come precedentemente rilevato da alcuni deputati in quest'Aula - e abbiamo anche ricordato la situazione dei seguaci della comunità di Plum Village. Abbiamo chiesto alle nostre controparti di tutelare e rispettare i diritti umani e di tener fede a tutti gli impegni sanciti dalla Dichiarazione universale dei diritti dell'uomo e dalle convenzioni internazionali alle quali il Vietnam aderisce. La risoluzione del Parlamento europeo ha conferito particolare vigore a questo messaggio e, a questo proposito, vorrei ringraziare l'Aula. Abbiamo anche informato il Vietnam del nuovo e importante ruolo che il Parlamento europeo riveste, in particolare per quanto riguarda il futuro accordo di partenariato e cooperazione.
<P>
Dall'8 al 10 dicembre 2009 una delegazione dell'Unione europea ha visitato il monastero di Bat Nha e il tempio di Phuoc Hue, verso i quali sono fuggiti i circa 200 membri rimasti della comunità di Plum Village. Abbiamo parlato ai rappresentanti religiosi e alle autorità locali per raccogliere maggiori informazioni sulla situazione attuale. L'Unione europea continuerà a sorvegliare da vicino la situazione del tempio di Phuoc Hue.
<SPEAKER ID="300" NAME="Pat the Cope Gallagher  " LANGUAGE="EN">
Vorrei ringraziare la presidente in carica a nome mio e a nome dell'onorevole Crowley per la sua risposta molto esaustiva e dire che sono molto lieto dell'approccio del Consiglio e della Commissione. Spero che continuerete a monitorare gli sviluppi in modo pragmatico.
<P>
Oggetto: Domanda di adesione all'Unione europea dell'Islanda
<P>
Può il Consiglio fornire informazioni aggiornate sullo stato di avanzamento della domanda di adesione all'Unione europea dell'Islanda?
<SPEAKER ID="302" NAME="Cecilia Malmström" LANGUAGE="EN">
Signora Presidente, penso che questa sia un'interrogazione che sta a cuore anche a lei.
<P>
(SV) Permettetemi di iniziare ricordandovi quanto affermato dalle conclusioni del Consiglio dell'8 dicembre, nelle quali il Consiglio scrive quanto segue: "L'Islanda è un paese dalle lunghe e profonde radici democratiche, dotato del potenziale per fornire all'Unione europea un contributo importante da un punto di vista strategico e politico. In quanto membro dello spazio economico europeo e dello spazio Schengen, il paese è già ampiamente integrato con l'UE in numerosi settori”.
<P>
La richiesta di adesione all'Unione europea dell'Islanda è stata ufficialmente presentata alla presidenza svedese a Stoccolma, il 16 luglio 2009. Io stessa ero presente e ho ricevuto la candidatura, trasmettendola immediatamente ai membri del Consiglio.
<P>
Durante la riunione del 27 luglio 2009, il Consiglio ha rinnovato l'de adesione ai principi dell'allargamento descritti nelle conclusioni del Consiglio europeo del dicembre 2006, secondo cui ogni paese deve essere valutato per i propri meriti, e abbiamo deciso di dare avvio all'iter definito all'articolo 49 del trattato sull'Unione europea. Pertanto, chiedemmo alla Commissione di esprimere un parere su questa candidatura, da trasmettere al Consiglio.
<P>
La candidatura sarà valutata secondo i principi sanciti dal trattato, i criteri stabiliti dal Consiglio europeo di Copenaghen del 1992 e le conclusioni del Consiglio europeo del dicembre del 2006. In ottemperanza alle conclusioni adottate, la settimana scorsa, dal Consiglio "Affari generali”, quando la Commissione avrà espresso il proprio parere, torneremo a occuparci della questione. Ciò dovrebbe permettere al Consiglio di decidere sull'eventuale apertura dei negoziati con l'Islanda durante i primi mesi della presidenza spagnola.
<SPEAKER ID="304" NAME="Pat the Cope Gallagher" AFFILIATION="ALDE">
(EN) Vorrei ringraziare la presidente in carica per la risposta. Come presidente della delegazione per le relazioni con la Svizzera, l'Islanda e la Norvegia e della commissione parlamentare mista per lo spazio economico europeo (SEE), capisco bene che, naturalmente, ogni candidatura debba essere esaminata per i propri meriti e per i progressi in corso. Penso che un indicatore significativo sia proprio il fatto che l'Islanda abbia risposto a molte delle richieste in tempi ragionevolmente rapidi e, ovviamente, è stato utile che fosse membro dello spazio economico europeo. Questo è un indicatore dell'impegno del governo islandese. Credo che sarebbe un altro passo importante per una nuova espansione dell'Europa il fatto che l'Islanda diventi membro dell'Unione europea.
<P>
Tuttavia, lei ha citato la vecchia democrazia come un problema per una decisione in tal senso da parte del popolo islandese, ma resto in attesa degli ulteriori progressi alla prossima riunione del Consiglio e, auspicabilmente, si compirà un passo importante e ci sarà una dichiarazione da parte del Consiglio.
<SPEAKER ID="305" NAME="Cecilia Malmström" LANGUAGE="EN">
La candidatura islandese deve essere esaminata in ottemperanza a regolamenti e procedure, e la Commissione non ha ancora terminato la propria valutazione e la redazione del relativo parere. Stiamo compiendo dei progressi, così come sta progredendo l'Islanda: sono state già nominate le delegazioni per i negoziati, che sono pronte a svolgere un lavoro accurato ma rapido. Penso, pertanto, che possiamo contare sul fatto che la Commissione presenti un parere all'inizio del prossimo anno e, auspicabilmente, il Consiglio possa decidere sugli ulteriori provvedimenti.
<SPEAKER ID="306" NAME="Presidente">
Poiché l'autore non è presente, l'interrogazione n. 16 decade.
<P>

<P>
Oggetto: Rifiuti biodegradabili
<P>
Può il Consiglio pronunciarsi in merito ai progressi compiuti dagli Stati membri per quanto riguarda la riduzione dei rifiuti biodegradabili collocati in discarica, conformemente con le disposizioni della direttiva relativa alle discariche di rifiuti (1999/31/CE)?
<SPEAKER ID="308" NAME="Cecilia Malmström" LANGUAGE="SV">
Ogni giorno, negli Stati membri vengono prodotte grandi quantità di rifiuti. Le modalità di smaltimento di questi rifiuti hanno ovviamente un impatto rilevante sull'ambiente. La relazione della Commissione, di recente pubblicazione, sull'attuazione della normativa europea sui rifiuti conclude che, benché alcuni Stati membri abbiano compiuto progressi, moltissimi Stati devono compiere un considerevole sforzo di attuazione, affinché le infrastrutture per lo smaltimento dei rifiuti rispettino i criteri europei. La direttiva relativa alle discariche di rifiuti è particolarmente difficile da attuare.
<P>
Per quanto riguarda la riduzione dei rifiuti biodegradabili da conferire alle discariche, la relazione della Commissione afferma che soltanto nove paesi hanno raggiunto il proprio obiettivo di riduzione nel 2006 - secondo le scarse informazioni disponibili. Nelle conclusioni di giugno 2009, il Consiglio aveva precedentemente affermato di concordare con la Commissione. E' molto importante che si raggiungano gli obiettivi dell'Unione europea di riduzione dei rifiuti biodegradabili da conferire alle discariche. Il Consiglio ha anche chiesto alla Commissione di continuare la valutazione d'impatto per preparare, se opportuna, una proposta di normativa europea sui rifiuti biodegradabili.
<P>
Il Consiglio ha affermato che è necessaria una normativa europea, in particolare sul riciclaggio dei rifiuti biodegradabili attraverso il compostaggio e la produzione di energia con impianti a biogas, riciclando successivamente i materiali residui. Il Consiglio ha altresì affermato che una migliore gestione dei rifiuti biodegradabili contribuirebbe a sfruttare le nostre risorse in modo più sostenibile, ad accrescere la protezione del suolo, a dare un contributo alla lotta contro i cambiamenti climatici e, in particolare, a permettere il raggiungimento degli obiettivi relativi alla riduzione dei rifiuti da conferire alle discariche e degli obiettivi relativi al riciclaggio e alle energie rinnovabili.
<SPEAKER ID="309" NAME="Mairead McGuinness" AFFILIATION="PPE">
(EN) Penso che tutti, in quest'Aula, sostengano questi sforzi. Se sostate presso una discarica, come ho fatto io, e inspirate, vi renderete conto che è abbastanza sgradevole, e penso che coloro che vi riversano i rifiuti forse dovrebbero visitarne una.
<P>
Potrebbe indicarci, se ci sono, i motivi per cui soltanto nove Stati membri sono a questo livello? Sappiamo che abbiamo bisogno di agire in tal senso; concordo che ci sia bisogno di produrre energia da biogas. Tutti concordano in linea di principio, ma perché non riusciamo a raggiungere gli obiettivi?
<SPEAKER ID="310" NAME="Cecilia Malmström" LANGUAGE="EN">
Devo confessare che non sono un'esperta in materia ma, per quanto colgo dalle dichiarazioni della Commissione, mancano le giuste infrastrutture per lo smaltimento e la loro realizzazione sarebbe alquanto onerosa. Ovviamente produrrebbero dei benefici sul lungo termine, ma gli Stati membri non hanno investito in infrastrutture adeguate ed è per questo che ci è voluto molto tempo.
<SPEAKER ID="311" NAME="Presidente">
Annuncio che la prossima sarà l'ultima interrogazione del pomeriggio e, comunque, l'ultima interrogazione della nostra presidenza. Si tratta dell'interrogazione dell'onorevole Martin sui successi della presidenza del Consiglio svedese in materia di trasparenza, argomento sul quale, oserei dire, abbiamo qualcosa da dire.
<P>

<P>
Oggetto: Risultati della Presidenza svedese del Consiglio nelle questioni attinenti alla trasparenza
<P>
Il 16 settembre 2009, nella sua risposta), la Presidenza svedese del Consiglio ha dichiarato all'interrogante di "condividere l'auspicio del deputato in relazione all'importanza di maggiore trasparenza nelle attività dell'Unione". La Presidenza del Consiglio ha anche dichiarato di "dare piena efficacia alle disposizioni in materia di trasparenza di cui all'articolo 8, paragrafi 1-4, del regolamento del Consiglio. In conformità del regolamento del Consiglio, di regola tutte le consultazioni su atti giuridici rientranti nella procedura di codecisione sono accessibili al pubblico."
<P>
Quale bilancio stila il Consiglio ora al termine della sua Presidenza e quali risultati concreti sono stati conseguiti in materia?
<SPEAKER ID="313" NAME="Cecilia Malmström" LANGUAGE="SV">
Come ha detto l'onorevole deputato, aumentare la trasparenza dell'operato dell'Unione europea è una priorità per la Svezia, in qualità di Stato membro e come presidente di turno. Aumentare la trasparenza in ogni settore dell'attività del Consiglio è stato uno degli obiettivi chiari da noi fissati.
<P>
Vorrei menzionare, per esempio, il sito web della presidenza, dove si possono trovare, in tre lingue, informazioni sugli incontri, i documenti preparatori e link alle trasmissioni in streaming.
<P>
Negli ultimi mesi, la presidenza ha anche fatto tutto il possibile per garantire l'applicazione delle disposizioni in materia di trasparenza del regolamento del Consiglio.
<P>
Nel 2009, a luglio, settembre, ottobre e novembre, si sono tenuti venti dibattiti pubblici su iniziativa della presidenza svedese, a norma dell'articolo 8, paragrafo 3 del regolamento del Consiglio. Inoltre, si è tenuta una discussione pubblica sul programma di lavoro della presidenza circa l'operato del Consiglio Ecofin. Ciò vuol dire 21 dibattiti pubblici in quattro mesi.
<P>
Per quanto riguarda il numero di deliberazioni pubbliche, sono state adottate in pubblico 59 disposizioni legislative come punti della parte A, con la procedura legislativa ordinaria, e 9 proposte legislative sono state discusse come punti della parte B, durante un incontro pubblico del Consiglio. Inoltre, si è tenuta una deliberazione pubblica su iniziativa della presidenza. Se l'onorevole deputato ritiene che questi risultati siano un po' scarsi, dovrebbe tener presente che il numero di punti dell'agenda del Consiglio per cui si debbano tenere delle deliberazioni pubbliche varia, a seconda del numero di punti soggetti alla procedura legislativa ordinaria. Inoltre, il nuovo Parlamento non ha presentato tanti punti, come era solito fare. La nuova Commissione certamente accrescerà il numero di proposte di legge che devono essere trattate dal Consiglio e dal Parlamento europeo e il numero di punti da discutere aumenterà di conseguenza.
<P>
Inoltre, adesso che è entrato in vigore il trattato di Lisbona, diventano pubblici tutti gli incontri del Consiglio che riguardano le parti dell'agenda concernenti le deliberazioni in materia legislativa. La presidenza svedese accoglie con favore questo miglioramento. Renderà l'Unione europea più efficace e più democratica.
<P>
In conclusione, vorrei ricordare che, ieri, la presidenza svedese ha preso l'iniziativa di organizzare un incontro con il gruppo di lavoro interistituzionale sulla trasparenza, con la signora Wallström, vicepresidente della Commissione, e con la signora Wallis, vicepresidente del Parlamento. Abbiamo discusso moltissime proposte specifiche per offrire ai cittadini europei un accesso all'informazione migliore e più agevole nell'ambito delle istituzioni europee.
<SPEAKER ID="314" NAME="Hans-Peter Martin" AFFILIATION="NI">
(DE) E' raro che, durante la plenaria, emerga una certa emozione. Penso che sia un onore e un piacere il fatto che, nello specifico, riusciamo a tenere il dialogo finale. Presidente Malmström, lei stessa sa che il percorso verso una maggiore trasparenza è lento e angusto e che, purtroppo, si progredisce, spesso, soltanto a passo di lumaca, se penso a dove eravamo dieci anni fa e dove siamo arrivati oggi. Tuttavia, da eurofilo critico, ma appassionato, chiaramente non posso ritenermi soddisfatto di quanto realizzato finora.
<P>
Mi interesserebbe sapere con quale messaggio si congederà da noi, indicando ai suoi successori quanto si possa effettivamente ancora migliorare. Penso, in particolare, ai gruppi di lavoro del Consiglio. Non sono soddisfatto del numero di punti dell'agenda che sono stati resi accessibili finora, né dei modi per ottenere l'accesso ai documenti. Dalla prospettiva di ampio respiro data dai suoi dieci anni di esperienza nella politica europea, pensa che arriveremo mai ai livelli di trasparenza che la Svezia ha raggiunto decenni fa?
<SPEAKER ID="315" NAME="Cecilia Malmström" LANGUAGE="EN">
Resta una domanda molto importante. Direi che l'accesso ai documenti e la trasparenza sono aumentati notevolmente negli ultimi dieci anni. Dobbiamo questo al regolamento (CE) 1049/2001 che è un regolamento molto importante, alla genesi del quale sono fiera di aver potuto partecipare.
<P>
E' anche una questione che attiene alle modalità di attuazione del regolamento e ai comportamenti. Sono migliorati durante gli ultimi dieci anni. Molte persone nelle nostre istituzioni europee si sono accorte che la trasparenza e l'apertura non sono pericolose. E' un aspetto positivo, che significa efficienza. Reca beneficio alla legittimità e diminuisce le possibilità di commettere un'infrazione e atti di corruzione.
<P>
C'è ancora molto lavoro da svolgere. Il trattato di Lisbona ci offre nuove possibilità opportunità, che spero tutte le presidenze che verranno usino nel miglior modo possibile. Ieri la Commissione ha detto che tornerà a presentare delle proposte che emergono dal trattato di Lisbona, riguardanti le modalità di avanzamento in materia di trasparenza.
<P>
C'è ancora molto da fare, ma abbiamo percorso una strada abbastanza lunga. Come ha detto l'onorevole deputato, è una battaglia continua e attendo di poter percorrere questo cammino insidioso insieme a voi.
<SPEAKER ID="316" NAME="Presidente">
Non mi resta che dire, signora Ministro, cara Cecilia, grazie mille per la sua cooperazione e per questa sentita partecipazione al Tempo delle interrogazioni durante la presidenza svedese. Con l'approvazione di quest'Aula, attendiamo di vederla su un altro fronte. Grazie mille e grazie a tutti i suoi collaboratori.
<P>
Con questo si conclude il Tempo delle interrogazioni.
<P>
Le interrogazioni che, per mancanza di tempo, non hanno ricevuto risposta, la riceveranno per iscritto (vedasi allegato).
