<CHAPTER ID="008">
Turno di votazioni
<SPEAKER ID="096" NAME="Presidente">
Prima del voto, vorrei segnalare agli onorevoli parlamentari che oggi introduciamo un nuovo sistema informatico per le votazioni in Aula. La principale funzione è la visualizzazione su uno dei megaschermi della lista di voto ufficiale preparata dall'unità deposito dei documenti. Sarà dunque visualizzata ogni votazione man mano che viene annunciata in maniera che per tutti i parlamentari risulti più semplice seguirne lo svolgimento.
<P>
L'ordine del giorno reca il Turno di votazioni.
<P>
(Per i risultati dettagliati della votazione: vedasi processo verbale)
<SPEAKER ID="097" NAME="Graham Watson" LANGUAGE="EN">
Signor Presidente, vorrei un chiarimento. E' vero che il presidente ha deciso che applicheremo la procedura di rifusione al voto sulla relazione Krahmer oggi e al voto sulla relazione Cashman domani? In caso affermativo, il mio gruppo chiede il rinvio a domani della votazione sulla relazione Krahmer in maniera da poter approfondire le implicazioni dell'applicazione della procedura di rifusione.
<SPEAKER ID="098" NAME="Presidente">
Il presidente sta vagliando le due questioni. Quando giungeremo alla relazione Krahmer, ci occuperemo della sua mozione di ordine.
<SPEAKER ID="099" NAME="Thomas Mann" AFFILIATION="PPE-DE">
(DE) Signor Presidente, mi complimento con la Camera per il nuovo sistema informatico, anche se pare che, a livello di informazione, qualcosa non funzioni nella routine quotidiana.
<P>
Ciò detto, vorrei esprimere il mio compiacimento perché, in occasione del cinquantesimo anniversario dell'occupazione del Tibet da parte della Cina, molti di noi hanno deciso di esporre la bandiera tibetana. Ho appreso che l'ufficio di presidenza aveva fatto sapere anticipatamente che alcune bandiere non avrebbero potuto essere esposte. Questo significa che gli europarlamentari non possono esporle in questa importante ricorrenza? Vi è qualche aggiornamento sulla questione?
<SPEAKER ID="100" NAME="Presidente">
Capisco che si è creata una certa confusione al riguardo, ma il presidente ha detto per la precisione che oggi - e sono lieto di vedere tante bandiere in Aula, io stesso ne ho una qui in tasca - la bandiera tibetana può essere esposta.
<P>
Colgo inoltre l'opportunità per porgere il benvenuto in Parlamento a Tashi Wangdi, rappresentante di Sua Santità, il Dalai Lama.
<P>
(Prolungati applausi)
<SPEAKER ID="101" NAME="Zbigniew Zaleski" AFFILIATION="PPE-DE">
(EN) Signor Presidente, se me lo consente vorrei dire alcune parole serie e importanti. E' passato da poco l'anniversario del barbaro assassinio, con un colpo alla nuca, di 20 000 ufficiali e membri dell'intellighenzia polacchi a Katyń nel 1940 per ordine di Stalin, il "padre delle nazioni”. Ciò ha significato l'eliminazione dei leader e delle elite di una nazione che combatteva per la propria libertà e quella dell'Europa.
<P>
Quattro anni fa ho chiesto un minuto di silenzio per commemorarli che l'Aula mi ha negato. Oggi, pertanto, non riformulerò la stessa richiesta sollevando la presidenza da quella che pare essere una decisione estremamente difficile. Vorrei invece rammentare a tutti noi questa tragedia ed esprimere l'auspicio che i nostri sforzi comuni possano in futuro evitare simili genocidi nel continente europeo.
<P>
(Applausi)
<SPEAKER ID="102" NAME="Presidente">
La ringrazio, onorevole Zaleski. Gli applausi non hanno bisogno di ulteriori commenti.
