<CHAPTER ID="003">
Approvazione del processo verbale della seduta precedente
<P>
(Il Parlamento approva il processo verbale della seduta precedente)
<SPEAKER ID="009" NAME="Mario Mauro" AFFILIATION="PPE">
Signor Presidente, onorevoli colleghi, solo per ricordare che questa mattina in Afghanistan due soldati italiani della Brigata Taurinense sono rimasti uccisi in un attentato.
<P>
L'Unione europea esercita un difficile ruolo sullo scenario della pace e della guerra, chiedo, all'apertura della sessione, che il nostro Parlamento si associ e nelle condoglianze e nel sostegno alle famiglie delle vittime in questo momento così difficile.
<SPEAKER ID="010" NAME="Gianni Pittella" AFFILIATION="S&amp;D">
Signor Presidente, onorevoli colleghi, in realtà avevo chiesto un minuto di parola per esprimere le stesse considerazioni che ha fatto il collega Mauro, per cui mi associo al cordoglio che l'onorevole Mauro ha voluto esprimere e che credo unisca tutta l'Aula nei confronti dei due soldati italiani uccisi nell'attentato di questa mattina.
<P>
Credo che si debba unire al cordoglio anche lo sdegno, la solidarietà alle famiglie, la vicinanza ai feriti, il ripudio di ogni forma di terrorismo, ma anche una rinnovata azione dell'Europa accanto a quella degli Stati nazionali, perché la missione di pace sia ancora più efficace e avvenga in una condizione di maggiore sicurezza.
<SPEAKER ID="011" NAME="Presidente">
Grazie, onorevoli colleghi, per avermi segnalato questi fatti. E' molto importante che esprimiamo sempre la nostra solidarietà con le forze armate, che, a nostro nome, combattono il terrorismo e molte altre forme di violenza in Afghanistan e in altri paesi. Dobbiamo essere solidali con il loro grande impegno a favore della nostra causa comune, una causa che continua a essere importante in tutto il mondo. Questa è la prassi del Parlamento europeo. Rinnovo i miei ringraziamenti ai due colleghi per aver sottoposto tale questione alla mia attenzione.
<SPEAKER ID="012" NAME="Geoffrey Van Orden" AFFILIATION="ECR">
(EN) Signor Presidente, mentre commemoriamo questo tragico evento in Afghanistan, non dobbiamo dimenticare che quasi quotidianamente soldati britannici sacrificano la loro vita nel contesto della missione NATO in quel paese. Dobbiamo ricordare i soldati caduti ed essere particolarmente vicini alle famiglie di tutti i nostri soldati che, a prescindere dal loro paese di origine, prestano servizio sotto la bandiera della NATO.
<SPEAKER ID="013" NAME="Presidente">
Sono pienamente d'accordo con lei. Penso che condividiamo tutti questa posizione. Si tratta di cittadini europei che rappresentano tutti noi nella lotta contro il terrorismo e ogni forma di violenza nel mondo. Sono i nostri rappresentanti.
<SPEAKER ID="014" NAME="Jacky Hénin" AFFILIATION="GUE/NGL">
(FR) Signor Presidente, reputo giustissimo rendere omaggio, come lei ha fatto, ai caduti in battaglia. Ma è altrettanto giusto rivolgere un pensiero a tutti i lavoratori che ogni giorno muoiono sul posto di lavoro perché i loro datori non mettono a disposizione le risorse necessarie per creare le giuste condizioni di lavoro.
