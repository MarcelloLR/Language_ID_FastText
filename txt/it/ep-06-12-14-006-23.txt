<CHAPTER ID="006-23">
23. Creazione del Fondo europeo per i rimpatri (2008-2013) (votazione) 
<P>
- Prima della votazione
<SPEAKER ID="106" NAME="Barbara Kudrycka " LANGUAGE="PL">
Signor Presidente, vorrei richiamare l'attenzione su una controversia ancora aperta, vale a dire il requisito annunciato sin dall'inizio dal Parlamento secondo cui la creazione di un Fondo europeo per i rimpatri avrebbe dovuto essere subordinata all'adozione di una direttiva sui rimpatri entro la fine del prossimo anno.
<P>
E' essenziale per quest'Assemblea collegare il Fondo europeo per i rimpatri a una direttiva sui rimpatri, ma sinora il Parlamento non ha conseguito il suo obiettivo. Vorrei dunque segnalare al Consiglio l'eventualità che, qualora non venga adottata una direttiva sui rimpatri, il Parlamento ricorra ai suoi poteri sul bilancio e sospenda i pagamenti al Fondo europeo per i rimpatri nel bilancio del 2008. Per questo l'argomento è così importante.
<P>
Esorto dunque il Parlamento a votare a favore del Fondo europeo per i rimpatri perché in passato il Consiglio ha paventato l'ipotesi di un veto sul Fondo per l'integrazione. Vi invito dunque a votare uniti sulla questione.
<SPEAKER ID="107" NAME="Ulla-Maj Wideroos">
Presidente in carica del Consiglio. (FI) Signor Presidente, onorevoli parlamentari, il Consiglio proseguirà il suo lavoro durante il quale opererà in stretta collaborazione con il Parlamento europeo per garantire che si raggiunga presto un consenso sulla proposta di direttiva del Parlamento europeo e del Consiglio recante norme e procedure comuni applicabili negli Stati membri al rimpatrio di cittadini di paesi terzi soggiornanti illegalmente.
<P>
Il Consiglio desidera sottolineare che l'accordo su tale proposta è una delle priorità che lo stesso Consiglio e la Commissione hanno stabilito nel piano di azione sull'attuazione del programma dell'Aia introdotto per rafforzare la libertà, la sicurezza e la giustizia nell'Unione europea. Il Consiglio farà tutto quanto in suo potere per promuovere il conseguimento di tale obiettivo e rammenta a tutti il ruolo che il Parlamento europeo è chiamato a svolgere nel quadro di un accordo su tale proposta.
<SPEAKER ID="108" NAME="Andris Piebalgs">
Membro della Commissione. (EN) Signor Presidente, la Commissione continuerà a incoraggiare il Consiglio in tutte le sedi appropriate affinché progredisca in merito alla proposta di direttiva del Parlamento europeo e del Consiglio recante norme e procedure comuni applicabili negli Stati membri al rimpatrio di cittadini di paesi terzi soggiornanti illegalmente e intensifichi i negoziati con il Parlamento europeo su tale proposta, in maniera tale da pervenire a un accordo entro la fine del 2007.
<P>
La Commissione rammenta che l'accordo sulla proposta è una delle priorità indicate nel piano di azione del Consiglio e della Commissione per l'attuazione del programma dell'Aia sul rafforzamento della libertà, della sicurezza e della giustizia nell'Unione europea.
<P>
La Commissione europea è aperta a discussioni sui miglioramenti che è possibile apportare alla proposta. Nel farlo, tuttavia, essa manterrà fede al suo impegno di rispettare il duplice obiettivo della direttiva, vale a dire essere un efficace strumento della politica dei rimpatri e, nel contempo, un efficace strumento di tutela dei cittadini di paesi terzi interessati. La Commissione, inoltre, proporrà di inserire l'attuazione della normativa nel campo dei rimpatri, e in particolare di questa direttiva, tra le priorità degli orientamenti strategici per l'intervento del Fondo europeo per i rimpatri nel periodo 2008-2013.
