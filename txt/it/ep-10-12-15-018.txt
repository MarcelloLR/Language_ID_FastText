<CHAPTER ID="018">
Situazione in Costa d'Avorio (discussione)
<SPEAKER ID="624" NAME="Presidente">
L'ordine del giorno reca la dichiarazione del Vicepresidente della Commissione e Alto rappresentante per la politica estera e di sicurezza comune sulla situazione in Costa d'Avorio.
<SPEAKER ID="625" NAME="Catherine Ashton">
Vicepresidente della Commissione e Alto rappresentante per la politica estera e di sicurezza comune. - (EN) Signora Presidente, la situazione in Costa d'Avorio è molto precaria enumerose vite sono a rischio, le vite dei cittadini ivoriani ma anche di molti europei che vivono e lavorano nel paese.
<P>
Sono in gioco questioni molto importanti, non solo il ruolo che la Costa d'Avorio svolge in Africa, ma anche l'enorme lavoro realizzato dalla comunità internazionale negli ultimi dieci anni a sostegno della risoluzione della crisi e per favorire la stabilità. Da molti anni si attendevano le elezioni presidenziali e alla fine, grazie al popolo ivoriano, al lavoro delle Nazioni Unite, al sostegno della comunità internazionale e, in particolare, dell'Unione europea e del facilitatore, il Presidente del Burkina Faso Blaise Compaore, finalmente queste elezioni si sono svolte.
<P>
Tutti i candidati avevano già accettato le regole fondamentali delle elezioni tra le quali vi era l'attribuzione di un particolare ruolo al rappresentante speciale del Segretario generale dell'ONU in costa d'Avorio, Choi Young-jin, responsabile di certificare i risultati delle elezioni. Nel paese è stata inviata una missione di osservazione elettorale dell'Unione europea guidata dall'onorevole Preda. Desidero ringraziarlo per il suo lavoro e credo che tra breve prenderà la parola. La missione è giunta alla conclusione che le elezioni si sono svolte in condizioni democratiche. Desidero congratularmi con l'onorevole Preda e con la sua squadra per il coraggio e per l'ottimo lavoro condotto in circostanze difficili. Grazie ancora.
<P>
I risultati sono stati proclamati dalla commissione elettorale indipendente e confermati dal rappresentante speciale del Segretario generale delle Nazioni Unite. Il Presidente Barroso ed io siamo stati tra i primi a congratularci con il Presidente Ouattara per la sua vittoria che è stata unanimemente riconosciuta dalla comunità internazionale. L'Ecowas e l'Unione africana, così come la dichiarazione dell'assemblea parlamentare ACP-UE del 3 dicembre, sono state cristalline e inequivocabili nel loro messaggio: Alassane Ouattara è il legittimo Presidente della Costa d'Avorio.
<P>
Esortiamo tutte le forze politiche in Costa d'Avorio a rispettare il risultato elettorale, a dare prova di responsabilità e ad astenersi da qualsiasi atto di violenza. Gli sforzi si devono ora concentrare esclusivamente su un passaggio di poteri pacifico. Le risoluzioni delle Nazioni Unite prevedono misure mirate dirette contro quanti ostacolano la transizione pacifica e le elezioni.
<P>
Gli organismi africani hanno già applicato sanzioni nei confronti della Costa d'Avorio. L'Unione europea è pronta ad assumersi le proprie responsabilità per quanto riguarda l'adozione di misure mirate e lo abbiamo affermato con grande chiarezza questa settimana al Consiglio con i ministri degli Esteri europei, ma siamo anche disposti a prendere misure tese a sostenere le autorità legalmente elette.
<P>
Molti protagonisti della scena politica e dall'opinione pubblica seguono da vicino gli sviluppi in Costa d'Avorio, in particolare in Africa e nei paesi vicini, molti dei quali sono appena usciti da una guerra e stanno attraversando il delicato momento della transizione democratica. L'esito dell'attuale crisi costituzionale in Costa d'Avorio manderà un segnale decisivo a tutte le forze del continente africano, sia a quelle favorevoli alla democrazia sia a quelle contrarie.
<P>
La reazione dell'Unione europea a questa crisi è cruciale. In quanto attori di primo piano della comunità internazionale, il nostro ruolo e la nostra credibilità come difensori della democrazia a livello mondiale ne uscirà rafforzata, se la nostra azione contribuirà a un passaggio pacifico dei poteri nel pieno rispetto della volontà che il popolo ivoriano ha chiaramente espresso in elezioni libere e giuste.
<SPEAKER ID="626" NAME="Cristian Dan Preda" LANGUAGE="FR">
Signora Presidente, Baronessa Ashton, ho effettivamente guidato la missione di osservazione elettorale dell'Unione europea in Costa d'Avorio.
<P>
Vorrei iniziare ricordando il coraggio e l'impegno degli oltre 100 osservatori provenienti da 26 paesi; 120 osservatori che hanno lavorato sul campo e che hanno svolto un lavoro egregio. La prima cosa che hanno notato è che praticamente ovunque i cittadini della Costa d'Avorio gridavano: "Siamo stanchi!”. Ecco la parola chiave, una sorta di ritornello che stava a significare che le elezioni venivano viste come la fine di una crisi politica. Tutti desideravano che le elezioni mettessero la parola fine a questa situazione.
<P>
Vi era però un'eccezione: il Presidente uscente Gbagbo si è rifiutato di cedere il potere e ha fatto in modo che questa crisi non finisse, istituendo un consiglio costituzionale di parte, che ha palesemente invalidato i risultati a favore del suo avversario. Di conseguenza oggi, anziché la calma e la risoluzione della crisi, vi è invece una crisi ancora più complessa: l'equilibrio è già molto precario e ora si inizia ad assistere a nuovi scontri.
<P>
Vorrei aggiungere che a questo punto è davvero molto difficile evitare lo scontro. Basta vedere che cosa è successo con il voto nelle caserme, nel primo e secondo scrutinio. La situazione purtroppo è estremamente delicata.
<P>
Non posso concludere il mio intervento senza esprimere la mia gratitudine alla baronessa Ashton, per il suo impegno in vista della soluzione di questo problema.
<P>
E vorrei anche rivolgerle una domanda, dato che ho sentito che il Consiglio ha annunciato l'adozione a breve di misure restrittive: si può sapere quando esattamente saranno adottate queste misure?
<SPEAKER ID="627" NAME="Véronique De Keyser">
a nome del gruppo S&D. - (FR) Signora Presidente, desidero innanzi tutto congratularmi con il mio collega, onorevole Preda, e con tutta la sua squadra per l'ottimo lavoro svolto, nonché con la baronessa Ashton, Alto rappresentante dell'Unione europea per la politica estera e di sicurezza comune, per la determinazione di cui ha dato prova a tutta la comunità internazionale nel monitorare lo svolgimento di queste elezioni. Per chi di noi crede nel ruolo decisivo delle missioni di osservazione elettorale, uno strumento straordinario per incoraggiare la democrazia in un paese, la rapida e determinata reazione a seguito del tentativo di appropriarsi illegittimamente del risultato elettorale ci ha rincuorato e speriamo che serva da esempio anche in altre occasioni nel malaugurato caso in cui la situazione lo dovesse richiedere.
<P>
Vorrei inoltre aggiungere - perché è una cosa che mi è stata riferita abbastanza spesso - che il Presidente Ouattara non è il candidato dell'Europa. L'intera comunità internazionale si è mobilitata, un fatto straordinario: l'Unione africana, l'Ecowas, le Nazioni Unite, l'Europa, eccetera, e si sono mosse all'unisono, è un evento storico.
<P>
Ora, sono naturalmente un po' più preoccupata per il tentativo del Presidente Ouattara di fare scendere nelle strade i propri militanti perché, in un contesto caratterizzato dall'opposizione tra le forze, non credo che sia nelle strade che si possono trovare soluzioni pacifiche. Vorrei citare un documento attualmente in fase di redazione nei paesi ACP e che è già stato discusso a Kinshasa in occasione dell'ultima riunione ACP, a cui alcuni di noi hanno preso parte. Il suo titolo è straordinario: "Sfide per il futuro della democrazia e rispetto dell'ordine costituzionale”, preparato da un rappresentante africano e un rappresentante europeo. Il testo ha un'impronta molto giuridica e tre pagine sono dedicate alla divisione del potere qualora una delle parti cercasse di assumere il potere in modo illegittima illegittimo; sono tre pagine di consigli che descrivono la via da seguire per evitare che la situazione si trasformi in un bagno di sangue. Per evitarlo, la soluzione non va probabilmente cercata nelle strade, ma attraverso negoziati tesi a condividere una certa forma di potere. È necessario innanzi tutto fare sentire la nostra pressione per garantire il riconoscimento del reale vincitore.
<P>
Vi consiglio di leggere questo documento. È molto istruttivo e mi ha insegnato che, sebbene la cultura politica africana non conosca molto la democrazia, sa sicuramente molto bene come negoziare.
<SPEAKER ID="628" NAME="Marielle De Sarnez">
a nome del gruppo ALDE. - (FR) Signora Presidente, sono passate solo poche ore da quando i sostenitori di Ouattara hanno raggiunto la sede del governo e della radiotelevisione ivoriana e vorrei esprimere la mia preoccupazione perché il rischio di scontri e disordini è elevato e assolutamente concreto.
<P>
La nostra prima responsabilità, come anche dei leader ivoriani, questa sera è di invitare alla calma e al dialogo. Il presidente uscente e il presidente eletto devono fare il possibile per evitare una nuova esplosione di violenza in un paese che da anni soffre troppo. Ecco il primo messaggio.
<P>
Il secondo messaggio è che, sin dall'inizio, la comunità internazionale, l'Europa naturalmente, ma anche l'Unione africana, hanno parlato con una sola voce e si sono mobilitate per assicurare il rispetto del risultato delle elezioni. Occorre continuare a esercitare pressione e applicare le sanzioni. Laurent Gbagbo deve accettare la sconfitta e Alassane Ouattara deve lavorare alacremente per la riconciliazione del suo popolo. Da parte nostra, è imperativo che non allentiamo la presa e non riduciamo i nostri sforzi fino a quando la situazione non si sarà stabilizzata.
<P>
Desidero ringraziarla sin d'ora, Baronessa Ashton, per essersi fatta portatrice di questi messaggi, soprattutto questa sera.
<SPEAKER ID="629" NAME="Isabelle Durant">
a nome del gruppo Verts/ALE. - (FR) Signora Presidente, come gli oratori che mi hanno preceduto, deploro fermamente la gravità della situazione attuale, l'acuta crisi politica e il rischio di scontri che potrebbero esplodere nelle prossime ore. Accolgo pertanto con favore la posizione univoca assunta da tutta la comunità internazionale e credo che, oltre alla necessità di sostenere la democrazia, abbiamo anche la responsabilità di salvare il popolo ivoriano e di inviare un segnale chiaro che indichi che l'alternanza di potere in Africa è possibile. Oltre problema alle tematiche legate al popolo ivoriano, alla sua sicurezza e alle tensioni che pesano sul paese, e che potrebbero continuare anche nei prossimi giorni e mesi, vi sono problemi che riguardano anche i paesi vicini. vicini Anche qui si terranno elezioni e potrebbe ripresentarsi il problema dell'alternanza tra il presidente uscente e il nuovo.
<P>
Ritengo estremamente importante che, in Costa d'Avorio, senza pregiudicare in alcun modo in anticipo il risultato, il problema dell'alternanza democratica si possa risolvere in modo pacifico, secondo la via negoziale, con il sostegno della comunità internazionale; in questo modo ci si opporrebbe a quanti che, se ne avessero l'opportunità, non esiterebbero a provocare bagni di sangue oppure, nella migliore delle ipotesi, prenderebbero in ostaggio la popolazione civile. È importante non solo perché queste persone hanno già sofferto abbastanza, ma anche perché servirà da esempio per i paesi vicini, e mi riferisco naturalmente al Congo dove si terranno le elezioni il prossimo anno, nel 2011.
<P>
Accolgo con favore le dichiarazioni sul modo per controllare, esercitare e mantenere la pressione nel corso dei prossimi mesi al fine di assicurare la pace.
<SPEAKER ID="630" NAME="Elie Hoarau">
a nome del gruppo GUE/NGL - (FR) Signora Presidente, onorevoli colleghi, siamo tutti preoccupati per la grave crisi in Costa d'Avorio.
<P>
Naturalmente la decisione del Consiglio costituzionale di questo paese di contestare i risultati elettorali ufficialmente proclamati dalla commissione elettorale indipendente, in violazione del codice elettorale, è unanimemente condannata dalla comunità internazionale.
<P>
L'Unione europea, le Nazioni Unite, l'Unione africana, l'Assemblea parlamentare congiunta ACP-UE, la Comunità economica degli Stati dell'Africa occidentale (Ecowas) e, sicuramente molto presto, anche il Parlamento europeo, chiedono il rispetto della proclamazione ufficiale dei risultati elettorali e l'insediamento del nuovo Presidente della Repubblica ivoriana, riconosciuto dalla commissione elettorale indipendente che, ricordo, è un organismo accreditato delle Nazioni unite.
<P>
Tutti i gruppi politici del Parlamento europeo hanno espresso il proprio accordo su questi temi cruciali in una dichiarazione comune, chiedendo anche di intervenire per contenere qualsiasi intensificazione delle tensioni nel paese, una tendenza che rischierebbe di portare alla guerra civile. Una guerra civile sarebbe un disastro umano, sociale ed economico per la Costa d'Avorio e deve essere ad ogni costo evitata.
<SPEAKER ID="631" NAME="Salvatore Iacolino" AFFILIATION="PPE">
Signora Presidente, signora Ashton, onorevoli colleghi, la democrazia è un valore non negoziabile, così come non sono negoziabili i risultati legati al consenso del popolo: partecipazione, rappresentatività, sovranità popolare, sono la misura della maturità di un sistema democratico. Quello che sta accadendo in Costa d'Avorio - che gli osservatori hanno rilevato con obiettività - arreca grave danno a un processo elettorale che avrebbe già dovuto concludersi.
<P>
La scelta del popolo è stata chiara e univoca e tuttavia non è ancora intervenuta la sostituzione del vecchio, ma ancora attuale, capo del governo Gbagbo con il nuovo Ouattara. Questo è inaccettabile per il Parlamento europeo così come è inaccettabile per tutti coloro i quali credono nella giustizia!
<P>
La strumentalizzazione politica del consiglio costituzionale ha confermato il vecchio, che purtroppo continua a essere ancora l'attuale, rappresentante della Costa d'Avorio. Tutto questo rischia di alimentare tensioni, disordini, non facilmente governabili. Il Partito popolare europeo non può accettare che il voto popolare sia sovvertito da queste oscure manovre di palazzo!
<P>
Chiediamo pertanto che i cittadini, che hanno liberamente espresso con il proprio consenso la scelta, possano essere messi nelle condizioni di essere appunto governati dalla persona che hanno scelto coralmente. Le Nazioni Unite sono vicine in questo processo, chiediamo evidentemente che questa tormentata crisi possa concludersi in tempi ragionevolmente brevi e confidiamo nell'autorevole intervento di Lady Ashton, perché l'Europa, nella sua massima istituzione nei rapporti esterni, possa dire la propria con autorevolezza e prestigio.
<SPEAKER ID="632" NAME="Kader Arif" AFFILIATION="S&amp;D">
(FR) Signora Presidente, Baronessa Ashton, onorevoli colleghi, le elezioni in Costa d'Avorio si sono appena svolte.
<P>
La comunità internazionale ha tollerato che il regime di Laurent Gbagbo le rinviasse di anno in anno e questi continui rinvii hanno attirato la nostra attenzione sulle difficoltà in cui ci troviamo momento ora, ma, nel profondo dei nostri cuori, speravamo che lo spirito democratico avrebbe avuto la meglio in un paese che ha sofferto moltissimo a causa di scontri sterili e inaccettabili riguardanti in particolare il concetto dell'identità nazionale ivoriana.
<P>
La comunità internazionale e, in particolare, l'Unione europea, grazie alla baronessa Ashton e nella persona del mio collega, onorevole Preda, si sono mobilitate per fare in modo che queste elezioni si svolgessero nelle migliori condizioni possibili, in piena trasparenza e senza violenza. È stata un'azione encomiabile.
<P>
La calma che regnava e il clima di rispetto reciproco tra i candidati durante la campagna elettorale ci hanno indotti a sperare che tutte le parti avrebbero accettato il risultato. Oggi, purtroppo, il Presidente uscente ha rifiutato il risultato democratico delle urne.
<P>
Domani, come i miei colleghi, voterò a favore dell'appello rivolto al Presidente uscente Gbagbo di accettare quello che ai suoi occhi appare un cambio di fortuna o una cospirazione, ma che in realtà è semplicemente la volontà della maggioranza dei suoi cittadini. Non può aggrapparsi al potere senza rimettere in discussione parte della sua storia da militante quando, da residente in Europa, si faceva passare come colui che aveva ripristinato la libertà e la democrazia nel suo paese.
<P>
Il rappresentante delle Nazioni Unite in Costa d'Avorio ha coraggiosamente assunto il proprio ruolo e ha annunciato i risultati del voto.
<P>
In qualità di primo vicepresidente dell'Assemblea parlamentare congiunta ACP-UE, vorrei segnalare che la nostra assemblea ha adottato una dichiarazione il 3 dicembre a Kinshasa in cui condannava senza riserve la decisione del Consiglio costituzionale ivoriano di invalidare i risultati.
<P>
Questa dichiarazione si va ad aggiungere alla posizione chiara e inequivoca assunta dai dirigenti degli Stati membri della Comunità economica degli Stati dell'Africa occidentale (Ecowas) e dell'Unione africana. Oggi, il regime di Gbagbo non è né voluto dai suoi cittadini, né sostenuto dai suoi vicini, né accettato dalla comunità internazionale. È giunto quindi il momento che Gbagbo accetti la vittoria di Alassane Ouattara, il Presidente democraticamente eletto della Costa d'Avorio, che deve poter assumere al più presto le responsabilità che gli sono state affidate dal suo popolo.
<P>
Signora Presidente, Baronessa Ashton, onorevoli colleghi, vorrei concludere chiedendo all'Unione europea di svolgere il proprio ruolo con gli strumenti di cui dispone per convincere Laurent Gbagbo e il suo governo illegittimo ad ammettere che il gioco è finito. Non consentiremo che la sua ostinazione porti il caos in Costa d'Avorio.
<SPEAKER ID="633" NAME="Charles Goerens" AFFILIATION="ALDE">
(FR) Signora Presidente, se non fosse per l'ego di Laurent Gbagbo, la Costa d'Avorio sarebbe una fonte di ispirazione per tutti i paesi in via di sviluppo che aspirano alla democrazia.
<P>
Durante le ultime elezioni, il popolo ivoriano ha dato prova di grande maturità politica. Gli organismi internazionali, a partire dalle Nazioni Unite, non si sono lasciati minimamente impressionare dagli ultimi tentativi di manipolazione di un uomo che non sa perdere. Gbagbo deve andarsene. È l'unico modo per non perdere quel briciolo di dignità che gli rimane.
<P>
Finora l'Unione europea ha reagito in modo adeguato, soprattutto in termini di destinatari delle sanzioni. Le sanzioni non devono essere applicate al popolo che si è espresso in modo esemplare, ma a Gbagbo e al suo entourage.
<P>
Vorrei rivolgere la seguente domanda alla baronessa Ashton: quali misure intende adottare qualora la situazione dovesse degenerare e l'uso della forza dovesse minacciare sia i cittadini ivoriani sia gli espatriati che vivono in Costa d'Avorio? Inoltre, pensa che l'Ecowas e l'Unione africana siano in grado di affrontare e gestire il problema?'
<SPEAKER ID="634" NAME="Niccolò Rinaldi" AFFILIATION="ALDE">
Signora Presidente, Alto rappresentante, onorevoli colleghi, la situazione in Costa d'Avorio è un banco di prova, ed è uno di quei banchi di prova che non possiamo fallire.
<P>
Lo è per l'Unione europea soprattutto, perché non c'è alcun modo in virtù del quale si possa riconoscere una vittoria rubata, ma nemmeno c'è un modo attraverso il quale si possa smettere di esercitare la massima pressione sui responsabili ivoriani per questa colossale truffa. Non solo, non sarà ammissibile che un solo euro del contribuente europeo possa finire, o anche soltanto passare, attraverso un governo illegittimo, in spregio alle più elementari regole democratiche. Questo la Costa d'Avorio lo deve sapere!
<P>
La Costa d'Avorio è anche adesso un banco di prova per l'Unione africana, che la sta superando in un modo molto interessante, con una fermezza fin qui, e con un'unità, impensabili solo dieci o quindici anni fa, segno che la vicenda ivoriana non deve essere strumentalizzata per rilanciare vecchi stereotipi sull'incompatibilità tra l'Africa nera e la democrazia.
<P>
Finora, pur sull'orlo di possibili violenze diffuse, che sarebbero catastrofiche, anche la società ivoriana sta superando questa difficile prova: ha dato una maggioranza al candidato riformista Ouattara e pare aver fatta propria la lezione del grande scrittore ivoriano Amadu Kuruma, che nel 1998 aveva pubblicato un libro dal titolo significativo "En attendant les votes des bêtes sauvages" (aspettando i voti degli animali selvaggi), che racconta proprio questa storia, da una prospettiva democratica e tutta ivoriana.
<SPEAKER ID="635" NAME="Elena Băsescu" AFFILIATION="PPE">
(RO) Signora Presidente, le elezioni presidenziali in Costa d'Avorio hanno determinato una situazione senza precedenti dopo che entrambi i candidati si sono proclamati vincitori e ognuno ha nominato un Primo ministro. Ma c'è solo un presidente legittimo: il Presidente Ouattara. Credo che tutte le forze politiche debbano rispettare la volontà popolare espressa nel risultato delle elezioni che si sono tenute il 28 novembre, soprattutto perché le Nazioni Unite, la commissione elettorale e numerosi Stati europei hanno riconosciuto il leader dell'opposizione come il legittimo vincitore.
<P>
È deplorevole che siano stati commessi atti di intimidazione contro gli osservatori europei, tali per cui si è resa necessaria l'interruzione della missione. L'instabilità politica comincia già ad avere un impatto significativo: l'Unione africana ha recentemente deciso di sospendere il paese da tutte le attività dell'organizzazione e vi è il rischio che riprenda la guerra civile scoppiata nel paese nel 2002.
<P>
La Costa d'Avorio si trova di fronte ad un bivio: può imboccare la strada del progresso che le consentirebbe di salvaguardare la democrazia oppure la strada dell'isolamento dalla comunità africana.
<SPEAKER ID="636" NAME="Catherine Ashton">
Vicepresidente della Commissione/Alto rappresentante per la politica estera e di sicurezza comune. - (EN) Signora Presidente, sarò breve perché ritengo che tutto quello che si sarebbe potuto dire sia già stato espresso molto bene. Rinnovo i ringraziamenti all'onorevole Preda e alla sua squadra per il coraggio e il lavoro svolto durante le elezioni. Le sono molto grata.
<P>
Due brevi osservazioni da parte mia. Naturalmente sono rimasta in contatto costante con Ban Ki-moon, ci siamo parlati all'inizio della crisi, abbiamo discusso di quanto la situazione fosse oltraggiosa e abbiamo deciso di collaborare strettamente. Allo stesso modo mi sono accertata che i rappresentanti dell'Unione europea sul campo fossero tutelati: abbiamo ovviamente piani di emergenza per la loro sicurezza.
<P>
Desidero rispondere alla domanda specifica in merito alle sanzioni. Prevedo che la lista sia pronta nei prossimi giorni. Vogliamo partire al più presto ed esercitare quanta più pressione possibile. Il rischio di violenze è concreto così come il rischio di equivoci rispetto a quanto sta accadendo. Dobbiamo essere molto determinati e molto chiari e dobbiamo collaborare al massimo con la comunità internazionale per esercitare quanta più pressione possibile e per fare tutto il necessario per giungere a una soluzione soddisfacente. Sono molto grata al Parlamento per il sostegno al nostro lavoro.
<SPEAKER ID="637" NAME="Presidente">
Ho ricevuto sei proposte di risoluzione ai sensi dell'articolo 110, paragrafo 4, del regolamento.
<P>
La discussione è chiusa.
<P>
La votazione si svolgerà giovedì 16 dicembre 2010 alle 12.00.
<P>
Dichiarazioni scritte (articolo 149 del regolamento)
<SPEAKER ID="638" NAME="Katarína Neveďalová" LANGUAGE="SK">
Onorevoli colleghi, due candidati alle elezioni presidenziali hanno proclamato la propria vittoria e hanno prestato giuramento il 4 dicembre. Non è tuttavia possibile che un'elezione presidenziale decreti due vincitori. La situazione in Costa d'Avorio è quindi molto pericolosa; un paese segnato da anni di conflitti e di violenze rischia ora di imboccare una strada che potrebbe portarlo verso una nuova guerra civile, dopo quella scoppiata nel 2002 a seguito di un violento colpo di Stato.
<P>
Le misure adottate dalla comunità internazionale, rappresentata per parte nostra dall'Unione europea, devono pertanto essere soppesate con grande attenzione e non rinviate a data da destinarsi, perché avranno un impatto decisivo sulla vita degli abitanti di questo paese.
<P>
Concordo pienamente con le parole della baronessa Ashton: l'imposizione di sanzioni è una via che l'Unione europea deve seguire per punire chi ostacola una transizione pacifica delle élite politiche. Le sanzioni devono contribuire a concretizzare la volontà del popolo della Costa d'Avorio, ma non dobbiamo in ogni caso dimenticare la popolazione locale, cercando di migliorare la sicurezza affinché possa vivere in un paese libero e democratico.
