<CHAPTER ID="015">
Ordine dei lavori
<SPEAKER ID="019" NAME="Presidente">
E' stata distribuita la versione definitiva del progetto di ordine del giorno di questa tornata, elaborata dalla Conferenza dei presidenti, riunitasi giovedì 3 aprile 2008, ai sensi degli articoli 130 e 131 del Regolamento. Sono state presentate le seguenti richieste di modifica.
<P>
Per quanto riguarda giovedì:
<P>
Il gruppo socialista al Parlamento europeo ha chiesto di rinviare la discussione sulla relazione dell'onorevole Jäätteenmäki sullo statuto del Mediatore europeo all'ordine del giorno della prossima tornata di Strasburgo e di anticipare il turno di votazioni alle 11.00.
<SPEAKER ID="020" NAME="Hannes Swoboda">
a nome del gruppo PSE. - (DE) Signor Presidente, la richiesta che avanziamo è proprio questa, non perché la relazione non sia valida - desidero congratularmi con la relatrice anche a nome del mio gruppo per l'ottimo documento redatto -, ma perché dobbiamo ancora risolvere un paio di punti critici. Vorremmo poter discutere tranquillamente della questione: è questa la ragione della nostra richiesta e, come ha appena affermato il Presidente, qualora venisse accolta dall'Assemblea, la votazione potrebbe avvenire alle 11.00 -, anche se la motivazione non è questa.
<P>
Signor Presidente, per rispetto della forma, vorrei cogliere l'occasione per comunicare ai colleghi che - non ora, bensì domani - chiederò altresì che la votazione sulla relazione sulla FYROM, o Macedonia, venga analogamente rinviata alla tornata di Strasburgo. Esporrò le motivazioni di tale richiesta domani; volevo solo informare i colleghi adesso. Anche in questo caso resta solo una piccola questione irrisolta. La richiesta del nostro gruppo è questa.
<SPEAKER ID="021" NAME="Presidente">
Qualcuno desidera intervenire a favore della richiesta?
<SPEAKER ID="022" NAME="Ingo Friedrich">
a nome del gruppo PPE-DE. - (DE) Signor Presidente, credo che la motivazione dell'onorevole Swoboda sia stata indubbiamente breve ma concisa. Effettivamente dobbiamo ancora chiarire un paio di aspetti e quindi anch'io sono favorevole al rinvio della discussione.
<SPEAKER ID="023" NAME="Presidente">
Chi desidera esprimersi contro la richiesta?
<SPEAKER ID="024" NAME="Andrew Duff">
a nome del gruppo ALDE. - (EN) Signor Presidente, la commissione ha approvato la relazione Jäätteenmäki sul rafforzamento dei poteri del Mediatore con 19 voti favorevoli e nessun voto contrario.
<P>
Si tratta di un argomento di cui discutiamo da tempo e mi sembra alquanto insolito, e a dire il vero deplorevole, che i gruppi PSE e PPE-DE ora abbiano il timore di affrontare l'importante questione del Mediatore.
<P>
La trasparenza del Parlamento dipende dal miglioramento dello statuto del Mediatore europeo. La Presidenza chiede di concludere rapidamente la questione ed esorto vivamente il Parlamento ad attenersi all'ordine del giorno approvato.
<P>
(Il Parlamento approva la proposta del gruppo socialista al Parlamento europeo)
<SPEAKER ID="025" NAME="Presidente">
L'ordine dei lavori è così fissato.
