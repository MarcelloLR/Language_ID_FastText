<CHAPTER ID="007-08">
8. "IASCF: Revisione dello statuto - responsabilità pubblica e composizione dell'IASB - proposta di cambiamento” (votazione) 
<SPEAKER ID="115" NAME="Piia-Noora Kauppi">
a nome del gruppo PPE-DE. - (EN) Signor Presidente, come ha già annunciato, il gruppo PPE-DE vorrebbe chiedere di rinviare la votazione su questa risoluzione. Di certo il governo dell'Organismo internazionale di normalizzazione contabile (IASB) non sarà risolto nelle prossime due settimane, quindi abbiamo il tempo di votare questa risoluzione nella prossima mini-seduta plenaria qui a Bruxelles.
<P>
La motivazione di questa richiesta è che abbiamo ricevuto nuove proposte dalla Commissione europea e forse è possibile migliorare alcune formulazioni della risoluzione.
<P>
Il termine era molto stretto e per questo vorremmo avere più tempo a disposizione e rinviare la votazione in merito alla prossima seduta di Bruxelles.
<SPEAKER ID="116" NAME="Pervenche Berès" LANGUAGE="FR">
Signor Presidente, intervengo in veste di presidente della commissione per i problemi economici e monetari. A fronte dell'attuale crisi finanziaria tutti sanno che il meccanismo delle norme contabili e il loro eventuale carattere prociclico sono questioni di forte rilevanza. Il governo delle strutture che elaborano tali norme contabili è un tema molto importante.
<P>
La Commissione europea, già interpellata sull'argomento in merito alla relazione Radwan, ha voluto elaborare in tutta fretta una proposta con le autorità americane in procinto di concludere il loro mandato e ripudiate dai candidati alle elezioni presidenziali americane; da questa proposta sono stati esclusi i responsabili della stabilità dei mercati finanziari e in proposito non sono stati consultati né Consiglio né il Parlamento europeo.
<P>
In uno spirito di compromesso e di apertura, siamo disposti a riprendere questo dibattito se la Commissione è disposta, da parte sua, a riconsiderare la sua proposta e ascoltare le mozioni del Parlamento europeo. Per questo motivo auspico che la Commissione voglia esprimersi al riguardo e impegnarsi a riconsiderare la sua proposta. In questo caso potremmo appoggiare la proposta dell'onorevole Kauppi.
<SPEAKER ID="117" NAME="Androula Vassiliou">
membro della Commissione. - (EN) Signor Presidente, la Commissione non ha una posizione in merito.
<SPEAKER ID="118" NAME="Presidente">
. - La Commissione non ha espresso la sua opinione.
<P>
Onorevole Berès, se ho capito bene in tali circostanze lei darebbe il suo appoggio all'onorevole Kauppi che ha presentato questa proposta, vero?
<P>
In tal caso possiamo procedere alla votazione su questa mozione.
<P>
(Il Parlamento approva la proposta di rinviare la votazione)
