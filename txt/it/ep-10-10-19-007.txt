<CHAPTER ID="007">
Seduta solenne - Allocuzione di Ban Ki-Moon, Segretario generale delle Nazioni Unite
<SPEAKER ID="183" NAME="Presidente">
Signor Segretario generale, distinti ospiti, deputati, amici, è un grande onore per noi dare il benvenuto a Sua Eccellenza il Segretario generale delle Nazioni Unite, Ban Ki-moon, alla sua prima visita ufficiale al Parlamento europeo.
<P>
Questa visita è molto opportuna. Il mese scorso, al vertice delle Nazioni Unite sugli obiettivi di sviluppo del Millennio, abbiamo avuto l'opportunità di riesaminare i nostri successi e valutare quanto dobbiamo ancora fare. Domenica scorsa abbiamo celebrato la Giornata internazionale per l'eliminazione della povertà. Mancano due mesi a Cancún; siamo in attesa di un accordo vincolante, di decisioni cruciali e provvedimenti concreti. Stiamo altresì assistendo a sviluppi importanti che influiscono sulla sicurezza globale, con risultati in Medio Oriente, Asia e Africa.
<P>
Una visita del Segretario generale delle Nazioni Unite è sempre opportuna in quanto le Nazioni Unite e l'Unione europea condividono le stesse responsabilità nelle questioni globali. Come lei ha scritto pochi minuti or sono nel Libro d'oro del Parlamento europeo, siamo naturali alleati: è vero, abbiamo le stesse convinzioni. Lei si rivolgerà al nostro Parlamento e ai nostri cittadini tra pochi istanti.
<P>
Il Parlamento europeo è sempre stato il motore delle ambiziose politiche europee. È così che interpretiamo le aspirazioni dei nostri cittadini, che vogliono un'Europa solidale, solidale al suo interno, ma anche con tutti i popoli del mondo, solidale con le nazioni che operano con costanza per garantire che i loro cittadini vivano dignitosamente. Ma dignità non significa solo assenza di fame, malattie e violenza; significa anche libertà di realizzare le ambizioni di istruzione e partecipazione attiva alla vita sociale e politica. Dignità è anche libertà di religione e rispetto delle diversità.
<P>
Signor Segretario generale, riteniamo che lei condivida queste nostre aspirazioni. Il suo instancabile e appassionato impegno nei confronti dei valori che accomunano le Nazioni Unite e l'Unione europea è di grande rilevanza per noi. Siamo impazienti di ascoltare il suo discorso.
<P>
(Applausi) <BRK>
<SPEAKER ID="184" NAME="Ban Ki-moon" LANGUAGE="FR">
Signor Presidente, signor Segretario generale Welle, Ministri, onorevoli deputati, buon pomeriggio.
<P>
È un grande onore per me potermi rivolgere al Parlamento europeo.
<P>
Onorevoli deputati, siete stati inviati a Strasburgo dai cittadini dei vostri paesi allo scopo di costruire nel XXI secolo un'Europa più forte.
<P>
Io sono qui perché voi siete la voce democratica degli europei, di quasi 500 milioni di persone.
<P>
Voi adottate bilanci, approvate leggi e dibattete con uno spirito straordinario.
<P>
Siete il collegamento vitale tra i livelli globale, regionale e locale.
<P>
Siete un autorevole strumento di pace, stabilità e prosperità nella vostra regione.
<P>
Svolgete un ruolo cruciale nel formulare politiche, la cui portata va ben oltre i vostri confini.
<P>
Alla luce delle possibilità offerte dal trattato di Lisbona, le vostre responsabilità sono destinate ad aumentare.
<P>
Siamo molto soddisfatti di tale progresso.
<P>
(EN) Le Nazioni Unite e l'Unione europea sono partner naturali. Stiamo veramente facendo la differenza per i popoli di tutto il mondo.
<P>
Milioni di ragazzi e ragazze poveri vanno a scuola, miliardi di bambini piccoli vengono immunizzati contro malattie letali e migliaia di soldati sono impegnati a mantenere la pace, dal Libano all'Africa centrale, a Cipro e oltre: tutto questo è il risultato della nostra partnership e della straordinaria generosità e leadership dell'Europa. Questo lavoro deve intensificarsi ed ampliarsi.
<P>
Ci troviamo a fronteggiare molte sfide e crisi multiple, ma si sta anche aprendo uno spiraglio di luce nel mondo. Paese dopo paese, leader dopo leader, si sta cominciando a riconoscere che il modo migliore per far fronte alle nostre sfide è di affrontarle insieme, insieme alle Nazioni Unite e insieme a tutti i membri dell'Unione europea. Nessuna nazione, nessun gruppo, nessuna regione può farcela da solo: se condivideremo l'onere, condivideremo anche i benefici.
<P>
Oggi desidero pertanto parlarvi di solidarietà, di come l'Unione europea e le Nazioni Unite, insieme, possano affrontare le vere paure delle persone comuni. Ovunque leggiamo apprensione: i posti di lavoro scarseggiano, la tensione è elevata, le persone soffrono, sono arrabbiate e deluse e si erode così la fiducia nelle istituzioni, nei leader e tra vicini. Sono tempi duri, perfino in una regione prospera come l'Europa.
<P>
Ritengo che possiamo superare questi momenti difficili. Assieme abbiamo formulato una visione per il nostro operato; abbiamo definito con precisione le sfide più importanti del nostro tempo; abbiamo mobilitato il supporto globale per un'azione comune. Voglio essere chiaro: siamo in obbligo nei confronti delle persone, che giustamente esigono dei risultati. Non è il momento di tenere discorsi ora, è il momento di agire.
<P>
Desidero concentrarmi su tre sfide globali: innanzi tutto la lotta all'estrema povertà nel mondo; in secondo luogo, i cambiamenti climatici e infine la costruzione di un mondo senza armi nucleari.
<P>
Permettetemi di essere preciso, a cominciare dalla sfida della povertà. Il mese scorso i leader mondiali si sono riuniti a New York per il vertice delle Nazioni Unite sugli obiettivi di sviluppo del Millennio. Vi sono buone notizie: importanti progressi sono stati fatti nella lotta contro l'estrema povertà e la fame, nella scolarizzazione e nella sanità infantile, nonché nella potabilizzazione dell'acqua e nella lotta contro malaria, tubercolosi e HIV/AIDS.
<P>
Eppure i nostri successi sono discontinui. Vi sono ostacoli sul nostro cammino. I colloqui sul commercio globale ristagnano, mantenendo in vita dannosi sussidi e un regime iniquo che negano ai paesi in via di sviluppo nuove opportunità. L'aumento dei prezzi dei medicinali essenziali li rendono fuori dalla portata di molti dei più indigenti; quasi un miliardo di persone, ogni sera, va a dormire affamato e solo quest'anno altre 64 milioni di persone cadranno in condizioni di povertà estrema.
<P>
Tutto questo richiede un rinnovato impegno per realizzare gli obiettivi entro il termine del 2015. Questo è precisamente quanto è stato concordato al recente vertice sugli obiettivi di sviluppo del Millennio: aumenteremo risorse e responsabilità. Lodo quei membri dell'Unione europea che si sono impegnati enormemente malgrado la pressione fiscale. Possiamo stringere la cinghia senza ignorare le sfide comuni.
<P>
Chiedo a tutti voi di sostenere le Nazioni Unite nei casi in cui gli interventi sono più necessari e urgenti. Dobbiamo concentrarci sulla crescita incentrata sull'occupazione e su posti di lavoro dignitosi. Gli investimenti in energia pulita e rinnovabile sono cruciali per ridare vigore ad occupazione e innovazione. Dove le persone soffrono la fame, dobbiamo intervenire e aiutare le persone ad aiutarsi.
<P>
Vi ringrazio per il vostro investimento di 1 miliardo di euro nello strumento alimentare dell'Unione europea. Dobbiamo investire le risorse dove avranno l'impatto maggiore, in particolare in ambito di salute ed emancipazione delle donne. Il mese scorso siamo riusciti a impegnare per 40 miliardi di dollari americani nella nostra strategia globale per la salute di donne e bambini nei prossimi cinque anni. Si tratta del più arduo degli obiettivi di sviluppo del Millennio. Qualcuno potrebbe sostenere sia meglio puntare sulle scommesse facili da vincere, ma io sono del parere che non si possa dichiarare vittoria in questo modo. Dobbiamo perseguire gli obiettivi più difficili da realizzare e arrivare alle persone e ai luoghi più difficili da raggiungere. Possiamo salvare la vita a oltre 16 milioni di donne e bambini.
<P>
La seconda grande sfida sono i cambiamenti climatici. Anche qui la visione e la voce dell'Europa sono fondamentali.
<P>
Gli scienziati avvertono che le condizioni meteorologiche estreme che si sono verificate in molti paesi potrebbero essere il preludio al nostro futuro. Abbiamo assistito all'imperversare di incendi in Russia e a inondazioni epiche in Pakistan, ma dobbiamo tuttavia essere cauti nel collegare specifici eventi meteorologici ai cambiamenti climatici, nè dovremmo distogliere lo sguardo da quanto è evidente. Il messaggio è chiaro: quanto maggiore sarà il nostro ritardo, tanto più elevato il prezzo da pagare, in termini di competitività, risorse e vite umane. Dobbiamo intervenire adesso per ridurre i rischi climatici, rafforzare la nostra capacità di ripresa e sostenere i paesi in via di sviluppo nel perseguimento di una crescita basata sull'energia pulita.
<P>
Copenhagen non è stata perfetta, ma ha fornito un'importante base per proseguire. Da allora abbiamo fatto progressi su importanti questioni di attuazione, quali adattamento, cooperazione tecnologica e misure atte a ridurre la deforestazione. I progressi in campo di riduzione delle emissioni di gas serra, finanziamenti a lungo termine, monitoraggio e verifiche, e il futuro del protocollo di Kyoto sono stati invece più lenti. All'imminente conferenza ONU di Cancún sui cambiamenti climatici dobbiamo portare avanti quelle questioni ove regna consenso; sulle problematiche ancora irrisolte, i governi devono accordarsi su come proseguire verso una loro risoluzione.
<P>
Invito tutti i partiti a mostrarsi flessibili, solidali e a trovare il coraggio per giungere a un compromesso, ove necessario. Salute, sicurezza e prosperità di milioni di persone dipendono da questo. Non c'è tempo da perdere.
<P>
Nel più immediato, i finanziamenti sono cruciali per costruire la fiducia e incentivare all'azione. Vi è tuttora un ampio divario per quanto riguarda la fiducia tra il mondo sviluppato e quello in via di sviluppo e il modo più rapido per colmare questo divario è fornire supporto finanziario a quanti non hanno mezzi.
<P>
Invito tutti i paesi sviluppati, inclusi quelli rappresentati in questo solenne Parlamento, a contribuire con la loro giusta quota al finanziamento rapido di 30 miliardi di dollari americani per il 2010-2012, al quale si sono impegnati a Copenhagen. Molti considerano questo la cartina di tornasole dell'impegno dei paesi industrializzati a proseguire in negoziati più ampi. Dobbiamo trovare 100 miliardi di dollari americani l'anno, entro il 2020: era una promessa avanzata dal mondo sviluppato a Copenhagen. Il mio gruppo consultivo ad alto livello sui finanziamenti per il clima quest'anno ha lavorato e presenterà diverse opzioni su come generare 100 miliardi di dollari americani l'anno entro il 2020 per i paesi in via di sviluppo.
<P>
I cambiamenti climatici sono parte cruciale del più ampio programma in materia di sviluppo sostenibile. Per questo motivo ho istituito di recente un nuovo gruppo di alto livello sulla sostenibilità globale, copresieduto dal Presidente della Finlandia Halonen e dal Presidente del Sud Africa Zuma. Il loro compito sarà di collegare i diversi elementi interconnessi e trovare la giusta soluzione per le sfide economiche, sociali e ambientali dei prossimi decenni, che sono collegate tra loro.
<P>
In tutto questo la leadership europea, la vostra leadership, sarà essenziale. L'Europa è storicamente il motore della crescita e del cambiamento. Ora che i governi sono fermi, ora che i nostri colloqui sul clima o su altre questioni sono giunti al capolinea, l'Europa può fungere da locomotiva, da forza motrice. Potete tirare, spingere e rimettere il treno sui binari. Potete continuare a guidarci nella giusta direzione.
<P>
Stiamo anche facendo progressi, insieme, nella costruzione non solo di un mondo più pulito, ma anche più sicuro. Questa è la terza sfida che vorrei trattare qui oggi.
<P>
L'obiettivo di realizzare un mondo privo di armi nucleari è un argomento di grande interesse per i membri di quest'Aula. Plaudi alle vostre discussioni a favore del disarmo nucleare, che pongono opportune domande e sollecitano nuovi progressi. Vi ringrazio per la vostra risoluzione dell'aprile del 2009 in favore del disarmo nucleare totale, che menzionava la proposta di una Convenzione sulle armi nucleari.
<P>
Oggi vi è un nuovo slancio nel realizzare gli impegni sul disarmo. Tale progresso proseguirà se, e solo se, le voci delle persone si rifletteranno integralmente nelle questioni nazionali e regionali, se il mezzo miliardo di voci dell'Unione europea si esprimerà all'unisono sulla questione e se ad esse si uniranno le voci di altre regioni.
<P>
Apprezzo e accolgo con favore il vostro sostegno e quello di molti leader, inclusa l'Unione interparlamentare, alla mia proposta in cinque punti sul disarmo nucleare e la non-proliferazione. Siamo impegnati nell'eliminare anche altre armi di distruzione di massa, nel limitare il commercio di piccole armi leggere e nel contrastare il rischio che materiali nucleari cadano nelle mani dei terroristi. Dobbiamo superare la nostra epoca troppo armata e sottosviluppata, per arrivare a un mondo più sicuro per tutti.
<P>
Si tratta di grandi sfide e grandi obiettivi, questioni diverse accomunate dallo stesso comune denominatore: la solidarietà globale. Condivideremo ascesa o declino e dobbiamo quindi proteggerci dalle divisioni, divisioni nel mondo e divisioni intracomunitarie.
<P>
Quasi sette anni fa, il mio predecessore, Kofi Annan, si è rivolto a voi. Il suo discorso è stato un invito appassionato all'Europa affinché cogliesse le opportunità offerte dall'immigrazione e opponesse resistenza contro quanti demonizzavano i nuovi arrivati come "gli altri”. Vorrei poter affermare oggi che da allora la situazione in Europa è migliorata, ma in quanto amico dell'Europa esprimo invece una profonda preoccupazione.
<P>
È quasi un cliché affermare che la nascita dell'Unione europea pose fine a secoli di guerre e portò ad una pace duratura nel continente, eppure questa rimane una profonda verità e un segnale di speranza. L'Europa è stata uno straordinario motore di integrazione, legando nazioni e culture a formare un insieme che è molto di più della somma delle sue singole parti. Ma per l'Europa "vincere la pace” è stato l'avvenimento del secolo passato.
<P>
La sfida europea del XXI secolo è la "tolleranza interna”. L'inclusione e la costruzione di comunità diverse sono un compito tanto complesso quanto quello affrontato dall'Europa dopo la Seconda guerra mondiale. Nulla di tutto questo è facile. Gli emigranti, provenienti dall'Europa o da più lontano, risentono in modo sproporzionato di disoccupazione, discriminazione e minori opportunità in termini di istruzione e occupazione. Si sta profilando una tendenza pericolosa: una nuova politica la polarizzazione.
<P>
(Applausi)
<P>
Alcuni sfruttano le paure delle persone e cercano di invocare valori liberali per cause illiberali, accusando gli immigrati di violare i valori europei.
<P>
(Applausi)
<P>
Fin troppo spesso tuttavia sono gli accusatori che sovvertono questi valori, e quindi l'idea stessa di cosa che significa essere un cittadino dell'Unione europea.
<P>
I capitoli più bui dell'Europa sono stati scritti in un linguaggio simile. Oggi gli obiettivi primari sono gli immigranti di fede mussulmana, ma l'Europa non può permettersi stereotipi che chiudono le menti e alimentano l'odio. Il mondo non può permettersi un'Europa che agisce in questo modo.
<P>
(FR) L'Europa moderna si fonda sui diritti umani e sui valori fondamentali dell'umanità. Ambiamo pertanto a un continente unito che non sia diviso da diversità etniche o religiose. Un'Unione in cui tutti i bambini, qualunque siano le origini dei genitori, abbiano le stesse opportunità di successo.
<P>
Ho fiducia nel modello europeo, in un'Europa che rappresenta non solo un'entità geografica, ma anche un ideale. Stiamo vivendo tempi difficili. Ed è proprio perché sono difficili che dobbiamo continuare a mostrarci solidali.
<P>
Dobbiamo essere all'altezza delle sfide globali. Oggi ne ho menzionate tre: la lotta contro la povertà, i cambiamenti climatici, la costruzione di un mondo privo di armi nucleari.
<P>
Invito voi, membri del Parlamento europeo, a mostrare leadership sia in Europa sia al di fuori di essa. Come disse Albert Schweitzer, famoso alsaziano, il primo passo nello sviluppare norme etiche è mostrare solidarietà verso gli altri esseri umani.
<P>
Sono certo che l'Europa, simbolo di solidarietà, si dimostrerà all'altezza.
<P>
(Il Parlamento, in piedi, applaude lungamente).
<SPEAKER ID="187" NAME="Presidente">
Signor Segretario generale, la ringraziamo per le sue incoraggianti parole sulla leadership dell'Unione europea, sulla nostra solidarietà e anche su di noi come locomotiva del treno globale. Sono certo che manterremo il treno sui binari. Per entrambi, Nazioni Unite e Unione europea, la parola più importante è "unita”. Affermiamo di essere uniti nella diversità e quindi dobbiamo cooperare; dobbiamo collaborare per un mondo migliore, per tutte le nazioni, per le Nazioni Unite. La ringrazio nuovamente.
<P>
(Applausi) <BRK>
<SPEAKER ID="190" NAME="Michał Tomasz Kamiński" AFFILIATION="ECR">
(PL) Onorevoli colleghi, diverse ore fa si è verificato un brutale attentato terroristico contro uno degli uffici del mio partito in Polonia, che ha causato la morte di due persone sono morte, tra cui un membro dello staff del nostro Parlamento che lavorava per uno dei nostri colleghi. Mi auguro che il Parlamento condanni fermamente quest'atto di brutale aggressione politica, senza precedenti nella storia del mio paese e in seguito al quale due persone hanno perso la vita, così come i metodi di violenza e l'uccisione degli oppositori politici.
<P>
(Applausi) <BRK>
<SPEAKER ID="191" NAME="Presidente">
Grazie onorevole Kamiński, come ha potuto vedere, l'Aula ha espresso solidarietà verso le vittime di questo atto assolutamente inaccettabile.
