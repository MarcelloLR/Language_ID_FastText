<CHAPTER ID="004">
Ordine del giorno
<SPEAKER ID="080" NAME="Martin Schulz" AFFILIATION="S&amp;D">
(DE) Signor Presidente, onorevoli colleghi, vorrei presentare due richiami al regolamento, uno di seguito all'altro, se mi sarà consentito. Innanzi tutto, ho una richiesta per l'intera Assemblea in merito a una questione urgente che discuteremo questo pomeriggio: il caso di Aminatou Haidar.
<P>
Uno dei punti all'ordine del giorno è una questione molto urgente. Chiedo ai miei colleghi deputati di fidarsi di me in merito a ciò che sto per esporvi. Alcuni parlamentari che sono stati coinvolti in prima persona nel caso in questione sanno - non posso fornire ulteriori dettagli in questa fase, ma io sono tra coloro che sanno - che entro la fine della giornata saremo giunti ad una soluzione al problema. Illustri rappresentanti di governo dell'Unione europea sono al lavoro per trovare una soluzione positiva. Pertanto, sarebbe opportuno eliminare questa questione urgente dall'ordine del giorno del pomeriggio, perché un'ulteriore discussione non potrebbe che ostacolare il lavoro effettuato attraverso i canali diplomatici. Per questo motivo chiedo all'Assemblea di accordare, in questo caso eccezionale, la cancellazione della questione urgente dall'ordine del giorno, poiché tale decisione contribuirebbe alla risoluzione del problema più di una discussione. Questa è la mia prima richiesta, signor Presidente. Vorrei passare immediatamente alla seconda.
<SPEAKER ID="081" NAME="Presidente">
Onorevole Schulz, non sono sicuro che sia possibile discutere nuovamente la questione da lei presentata. Temo che sia troppo tardi, poiché abbiamo già preso una decisione in merito. E' difficile, ora, discuterne nuovamente.
<SPEAKER ID="082" NAME="Joseph Daul" AFFILIATION="PPE">
(FR) Signor Presidente, sostengo la proposta dell'onorevole Schulz e ritengo che si tratti di negoziati estremamente difficili. Stiamo parlando di un caso che riguarda un essere umano, una donna, e ci si sta impegnando per trovare una soluzione politica.
<P>
Ritengo pertanto che, quando si punta ad una soluzione politica, sia importante non aggravare la situazione. Chiedo che si trovi innanzi tutto una soluzione politica.
<P>
(Applausi)
<SPEAKER ID="083" NAME="Miguel Portas" AFFILIATION="GUE/NGL">
(PT) Vorrei fare una breve considerazione: gli sforzi diplomatici sono molto importanti, ma Aminatou Haidar è giunta al 33o giorno di sciopero della fame in ospedale. La cosa peggiore che potremmo fare sarebbe dire a una donna che sta lottando per i diritti umani fondamentali che questo Parlamento, qui e ora, si sarebbe dimenticato di lei.
<SPEAKER ID="084" NAME="Presidente">
Onorevoli colleghi, in conformità con l'articolo 140 del regolamento, possiamo votare la proposta di cancellare questo punto dall'ordine del giorno.
<P>
A questo proposito, desidererei che qualcuno prendesse la parola a favore della mozione presentata.
<SPEAKER ID="085" NAME="Juan Fernando López Aguilar" AFFILIATION="S&amp;D">
(ES) In qualità di leader della delegazione socialista spagnola al Parlamento europeo, vorrei esprimere il mio apprezzamento per le parole pronunciate dal presidente del gruppo dell'Alleanza progressista di Socialisti e Democratici al Parlamento europeo, appoggiato dal presidente del gruppo del Partito popolare europeo (Democratico cristiano). Per due ragioni: innanzi tutto perché ritengo che quest'Assemblea abbia dimostrato chiaramente la propria solidarietà nei confronti della signora Haidar e della sua causa in questa pericolosa situazione derivante da un prolungato sciopero della fame.
<P>
La seconda ragione è che ritengo che il Parlamento stia adottando una posizione positiva a sostegno dell'intenso sforzo diplomatico multilaterale guidato dal governo del Regno di Spagna. Si tratta, in fondo, del governo del paese in cui si trova attualmente la signora Haidar e dunque anche del governo del paese in cui la signora Haidar sta portando avanti lo sciopero della fame che, a quanto lei stessa afferma, non finirà finché non tornerà in un territorio che non sia sotto la giurisdizione spagnola.
<P>
Appoggio pertanto l'attuale sforzo diplomatico e credo che il modo migliore di procedere sia evitare di adottare una risoluzione che rischierebbe di compromettere il successo dei negoziati che potrebbero iniziare nelle prossime ore...
<P>
(Il Presidente interrompe l'oratore)
<SPEAKER ID="086" NAME="Presidente">
Invito adesso a intervenire contro la mozione.
<SPEAKER ID="087" NAME="Izaskun Bilbao Barandica" AFFILIATION="ALDE">
(ES) Signor Presidente, prendo la parola per esprimere l'opposizione del mio gruppo alla proposta in questione e ora ne spiegherò le ragioni. Non ritengo opportuno presentare una proposta di questo tipo questa mattina. Inoltre, la considero una mancanza di rispetto nei confronti di quei gruppi parlamentari che hanno presentato una proposta di risoluzione.
<P>
Ieri abbiamo passato tre ore a cercare il modo di allontanare questo caso dal dibattito politico e di smetterla di concentrarci su ciò che sta accadendo in Spagna. Grazie all'impegno di tutti i gruppi coinvolti, siamo riusciti a conciliare diverse posizioni e a stendere una bozza comune di risoluzione. Durante la stessa riunione, siamo anche riusciti a superare le divergenze di opinione.
<P>
Ritengo dunque che, se si considera che sia inopportuno, se quest'Assemblea non fa sentire la propria voce in una situazione simile, quando lo farà? Quando?
<P>
(Vivi applausi)
<P>
Avrei un'ultima richiesta...
<P>
(Il Presidente interrompe l'oratore)
<SPEAKER ID="088" NAME="Willy Meyer" AFFILIATION="GUE/NGL">
(ES) Signor Presidente, non è corretto sostenere che l'Assemblea abbia espresso la propria opinione sul caso Haidar. Non è accaduto niente del genere. L'Assemblea stava per esprimere la propria opinione oggi. Stava per farlo oggi, dopo uno sciopero della fame che è durato 33 giorni, e si pretende che non si discuta la questione. Credo che questo sia immorale. Lo ripeto, è assolutamente immorale.
<P>
(Applausi)
<SPEAKER ID="089" NAME="José Ignacio Salafranca Sánchez-Neyra" AFFILIATION="PPE">
(ES) Signor Presidente, ho chiesto la parola per fare un richiamo al regolamento. Quest'Assemblea è indissolubilmente impegnata nella causa a favore dei diritti umani e ha il dovere di onorare tale obbligo. L'onorevole Schulz ha avanzato una proposta di fronte all'Assemblea questa mattina. Se fosse in possesso di dati o informazioni importanti per il caso Haidar, dovrebbe comunicare tali informazioni all'Assemblea. In seguito, si dovrebbe prendere una decisione in seduta plenaria questo pomeriggio all'inizio del dibattito.
<P>
(Applausi)
<SPEAKER ID="090" NAME="Martin Schulz" AFFILIATION="S&amp;D">
(DE) Signor Presidente, per molti anni sono stato responsabile dei dibattiti sui diritti umani in Parlamento a nome del mio gruppo. Sto trattando questo caso con molta attenzione. Vorrei sottolineare che la scorsa domenica ho discusso a lungo del caso con il ministro degli esteri marocchino .
<P>
Ho l'impressione che oggi ci sia la possibilità di porre fine allo sciopero della fame della signora Haidar e di trovare una soluzione definitiva. Se credessi che una dichiarazione pubblica potesse risolvere,allora farei una dichiarazione pubblica. Tuttavia, dato che ritengo che, in casi diplomatici complessi come questo, la discrezione sia il modo migliore per risolvere il problema, chiederei ai miei colleghi parlamentari di usare la massima discrezione per assicurare che questa signora abbia salva la vita. Questo è il mio unico desiderio.
<SPEAKER ID="091" NAME="Presidente">
Onorevoli colleghi, vi chiedo la vostra attenzione per un momento. Non possiamo continuare all'infinito la discussione su questo caso.
<SPEAKER ID="092" NAME="Raül Romeva i Rueda" AFFILIATION="Verts/ALE">
(ES) Signor Presidente, vorrei iniziare il mio intervento esprimendo la mia sorpresa dato che, come sottolineato dall'onorevole Bilbao Barandica, ieri abbiamo già dedicato quasi tre ore alla discussione di questo argomento. Se l'onorevole Schulz è in possesso di informazioni importanti su questo caso da domenica, allora avremmo dovuto esserne informati ieri. Ripeto, avremmo dovuto ricevere le informazioni ieri prima della discussione sulla risoluzione congiunta. Saremmo dovuti essere al corrente di tali informazioni al momento dei colloqui tra i diversi gruppi che avrebbero portato al raggiungimento di un accordo, ovvero di un compromesso.
<P>
(FR) No, non è vero. Abbiamo la responsabilità di adottare una risoluzione, se non altro per conoscere la posizione dell'Assemblea sul caso di Aminatou Haidar. Pertanto, non chiedo di non votare, ma di procedere ad un dibattito come sempre.
<P>
(Applausi)
<SPEAKER ID="094" NAME="Charles Tannock" AFFILIATION="ECR">
(EN) Signor Presidente, l'Assemblea è chiaramente divisa. La questione è molto delicata e regna molta confusione. Chiedo cortesemente che si rimandi la votazione alle ore 15:00 in modo tale che i partiti e i gruppi si possano consultare e al fine di scoprire cosa stia realmente accadendo in Marocco.
<SPEAKER ID="095" NAME="Presidente">
Onorevoli colleghi, abbiamo ascoltato tutti i commenti. Avete sentito tutto e avete un quadro completo della situazione. Metto ai voti la mozione ai sensi dell'articolo 140 del regolamento. La mozione è specifica, ovvero non discutere la questione oggi.
<P>
(Il Parlamento manifesta il suo assenso)
<SPEAKER ID="096" NAME="Martin Schulz" AFFILIATION="S&amp;D">
(DE) Signor Presidente, mi dispiace molto dover chiedere nuovamente all'Assemblea di portare pazienza. Nella lista delle votazioni di oggi compare anche il voto sul principio di sussidiarietà. In conformità con l'articolo 177, paragrafo 4 del regolamento, richiedo di rimandare la votazione su questo punto alla prossima sessione plenaria per verificare se sia legittimo passare una risoluzione su temi di questo tipo. Credo che l'Assemblea si trovi fondamentalmente d'accordo sul fatto che il principio di sussidiarietà e i diritti fondamentali debbano essere garantiti. Tuttavia, non c'è assolutamente motivo di discutere questo caso a livello comunitario. Vorrei anche dire, a nome dei miei colleghi italiani, che il dibattito che sta avendo luogo in Italia è un dibattito italiano e non europeo e che, come noi, i miei colleghi difenderanno la diversità e la pluralità. Tuttavia, non ha senso farlo in una risoluzione di questo tipo.
<P>
(Mormorii)
<P>
Signor Presidente, è incredibile come gruppi che esprimono il concetto di democrazia nel proprio nome non conoscano nemmeno il principio democratico di lasciar finire di parlare un oratore.
<P>
In conformità con l'articolo 177, paragrafo 4, chiedo che si rimandi la votazione alla prossima sessione e che si verifichi la legittimità della risoluzione e della votazione.
<P>
(Applausi)
<SPEAKER ID="097" NAME="Presidente">
Onorevoli colleghi, onorevole Schulz, vi prego di indossare le cuffie. Ho una proposta da farvi - riprenderemo questa questione nella seconda parte della votazione. Prima voteremo il bilancio e poi dobbiamo affrontare ulteriori temi. Potete pensare tutti alla proposta dell'onorevole Schulz che riprenderemo in un secondo momento, quando avremo la risoluzione davanti a noi, nella seconda parte della votazione.
<SPEAKER ID="098" NAME="Bernd Posselt" AFFILIATION="PPE">
(DE) Signor Presidente, ora che il punto urgente è stato cancellato dall'ordine del giorno, vorrei chiederle di suddividere il tempo di parola sulla questione del Sahara occidentale con altri due temi urgenti, dato che ieri abbiamo avuto una lunga discussione proprio sul tempo di parola dedicato alle questioni urgenti. Questa è la mia proposta pratica per questo pomeriggio e vorrei chiederle di accettarla, visto che passeremo un'ora a discutere i casi urgenti.
<SPEAKER ID="099" NAME="Presidente">
Prenderemo in considerazione la sua proposta.
