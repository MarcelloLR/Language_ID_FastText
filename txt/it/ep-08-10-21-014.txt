<CHAPTER ID="014">
Tempo delle interrogazioni (interrogazioni al Consiglio)
<SPEAKER ID="370" NAME="Presidente">
L'ordine del giorno reca il Tempo delle interrogazioni (B6-0475/2008).
<P>
Saranno prese in esame le interrogazioni rivolte al Consiglio.
<P>
Mi dispiace dovervi comunicare che non abbiamo molto tempo, ma vorrei sospendere la seduta alle 19, come previsto. Il presidente Jouyet è stato qui tutto il pomeriggio, così come il commissario, signora Ferrero-Waldner.
<P>

<P>
Oggetto: Progressi riguardo alla "Carta blu”
<P>
A metà del mandato della Presidenza francese, può il Consiglio riferire quali progressi sono stati realizzati riguardo alla "Carta blu" e alle relative priorità in materia di migrazione altamente qualificata e migrazione circolare?
<SPEAKER ID="372" NAME="Jean-Pierre Jouyet">
presidente in carica del Consiglio. - (FR) Signor Presidente, vorrei dire all'onorevole Moraes che la proposta di direttiva sulle condizioni di ingresso e soggiorno di cittadini di paesi terzi che intendano svolgere lavori altamente qualificati - la direttiva "Carta blu” - è stata presentata dalla Commissione al Consiglio nell'ottobre del 2007, come già saprà.
<P>
Questa proposta mira a incentivare il trasferimento di cittadini di paesi terzi altamente qualificati verso l'Unione europea. Affinché l'Unione europea eserciti una maggiore attrattiva, questa proposta stabilisce delle regole comuni per l'ingresso, riconosce loro un equo trattamento rispetto ai cittadini dell'UE in diversi settori e offre ai titolari della Carta blu la possibilità di circolare all'interno dell'Unione europea.
<P>
Come sapete, questa proposta fa parte delle priorità della presidenza francese, nell'ambito del patto europeo sull'immigrazione e l'asilo. Il 25 settembre scorso il Consiglio ha appoggiato questa iniziativa, sulla base di un compromesso presentato dalla presidenza, che verte sulle definizioni di qualifica professionale superiore e di titolo di istruzione superiore, da una parte, e sul rapporto con la normativa nazionale, dall'altra; inoltre, esso verte sul livello minimo salariale per il quale è prevista una deroga, nel caso di profili professionale professionali particolarmente richiesti.
<P>
Il Consiglio ha dato mandato al Comitato dei rappresentanti permanenti di concludere l'esame del testo per giungere molto rapidamente a una proposta; l'adozione finale potrà aver luogo dopo l'adozione del vostro parere su questa proposta. Penso che ciò sarà possibile durante la tornata del mese di novembre.
<SPEAKER ID="373" NAME="Claude Moraes" AFFILIATION="PSE">
(EN) Grazie per la risposta esaustiva. La Carta blu potrebbe essere una grande conquista se fosse completa, equa ed equilibrata. A tal proposito, posso chiedere al Consiglio come si possa evitare il problema della fuga di cervelli o dell'accaparramento dei migliori lavoratori non soltanto dai paesi sviluppati, ma anche dalle economie emergenti? Ci sarà un collegamento tra i governi dell'Unione, la Commissione e i governi - in particolare, i ministri del Lavoro di questi paesi - per garantire che, accettando e contendendoci i migliori lavoratori, non sottraiamo alle economie emergenti e in via di sviluppo alcuni dei migliori individui; che monitoreremo questo aspetto e tuteleremo la libertà di scelta, pur istituendo il diritto alla Carta blu, che potrebbe essere uno sviluppo molto positivo?
<SPEAKER ID="374" NAME="Reinhard Rack" AFFILIATION="PPE-DE">
(DE) Vorrei soltanto ritornare su un punto specifico. In passato, abbiamo avuto più volte il seguente problema: mentre da una parte, dal punto di vista europeo, dicevamo di aver bisogno di immigrati qualificati, dall'altra abbiamo sempre adottato prassi molto restrittive.
<P>
E' credibile il paragone tra l'attrattiva offerta dalla Carta verde statunitense e sistemi simili e cosa vogliamo fare in Europa?
<SPEAKER ID="375" NAME="Jean-Pierre Jouyet">
presidente in carica del Consiglio. - (FR) Signor Presidente, penso che sia esattamente ciò che stiamo cercando di fare: trovare un compromesso con la continua richiesta di immigrati da parte dell'Europa. Chiaramente stiamo andando verso una situazione di svantaggio demografico e di svantaggio in termini di attrattiva rispetto ad altre aree del pianeta e dobbiamo pertanto mantenere una politica di apertura sia all'interno dell'Unione europea che verso i paesi effettivamente emergenti; in questo contesto, dobbiamo essere sicuri di avere, da una parte, un quadro normativo per gli immigrati economici e, dall'altra parte, di stipulare accordi equilibrati con i paesi d'origine, conciliando la nostra capacità di accoglienza con la prevenzione di quella che per loro è una fuga di cervelli.
<P>
Credo che tra gli elementi più innovativi del patto europeo sull'immigrazione e l'asilo approvato dai 27 Stati membri vi siano state l'attenzione per il nuovo fenomeno della migrazione economica e l'elaborazione di un quadro normativo. Ed effettivamente sì, per rispondere alla domanda posta dall'onorevole deputato, in questo campo dovremmo cercare di seguire ciò che è stato realizzato negli Stati Uniti in modo intelligente ed efficace.
<P>
Oggetto: Effetti delle valutazioni di pericolosità sui prezzi alimentari e sulla resistenza degli insetti
<P>
Supponendo che le valutazioni di pericolosità riducano il numero di pesticidi sul mercato quale ritiene il Consiglio ne sarà l'esito futuro sulla resistenza degli insetti e di conseguenza sulla produzione di derrate alimentari nell'UE, e quali saranno gli effetti su prezzi e sicurezza alimentare e le ripercussioni per il mondo in via di sviluppo (taluni esperti sono convinti che l'UE si approvvigionerà maggiormente di prodotti alimentari dai paesi in via di sviluppo con un conseguente aumento dei prezzi alimentari locali e ripercussioni su quanti vivono sulla soglia della povertà)?
<SPEAKER ID="377" NAME="Jean-Pierre Jouyet">
presidente in carica del Consiglio. - (FR) Quanto ai prodotti fitosanitari, è sul tavolo del Consiglio un pacchetto "pesticidi”, volto, da una parte, a riesaminare la normativa sull'immissione sul mercato di questi prodotti e, dall'altra, a introdurre una direttiva relativa al loro uso sostenibile.
<P>
L'obiettivo è far sì che l'uso di pesticidi sia compatibile con la tutela dell'ambiente e con la protezione della salute e bisogna prendere in considerazione, ovviamente, l'impatto del pacchetto sulla resistenza dei parassiti. E' su questa base che il Consiglio ha concordato una posizione comune il 15 settembre scorso.
<P>
Questa posizione prevede che l'approvazione delle sostanze attive utilizzate nei pesticidi avvenga dopo una valutazione dei pericoli e dei rischi per la salute umana, animale e ambientale.
<P>
La sfida è fondamentale. Si tratta, anche qui, della tutela dei nostri cittadini, poiché ci sono delle sostanze pericolose come quelle cancerogene, mutagene, tossiche per la riproduzione o che possono provocare disfunzioni del sistema endocrino. Pertanto queste sostanze non devono essere utilizzate. Il Consiglio ha anche preso in considerazione l'impatto sulla produzione agricola, essendo determinato a far sì che la nuova legislazione non abbia ripercussioni negative sui costi o sulla disponibilità di derrate alimentari in Europa o in altre regioni del mondo.
<P>
Il riesame della legislazione sui pesticidi e sulla protezione fitosanitaria deve permettere, piuttosto, di rafforzare la libera circolazione dei prodotti, con il riconoscimento reciproco delle autorizzazioni dei prodotti in una stessa zona e la razionalizzazione delle procedure di approvazione delle sostanze attive a livello europeo, al servizio di una modernizzazione dell'agricoltura europea e di una migliore tutela dei nostri consumatori e dei nostri cittadini.
<SPEAKER ID="378" NAME="Liam Aylward" AFFILIATION="UEN">
(EN) Posso rassicurare il ministro che tutti noi abbiamo a cuore la salute dei cittadini e dell'ambiente, ma il Consiglio concorda con la richiesta di una valutazione di impatto della Commissione europea sugli effetti della produzione e della filiera alimentare in ogni Stato membro, in seguito a questo pacchetto di leggi? Il fatto che la Commissione europea, ad oggi, non sia riuscita in questo intento è del tutto inaccettabile.
<P>
E' d'accordo il Consiglio sul fatto che, senza informazioni aggiornate, non ci si può attendere da noi scelte e decisioni informate?
<SPEAKER ID="379" NAME="Jim Allister" AFFILIATION="NI">
(EN) Facendo seguito all'ultima domanda, cosa ha da temere il Consiglio, circa una corretta valutazione di impatto, in modo che possiamo conoscere le vere ripercussioni delle vostre proposte sulla produzione alimentare in Europa? E' un fenomeno che riguarda sia i produttori che i consumatori. Se i pesticidi, che attualmente sono fondamentali nella produzione agricola, verranno eliminati senza individuare sostanze sostitutive, saranno i produttori e i consumatori a risentirne. Per esempio, cosa devono fare i coltivatori di patate dell'Europa settentrionale con il loro clima umido, se non c'è una sostanza sostitutiva per curare la peronospora della patata? Ci limiteremo a definire il rimedio troppo dannoso? Diremo ai nostri consumatori che importiamo da paesi che non prevedono controlli sui pesticidi? Davvero, non è forse ora di riconsiderare la questione e condurre una corretta valutazione d'impatto su queste proposte?
<SPEAKER ID="380" NAME="Mairead McGuinness" AFFILIATION="PPE-DE">
(EN) Desidero sottoscrivere gli ultimi due commenti sulla valutazione d'impatto. Pensavo che sia la Commissione che il Consiglio avrebbero apportato un contributo prezioso con le proprie prese di posizione, grazie alle prove raccolte per una valutazione d'impatto. So che la peronospora in Irlanda è storia vecchia, ma è un problema molto importante e penso che dovremmo occuparcene, non soltanto dalla prospettiva dei produttori, ma ricordando che ci sono ripercussioni sui prezzi dei prodotti alimentari, sulla loro disponibilità, e anche che andremo a importare prodotti coltivati usando sostanze chimiche che l'Europa avrà vietato.
<P>
Ditemi quale sia il senso di tutto questo, perché io non riesco a capirlo.
<SPEAKER ID="381" NAME="Jean-Pierre Jouyet">
presidente in carica del Consiglio. - (FR) Ringrazio gli onorevoli Aylward, Allister e McGuinness per le domande. Per noi, l'obiettivo è giungere a un accordo su questo delicato argomento in seconda lettura prima della fine dell'anno e ottenerne l'adozione formale da parte del Parlamento europeo durante la tornata di dicembre. Ci sarà un dialogo a tre tra la Commissione, il Consiglio e il Parlamento per conciliare i diversi punti di vista che sono stati espressi e, in tale contesto, mi sembra molto logico che si svolgano delle valutazioni d'impatto per vedere l'incidenza di questi regolamenti, sia sulle modalità di produzione che sulla protezione dei consumatori. Non ho dubbi che esse permetteranno di avere un quadro migliore dell'impatto di queste direttive.
<P>
Oggetto: Accesso ai finanziamenti secondo i programmi dell'UE in materia di ricerca tecnologica e sviluppo
<P>
Quali iniziative sta adottando il Consiglio al fine di garantire che le imprese europee siano pienamente a conoscenza su come ricevere finanziamenti secondo i programmi dell'UE in materia di ricerca tecnologica e sviluppo, per un valore, per le imprese europee, tra il 2007 e il 2013, di oltre 55 miliardi di euro?
<SPEAKER ID="383" NAME="Jean-Pierre Jouyet">
presidente in carica del Consiglio. - (FR) Signor Presidente, per rispondere all'onorevole Ó Neachtain, dall'adozione del Primo programma quadro per la ricerca, il Consiglio ha presentato un insieme di misure per migliorare l'accesso all'informazione per le imprese. Tali misure dovrebbero permettere alle imprese di essere perfettamente informate delle modalità di ottenimento dei finanziamenti nell'ambito dei programmi quadro europei di ricerca e sviluppo.
<P>
Esiste, per esempio, il sito web CORDIS, che rappresenta uno strumento elettronico creato per facilitare la presentazione di progetti europei di ricerca e di sviluppo tecnologico. Le imprese possono aver accesso a tutte le informazioni necessarie sui programmi europei, così come sui principali protagonisti nazionali e regionali nei diversi Stati membri. Questo sito propone una guida pratica sulle fonti di finanziamento per la ricerca e l'innovazione.
<P>
C'è anche una rete di punti di contatto nazionali, realizzata per permettere un migliore accesso all'informazione per le imprese e sovvenzionata dal Settimo programma di ricerca e di sviluppo e dal programma quadro per la competitività e l'innovazione. L'obiettivo di questa rete è facilitare l'informazione, affinché sia il più personalizzata e decentralizzata possibile, mettendo in contatto le diverse istituzioni, quali i ministeri nazionali, le università, i centri di ricerca e anche le società di consulenza private.
<P>
Infine, abbiamo pubblicato degli orientamenti per l'impiego dei fondi del Settimo programma quadro di ricerca per l'utilizzo dei Fondi strutturali che possono essere impiegati nel campo della ricerca. Tali orientamenti forniscono anche informazioni essenziali alle imprese e sappiamo anche che questa indicazioni e la varietà delle fonti d'informazione permettono alle nostre imprese di contendersi gli strumenti offerti dall'Unione europea.
<SPEAKER ID="384" NAME="Seán Ó Neachtain" AFFILIATION="UEN">
(GA) Signor Presidente in carica del Consiglio, la ringrazio per la sua risposta esaustiva. Tuttavia, vorrei chiederle se il Consiglio può specificare come si possano evadere in modo più efficace le domande per il programma di sviluppo e se prevede di garantire in qualche modo risposte più rapide. Come pensa che sia necessario agire su questo punto?
<SPEAKER ID="385" NAME="Teresa Riera Madurell" AFFILIATION="PSE">
(ES) Signor Presidente, sia nel Settimo programma quadro che nel programma quadro sulla competitività e l'innovazione, uno dei quattro obiettivi era incentivare la partecipazione delle piccole e medie imprese.
<P>
Poiché sono passati due anni dall'adozione di questi programmi, il Consiglio potrebbe dirci se la partecipazione delle piccole e medie imprese degli Stati membri sta migliorando rispetto, per esempio, ai precedenti programmi quadro?
<SPEAKER ID="386" NAME="Avril Doyle" AFFILIATION="PPE-DE">
(EN) Il Consiglio potrebbe gentilmente confermare che con il Settimo programma quadro l'intera procedura di candidatura sarebbe dovuta diventare più fruibile per l'utente, che tale obiettivo è stato effettivamente raggiunto, e che la procedura è anche trasparente, in modo che le imprese generalmente sappiano come ottenere i fondi e come partecipare ai bandi per l'assegnazione delle risorse disponibili nell'ambito del Settimo programma quadro?
<SPEAKER ID="387" NAME="Jean-Pierre Jouyet">
presidente in carica del Consiglio. - (FR) Sarò molto franco con l'onorevole Ó Neachtain: considerando i punti che sono già all'ordine del giorno del Consiglio europeo del mese di dicembre, non penso che questo aspetto sarà affrontato in quell'occasione, benché rappresenti una sfida importante. Sarà affrontato nei Consigli "Ricerca” e "Competitività”. La mia impressione è che si sia già fatto molto per migliorare il sistema d'informazione.
<P>
Per rispondere all'onorevole Riera, penso che ci sia ancora molto da fare. Domani, la Commissione, il Consiglio e il Parlamento sigleranno un accordo politico sulla comunicazione, per divulgare meglio le azioni europee.
<P>
Credo che sia un passo importante, ma al di là di questo - e l'onorevole Doyle ha pienamente ragione a insistere su questo punto, così come l'onorevole Riera - credo che sia importante moltiplicare i punti per fornire informazioni pratiche. Credo che quest'Assemblea abbia un ruolo di vigilanza molto importante affinché questi punti per dare informazioni pratiche siano potenziati, dal punto di vista dell'utenza a cui si rivolgono e delle procedure da seguire.
<P>
Oggetto: Aiuto d'urgenza a seguito di catastrofi naturali
<P>
Quali proposte sono state presentate dalla presidenza del Consiglio per estendere e migliorare le operazioni di aiuto d'urgenza nell'Unione europea a seguito, per esempio, di catastrofi naturali, inondazioni o incendi?
<SPEAKER ID="389" NAME="Jean-Pierre Jouyet">
presidente in carica del Consiglio. - (FR) Per rispondere all'onorevole Crowley, in questi ultimi anni l'Europa ha conosciuto un numero sempre maggiore di catastrofi e crisi di vaste proporzioni. Gli incendi boschivi, le alluvioni che hanno colpito recentemente diversi paesi europei dimostrano che è essenziale migliorare l'efficacia e la capacità di reazione dell'Unione alle situazioni di emergenza. Anche in questo caso, bisogna agire con spirito di solidarietà, di tutela dei cittadini. Dobbiamo essere solidali e uniti, e proteggere i cittadini all'interno e all'esterno dell'Unione europea. E' il motivo per il quale la presidenza ha inserito tra le sue priorità il rafforzamento della capacità di reazione dell'Unione alle catastrofi e alle crisi.
<P>
A partire dalle risorse comunitarie esistenti, e soprattutto dal meccanismo comunitario di protezione civile, dobbiamo percorrere diverse fasi nella risposta alle catastrofi. Prima di tutto, occorrono prevenzione, ricerca e informazione. E' necessario intensificare i lavori di attivazione dei sistemi di allarme preventivo. In secondo luogo, dobbiamo prepararci alle crisi: in questo caso, si tratta di rinvigorire le capacità di gestione e di reazione così come il coordinamento tra tutte le istanze coinvolte a livello comunitario e internazionale. Attraverso l'intervento speriamo di accrescere le capacità europee di aiuto umanitario e di protezione civile e migliorare, così, il meccanismo comunitario di protezione civile attraverso una centrale più operativa.
<P>
Pertanto, ci sono diversi gruppi di lavoro competenti che studiano l'argomento nell'ambito del Consiglio, e il Consiglio prenderà in esame l'esito del loro lavoro prima della fine dell'anno. Per dovere di informazione nei confronti degli onorevoli deputati, la presidenza organizzerà il 4 e il 6 novembre prossimi un'esercitazione di protezione civile nella quale saranno coinvolti tutti i direttori generali della protezione civile degli Stati membri. Questo ci permetterà di verificare sul campo quali progressi si debbano compiere in questo settore così importante.
<SPEAKER ID="390" NAME="Brian Crowley" AFFILIATION="UEN">
(EN) Quanto al coordinamento delle attività, ovviamente si tratta dell'aspetto più importante, poiché l'anno scorso abbiamo assistito a incendi boschivi diffondersi dalla Grecia, all'Italia, a parti della Slovenia, o alla piena del Danubio in diversi periodi, che non ha avuto un impatto solo sull'Austria, ma anche sui paesi limitrofi.
<P>
Si è pensato all'istituzione di un'unità di coordinamento che abbia una centrale sempre operativa, in modo da agevolare il coordinamento durante le catastrofi naturali transfrontaliere che hanno un impatto in tutta l'Unione?
<SPEAKER ID="391" NAME="Reinhard Rack" AFFILIATION="PPE-DE">
(DE) Signor Presidente in carica del Consiglio, il coordinamento degli aiuti è un aspetto; l'altro aspetto è capire se i cittadini europei sanno che è coinvolta l'Unione europea e non soltanto gli Stati membri - se sanno che l'Europa sta facendo qualcosa per le singole persone a livello locale.
<SPEAKER ID="392" NAME="Jim Allister" AFFILIATION="NI">
(EN) Signor Ministro, desidero richiamarla alla questione della soglia di accesso al Fondo europeo di solidarietà. Per quanto capisco, essa è fissata a 3 miliardi di euro. La soglia è la stessa per un paese grande così come per una regione piccola o una regione più grande. Di conseguenza, una piena può provocare un livello di devastazione come quello registrato nell'Irlanda del Nord quest'estate, con ricadute in tutta quella specifica regione, ma, situandosi al di sotto della soglia e non estendendosi a tutto il paese, non permette l'accesso al Fondo europeo di solidarietà. E' giusto? Non bisognerebbe rivedere questo aspetto e anche i giri assurdi che gli agricoltori devono fare per cercare di accedere a questi fondi?
<SPEAKER ID="393" NAME="Jean-Pierre Jouyet">
presidente in carica del Consiglio. - (FR) Innanzi tutto, per rispondere all'onorevole Crowley, credo che la presidenza ambisca realmente alla creazione di una centrale di coordinamento che sia il più operativa possibile. E' ciò che ci auguriamo. Il problema è che qui bisogna trovare un equilibrio tra coloro che auspicano un maggior coordinamento, come la presidenza, e gli Stati membri che, anche in questo settore, sono più legati al ruolo della sussidiarietà. Alla fine, per essere molto chiari, la presidenza lavorerà nel quadro del Consiglio per un maggior coordinamento e - rispondendo all'onorevole Rack - anche per un coordinamento più visibile, perché bisogna garantire la visibilità dell'Unione, e su questo l'onorevole Rack ha ragione.
<P>
Per rispondere all'onorevole Allister, per quanto riguarda il Fondo europeo di solidarietà, sono consapevole dell'attenzione che dobbiamo prestare all'Irlanda del Nord per diverse calamità naturali. Non ho notizie di discriminazione nei confronti dell'Irlanda del Nord, ma naturalmente controllerò, con i servizi del Consiglio, affinché il Fondo di solidarietà sia usato nel modo più rapido e più equo possibile, in funzione delle regioni, sia a livello dell'Unione europea, che a livello degli Stati membri.
<P>
Oggetto: Sicurezza alimentare in un partenariato non egualitario
<P>
Mentre l'Unione europea pretende di continuare ad avanzare iniziative intese a garantire la sicurezza dell'approvvigionamento alimentare al mondo in via di sviluppo, cosa fa il Consiglio a proposito delle accuse rivolti all'Unione europea dai paese in via di sviluppo di sfruttare un partenariato non egualitario, in primo luogo negoziando operazioni commerciali, definite dalla commissione economia ONU per l'Africa, "non sufficientemente complete", che "mancano di trasparenza" e che permettono all'Unione europea di beneficiare della scarsa capacità dei paesi africani di affrontare le complessità legali e, in secondo luogo, garantendo l'approvvigionamento alimentare europeo alle spese, tra l'altro, della pesca in Africa Occidentale?
<SPEAKER ID="395" NAME="Jean-Pierre Jouyet">
presidente in carica del Consiglio. - (FR) In risposta all'onorevole Ryan, l'accordo di Cotonou del 23 giugno 2000, come sapete, istituisce un nuovo partenariato tra l'Unione europea e i 78 paesi ACP. Questi nuovi accordi devono favorire un approccio globale alle relazioni tra l'Unione e questi paesi, che si basi su considerazioni commerciali rispetto ai beni e ai servizi, su misure di accompagnamento e su provvedimenti volti a favorire l'integrazione regionale, nonché sulla loro ottemperanza alle regole dell'Organizzazione mondiale per il commercio. Gli accordi interinali siglati alla fine del 2007 hanno permesso di evitare il rischio di turbativa degli scambi commerciali, come ha sottolineato il Consiglio nelle conclusioni del maggio 2008, affrontando così una preoccupazione importante.
<P>
Ma è evidente che la negoziazione di accordi di partenariato economico (APE) regionali completi è in cima alle priorità del Consiglio. Del resto, quest'ultimo ha adottato una nuova serie di conclusioni sugli accordi di partenariato economico - è la quarta serie dal 2006 - che ricordano che l'obiettivo di questi accordi, compatibili con le regole dell'OMC, è il sostegno allo sviluppo. Pertanto, c'è sempre una comunione di intenti nel Consiglio su questa importante questione e una volontà condivisa di giungere a degli accordi di partenariato economico regionali completi, forieri di uno sviluppo economico sostenibile per i paesi ACP.
<P>
La sicurezza alimentare è al centro della riflessione condotta congiuntamente, dalle informazioni che ho ricevuto dal comitato responsabile dei negoziati. Ci sono regolari progressi a livello regionale e il nostro obiettivo resta concludere, appena possibile, questi accordi regionali completi.
<P>
Per quanto riguarda gli accordi di partenariato nel settore della pesca, vorrei ricordare al Parlamento che, in seguito alle conclusioni del Consiglio del luglio del 2004, la Comunità ha istituito un nuovo tipo di accordo bilaterale. Mi preoccupano due aspetti: innanzi tutto, le autorizzazioni alla pesca dovrebbero essere concesse alle navi comunitarie - e spero che sia così - in base a pareri scientifici trasparenti; secondariamente, parte del contributo finanziario della Comunità stabilito dagli accordi detti di sostegno settoriale dovrebbe essere diretto allo sviluppo del settore della pesca dello Stato costiero partner, in modo da dare inizio a una pesca responsabile e sostenibile.
<P>
Infine, dobbiamo ricordare che abbiamo bisogno di accordi interinali, ma dobbiamo soprattutto andare il più velocemente possibile verso la conclusione di accordi di partenariato economico completi, obiettivo al quale lavorano tutti i membri del Consiglio.
<SPEAKER ID="396" NAME="Eoin Ryan" AFFILIATION="UEN">
(EN) Quali misure per la trasparenza può attuare il Consiglio per assicurare la massima efficacia, non soltanto degli accordi commerciali, ma anche dell'aiuto a e per il mondo in via di sviluppo?
<P>
Considerato che, da una parte, la Commissione si esprime a favore degli accordi di partenariato economico e, dall'altra, le ONG li subissano di critiche, è molto difficile capire chi abbia ragione su questo punto e chi davvero ne stia beneficiando. Ma certamente alcune delle critiche rivolte sono coerenti e questi APE mancano di trasparenza. Vorrei un suo commento su questo aspetto.
<SPEAKER ID="397" NAME="Avril Doyle" AFFILIATION="PPE-DE">
(EN) Rispetto alla pesca nell'Africa occidentale, faccio notare alla presidenza che questi accordi di pesca, benché bilaterali, necessitano di maggior controllo e di una revisione da parte dell'Unione e della Commissione, per garantire che la grave povertà e il debito di questi paesi terzi non li costringano a firmare accordi con fini di lucro, che, spesso e volentieri, sfociano in uno sfruttamento insostenibile e irresponsabile delle risorse. Penso che ci sia un grande punto interrogativo quanto all'azione dell'Europa su questo aspetto. E' possibile avere un commento della presidenza?
<SPEAKER ID="398" NAME="Manuel Medina Ortega" AFFILIATION="PSE">
(ES) Signor Presidente, mi unisco alla domanda dell'onorevole Doyle, ma vorrei porla in modo leggermente diverso.
<P>
La gestione della pesca nel Sahara occidentale fu trasferita al Marocco circa venti anni fa. Non ci fu alcuna pressione. Le attività di pesca da parte dell'Unione europea, in quell'area, sono state minime, eppure si sono verificati problemi di cattiva gestione.
<P>
La mia domanda è la seguente: quali misure possiamo adottare per aiutare i paesi che praticano la pesca, al fine di garantire un controllo efficace? Non basta non firmare gli accordi di pesca. Se non c'è un controllo efficace della pesca, ci saranno sempre problemi.
<P>
L'Unione europea può far qualcosa per aiutare questi paesi a monitorare efficacemente la pesca e a evitare l'impoverimento delle loro risorse, come sta avvenendo attualmente?
<SPEAKER ID="399" NAME="Jean-Pierre Jouyet">
presidente in carica del Consiglio. - (FR) Credo che questi accordi debbano offrire la massima trasparenza. Personalmente, non ho da fare nessuna osservazione circa eventuali casi di mancanza di trasparenza. Dobbiamo tener presente che questi accordi interinali rappresentano una situazione transitoria. Essi non sono del tutto soddisfacenti, ma non potevamo fare altrimenti alla luce delle regole dell'OMC.
<P>
In secondo luogo, lei ha ragione, onorevole deputato: ci sono critiche da parte degli Stati che hanno concluso questo tipo di accordi. Ci sono sempre critiche sull'efficacia degli aiuti allo sviluppo. Stiamo lavorando con la Commissione per una maggiore trasparenza di questi meccanismi di aiuto e di sostegno, è chiaro.
<P>
In terzo luogo, ci auguriamo di andare verso accordi globali che includano tutte le parti coinvolte, anche i rappresentanti della società civile dei paesi partner.
<P>
In quarto luogo, per quanto riguarda la pesca lungo le coste dell'Africa occidentale, credo che l'onorevole Doyle abbia ragione. Evidentemente, bisogna fare in modo che si possa sempre avere uno sviluppo sostenibile e, qualunque cosa accada, questi accordi, che sono pur sempre bilaterali, non devono esercitare pressioni troppo forti. Come ha detto l'onorevole parlamentare, è necessario che si adottino misure di controllo efficaci per le risorse ittiche. Non è facile. Ovviamente, bisogna anche tener conto dello stato di sviluppo economico e aiutare questi paesi a inserirsi meglio nelle zone di commercio internazionale.
<SPEAKER ID="400" NAME="Presidente">
L'interrogazione n. 6 è stata dichiarata inammissibile, poiché è simile all'interrogazione trattata nella seconda tornata di settembre.
<P>

<P>
Oggetto: Sicurezza aerea
<P>
Alla luce del recente aumento degli incedenti aerei verificatisi negli ultimi mesi in diverse parti del mondo, reputa il Consiglio che le attuali norme e procedure internazionali in materia di sicurezza aerea siano sufficienti o che, al contrario, si riveli necessario presentare nuove iniziative volte a garantire trasporti sicuri per i cittadini, sia all'interno che all'esterno dello spazio aereo comunitario?
<SPEAKER ID="402" NAME="Jean-Pierre Jouyet">
presidente in carica del Consiglio. - (FR) Signor Presidente, per rispondere all'onorevole Medina Ortega, l'aereo resta, attualmente, uno dei mezzi di trasporto più sicuri, ma è altresì vero - e capisco il vostro comune sentire - che alcuni incidenti, soprattutto quello verificatosi questa estate in Spagna, ci ricordano tutta la tragicità delle conseguenze.
<P>
Il miglioramento della sicurezza dei passeggeri nel trasporto aereo resta in cima alle priorità del Consiglio. Ricordo che il Parlamento e il Consiglio hanno adottato un regolamento che stila una lista nera delle compagnie aeree a rischio e permette di impedire il transito nello spazio aereo comunitario ad aerei considerati poco sicuri. E' un mezzo efficace per migliorare anche l'applicazione delle norme internazionali in materia di sicurezza nei paesi in cui la Commissione ritiene che esse non siano rispettate. Questa lista viene aggiornata regolarmente.
<P>
Nel settore della sicurezza del trasporto aereo, di per sé fondamentale, un altro elemento essenziale è la creazione dell'Agenzia europea per la sicurezza aerea. Il suo compito sta nella promozione del livello più elevato possibile di sicurezza e di tutela dell'ambiente nell'aviazione civile. Le istituzioni comunitarie si sono anche interessate ai casi di aerei utilizzati all'interno della Comunità da vettori di paesi terzi, cioè vettori non comunitari, e sono state fissate delle regole comunitarie per la concessione delle licenze agli equipaggi, le licenze di volo e le norme di sicurezza.
<P>
E' chiaro - come ha detto giustamente l'onorevole deputato - che queste regole devono essere completate e rafforzate e che la Commissione deve avanzare delle proposte, spero, il più velocemente possibile. Queste proposte saranno esaminate dal Consiglio e da questa Assemblea nel quadro dell'iter normativo che conoscete.
<P>
Dobbiamo anche lavorare con l'Organizzazione internazionale dell'aviazione civile, che costituisce, evidentemente, un partner fondamentale per l'intero settore. La presidenza francese vuole compiere dei progressi in materia di sicurezza aerea: essa ha già cominciato a esaminare le nuove proposte della Commissione europea, adottate a giugno scorso, che mirano a stabilire regole di sicurezza comunitarie per gli aeroporti, la gestione del traffico aereo e i servizi di navigazione aerea.
<SPEAKER ID="403" NAME="Manuel Medina Ortega" AFFILIATION="PSE">
(ES) Mille grazie per la sua corposa risposta, signor Presidente in carica del Consiglio. E' stata molto esaustiva.
<P>
L'altra mia domanda è molto semplice: secondo alcuni, l'aumento degli incidenti è legato alla concorrenza tra le compagnie aeree nell'offerta di voli economici. I consumatori sono molto contenti di pagare meno per volare, ma non so se la Commissione abbia svolto degli studi che indichino una relazione tra i voli a basso costo e l'aumento del numero di incidenti aerei.
<SPEAKER ID="404" NAME="Robert Evans" AFFILIATION="PSE">
(EN) Il mio appunto riguarda tutta la questione della sicurezza aerea. In diversi incidenti, i passeggeri, a volte britannici, a volte di altri paesi, avevano assunto troppo alcool durante il volo, costituendo un pericolo per gli altri passeggeri e per lo stesso velivolo.
<P>
Ritiene che sia il caso di vietare ai passeggeri di consumare alcool a bordo?
<SPEAKER ID="405" NAME="Jean-Pierre Jouyet">
presidente in carica del Consiglio. - (FR) Penso che la Commissione debba esaminare tutte le fonti di pericolo nell'ambito delle sue proposte. Se emergesse - e rispondo all'ultima domanda dell'onorevole Evans - che l'alcool fosse una fonte di pericolo - e potrebbe esserlo - sono d'accordo. Dobbiamo anche considerare il comportamento dei passeggeri in questo contesto, un aspetto che mi permette di rispondere all'onorevole Medina Ortega: non è sui voli a basso costo che si verificano questi incidenti, poiché le vendite sono senza dubbio più limitate.
<P>
Di contro, per rispondere all'onorevole Medina Ortega, non ho notizie circa una correlazione diretta tra le compagnie low cost, se è questa la sua domanda, e il numero di incidenti. E' altresì vero che esiste una correlazione tra le compagnie che cercano di ridurre i costi, soprattutto in materia di manutenzione, di sicurezza, di vita degli aeromobili, e il numero di incidenti. Ed è su questo che bisogna lottare e, attraverso i comitati esistenti e, soprattutto, il progetto CESAR, fare in modo che ci sia un miglior controllo delle operazioni di queste società, e soprattutto delle operazioni di manutenzione che, nei casi come quello di cui voi purtroppo siete stati vittime, possono essere - lo dirà l'inchiesta - la causa di questi disastri. Credo che, effettivamente, dovremmo riservare un'attenzione particolare a questo fenomeno.
<SPEAKER ID="406" NAME="Avril Doyle" AFFILIATION="PPE-DE">
(EN) Grazie, anche se la sto interrompendo. Chiediamo delle garanzie - siamo leggermente fuori tema, approfittando della generosità del presidente -: si potrebbe far qualcosa circa i collegamenti con Strasburgo, affinché si possa arrivare all'aeroporto di Strasburgo e giungere qui? Strasburgo è una bella città, ma non riusciamo a raggiungerla direttamente ed è per questo che ci lamentiamo delle riunioni qui.
<SPEAKER ID="407" NAME="Jean-Pierre Jouyet">
presidente in carica del Consiglio. - (FR) Sono lieto di poter rispondere all'onorevole Doyle, alla quale sono legato e verso la quale nutro profondo affetto. E voglio quindi sottolineare che stiamo attuando uno sforzo considerevole per migliorare i collegamenti con Strasburgo e che sovvenzioniamo, come sapete, cinque compagnie aeree. Lo Stato francese, per cambiare bandiera per un attimo, spende più di 22 milioni per garantire il funzionamento di queste compagnie che offrono voli diretti a Strasburgo. Abbiamo anche cercato di facilitare i collegamenti ferroviari tra Bruxelles e Strasburgo, garantendo la deviazione via Roissy e un collegamento tra il Thalys e il TGV. Chiaramente dobbiamo fare di più. Cercheremo di continuare. Del resto, è in corso una riflessione per capire come continuare a rafforzare i collegamenti con quella che lei ha definito - e condivido il suo punto di vista - una città magnifica.
<P>
Oggetto: Passaporti elettronici
<P>
In assenza di una verifica visiva da parte di un funzionario responsabile, quali garanzie può il Consiglio dare che l'utilizzo di passaporti elettronici in taluni aeroporti non riduca il livello della sicurezza e non aumenti il rischio di sostituzione di persona?
<SPEAKER ID="409" NAME="Jean-Pierre Jouyet">
presidente in carica del Consiglio. - (FR) Signor Presidente, per rispondere all'onorevole Evans, il Consiglio attribuisce effettivamente una grande importanza - e questo è stato già sottolineato stamattina - al rafforzamento dei controlli alle frontiere esterne dell'Unione europea. Non vogliamo costruire un'Europa fortezza, ma dobbiamo tenere conto dell'allargamento dell'area Schengen, della necessità di garantire il perfetto funzionamento di Schengen e della nostra comune responsabilità nella lotta contro la criminalità transfrontaliera e nell'ostacolare le attività illecite.
<P>
Il Consiglio, di conseguenza, ha promosso un migliore utilizzo delle nuove tecnologie nella gestione delle frontiere esterne. La Commissione ha pubblicato una tempestiva comunicazione dal titolo "Preparare le prossime fasi della gestione delle frontiere nell'Unione europea”, che ci sembra una proposta eccellente.
<P>
E' anche essenziale che la facilitazione dei controlli ai posti di frontiera - rassicuro l'onorevole Evans - non rimetta in discussione l'integrità e la sicurezza dell'area Schengen. Il controllo automatico dell'identità dei viaggiatori non deve portare ad una diminuzione della sicurezza alle frontiere.
<P>
Come sapete, il regolamento n. 2252/04 prevede delle garanzie: questo documento stabilisce infatti precisi standard per gli indicatori biometrici integrati nei passaporti e nei documenti di viaggio rilasciati dagli Stati membri. Queste disposizioni permettono di rendere i passaporti più sicuri e di lottare efficacemente contro la falsificazione dei documenti, creando un legame più affidabile tra il documento e il suo vero titolare. Le garanzie di questo regolamento devono essere rafforzate e noi dobbiamo perseverare in questa iniziativa - è il senso stesso del patto sull'immigrazione e l'asilo che è stato a lungo descritto dal presidente Sarkozy durante la seduta di stamattina.
<P>
Ciò che conta è che si abbia il quadro normativo per agire; ciò che conta, inoltre, onorevole Evans, è che ci sia al tempo stesso la volontà comune, anche attraverso il patto, di garantire la sicurezza necessaria nell'ambito di un'area più ampia di libertà.
<SPEAKER ID="410" NAME="Robert Evans" AFFILIATION="PSE">
(EN) Come il ministro, non voglio fare dell'Europa una fortezza e auspico controlli di sicurezza accurati e l'utilizzo delle nuove tecnologie. Tuttavia, sono stato testimone dell'impiego di questi passaporti, e forse lei può dirmi dove sbaglio, ma si verifica la seguente situazione: una persona in possesso di un passaporto elettronico arriva alla macchina, mette il suo passaporto sul lettore e poi va avanti se il passaporto è a posto. Non capisco come questa macchina possa fare altro se non controllare che la persona sia in possesso di un passaporto valido o meno.
<P>
Ciò che la macchina non fa è controllare che la persona sia in possesso di un passaporto rilasciato a suo nome. Pertanto, per quanto capisco, niente può impedirmi di usare il suo passaporto, signor Ministro - sempreché lei me lo presti - per passare un controllo, perché non c'è nessuno a verificare che la fotografia e la persona corrispondano, o potrei usare il passaporto di una persona distinta come l'onorevole McMillan-Scott.
<P>
Mi chiedo se può darmi qualche rassicurazione, indicando dove ci siano attualmente controlli sul titolare del passaporto e l'effettiva identità della persona.
<SPEAKER ID="411" NAME="Jean-Pierre Jouyet">
presidente in carica del Consiglio. - (FR) E' una domanda facile, per la quale ringrazio l'onorevole Evans. No, seriamente, credo che se ci sono delle lacune nel controllo dell'identità, cosa che devo verificare, dobbiamo essere certi di avere una prova dell'identità di una persona. Mi sembra ovvio. Non possiamo avere scambi di passaporto.
<P>
Quindi, prendo nota della sua osservazione. Verificheremo ciò che ha detto e può essere certo che, nell'ambito delle misure a disposizione del Consiglio e dei lavori di applicazione del patto sull'immigrazione e l'asilo, valuteremo se sia opportuno rafforzare questo punto nell'area Schengen. Deve essere fatto.
<P>
Oggetto: Volontariato
<P>
Si chiede al Consiglio in carica se la Presidenza francese sia disposta a chiedere ad Eurostat di raccomandare l'attuazione del manuale ONU sulle istituzioni non profit nel sistema dei conti nazionali alla luce del fatto che si tratta di un settore del sistema statistico che tocca in modo diretto i cittadini d'Europa e che pertanto convalida il coinvolgimento di cittadini in attività di volontariato dando a ciò per la prima volta esplicita visibilità nel sistema statistico.
<SPEAKER ID="413" NAME="Jean-Pierre Jouyet">
presidente in carica del Consiglio. - (FR) Signor Presidente, per rispondere all'onorevole Harkin, la Commissione, come lei stessa sa, ha iniziato un dibattito in seno al comitato per le statistiche monetarie, finanziarie e della bilancia dei pagamenti, credo che sia Eurostat. Alla fine di questo dibattito, il comitato ha ritenuto che sia necessario effettuare ulteriori ricerche a livello accademico, al fine di definire criteri armonizzati per l'individuazione delle istituzioni senza fini di lucro, risultato che permette di realizzare comparazioni attendibili nel tempo e nello spazio tra queste istituzioni. Pertanto, la questione statistica è importante, perché le strutture dedite al volontariato sono eterogenee, è vero, ed è necessaria approfondire le nostre conoscenze al riguardo. Ma, ciò che conta, e vorrei rassicurare l'onorevole parlamentare su questo punto, è che in Consiglio teniamo moltissimo allo sviluppo del settore del volontariato. Si tratta di fare in modo che i cittadini, soprattutto i più giovani, facciano propria l'ambizione europea. Recentemente abbiamo visto, con gli ultimi studi condotti, che essi non sono spontaneamente molto europeisti nonostante le opportunità che vengono loro offerte.
<P>
A novembre il programma del Consiglio dedicato all'istruzione, ai giovani e alla cultura dovrebbe adottare una raccomandazione sulla mobilità dei giovani volontari in Europa, in modo da incentivare le attività di volontariato a livello europeo e dare un'immagine più concreta dell'Europa, soprattutto ai nostri cittadini più giovani.
<SPEAKER ID="414" NAME="Marian Harkin" AFFILIATION="ALDE">
(EN) Innanzi tutto, ringrazio la presidenza francese per la risposta e mi congratulo davvero per la sua iniziativa sulla mobilità. Tuttavia, la sua risposta cita una lettera della Commissione europea che è solo fuorviante, poiché dice che è stato posto l'accento sulla diversità dello status giuridico e sulla mancanza di criteri armonizzati per individuare le attività senza fini di lucro nei diversi paesi. Signor Ministro, lei è perfettamente a conoscenza del fatto che questi enti senza scopo di lucro sono già attivi in 32 paesi, inclusi, e sono lieta di dirlo, la Francia e la Repubblica ceca, che avrà la presidenza del Consiglio da gennaio. Quindi, come ho detto, credo che la Commissione stia introducendo elementi fuorvianti e la stia tirando per le lunghe su questo argomento e, dato che la Francia stessa sta redigendo questi conti, sarei molto lieta di sentirvi dire che almeno invierete una raccomandazione a Eurostat, affinché indichi a tutti i paesi dell'Unione di fare lo stesso.
<SPEAKER ID="415" NAME="Zita Pleštinská" AFFILIATION="PPE-DE">
- (SK) Più di 100 milioni di europei di età diverse e di diverso credo religioso e nazionalità praticano il volontariato e il capitale sociale rappresentato dai volontari attivi svolge un ruolo essenziale nella democrazia locale attraverso un partenariato che assume molteplici forme. Pertanto, sostengo il progetto di dichiarare il 2011 l'anno europeo del volontariato. Il Consiglio non ritiene che potremmo e dovremmo fare molto di più in questo settore di quanto non sia stato fatto finora?
<SPEAKER ID="416" NAME="Paul Rübig" AFFILIATION="PPE-DE">
(DE) La mia domanda verte sulle modalità di assemblaggio delle statistiche. Più volte abbiamo visto che le statistiche in Europa stilano una lista dei diversi paesi, come Germania, Spagna, Polonia e così via, ma raramente si riferiscono all'Europa in generale, all'Europa dei 27; eppure queste statistiche sono poi comparate con i dati degli Stati Uniti, dell'India o della Cina. Dovremmo sforzarci di garantire che l'Europa dei 27 sia visibile in queste statistiche, proprio perché il volontariato, per noi, è particolarmente importante.
<SPEAKER ID="417" NAME="Jean-Pierre Jouyet">
presidente in carica del Consiglio. - (FR) Per rispondere innanzi tutto all'onorevole Pleštinská, poi tornerò all'onorevole Harkin e all'onorevole Rübig - credo che sia effettivamente importante far sì che il volontariato diventi un simbolo e che il 2011 sia l'anno del volontariato. E' per questo che la presidenza francese vuole prepararsi e incentivare davvero la mobilità dei giovani, affinché si vada verso lo sviluppo di servizi di volontariato europei.
<P>
Per rispondere alla domanda sulle statistiche, vorrei riprendere uno scambio avuto con l'onorevole Doyle. Come ha detto l'onorevole Rübig, sono del tutto favorevole a una migliore conoscenza delle iniziative che l'Europa intraprende per le associazioni e il volontariato, e sostengo una maggiore trasparenza. Tuttavia, percepiamo chiaramente l'ampio respiro della tradizione umanista europea rispetto ad altre regioni del mondo, come gli Stati Uniti, ma anche altre - penso qui a quel che può esistere in Asia.
<P>
Tuttavia, e non sono esperto sull'argomento, dobbiamo garantire un buon equilibrio tra i criteri statistici e una maggiore semplicità, e cercare di semplificare e alleggerire gli oneri a carico di strutture che, a volte, hanno poche risorse. In linea di principio, sono favorevole a una buona conoscenza delle statistiche, ad andare nella direzione da lei raccomandata. Sono contrario all'uniformità in questo settore: credo che sia anche importante mantenere una certa diversità, e non penso che ciò possa, in qualche modo, ostacolare un buon approccio statistico. Di contro, ciò che mi sembra importante, è far sì che questi criteri, di cui capisco l'utilità, che devono esistere, siano proporzionati a quello che cerchiamo di attuare, soprattutto per semplificare gli oneri delle strutture che hanno più carenze a livello amministrativo.
<SPEAKER ID="418" NAME="Presidente">
Poiché sono molto simili, annuncio congiuntamente l'interrogazione n. 10 e l'interrogazione n. 11, ma le autrici avranno la possibilità di porre domande aggiuntive al ministro.
<P>

<P>
Oggetto: Politica UE sui prodotti geneticamente modificati
<P>
La Presidenza e il Consiglio riconoscono che l'attuale politica UE di "tolleranza zero" che vieta le importazioni di prodotti non approvati dall'UE a seguito della presenza accidentale o ridotta di OGM comporta notevoli problemi di approvvigionamento per le imprese agricole europee che dipendono dalle importazioni di cereali e di alimenti per animali?
<P>
Questi prodotti che spesso contengono varietà geneticamente modificate in precedenza approvate dall'UE sono ora vietati e distrutti allorché viene rilevata anche la benché minima traccia di OGM non autorizzata. Tale procedura manca del necessario rigore e coerenza scientifica necessaria.
<P>
Una recente relazione del Centro comune di ricerca (CCR) della Commissione ha concluso che "finora non esistono prove di eventuali effetti per la salute di prodotti alimentari geneticamente modificati sottoposti alla procedura di regolamentazione".
<P>
Viste le conclusioni della relazione del CCR e dell'indebito ritardo registrato dalla procedura di valutazione delle varietà geneticamente modificate, quali misure intende la Presidenza adottare per garantire una rapida valutazione dei rischi connessi con i prodotti geneticamente modificati nell'Unione europea?
<P>
Oggetto: Discussioni sugli aspetti strategici degli OGM
<P>
Il Presidente della Commissione europea ha invitato gli Stati membri a nominare funzionari di alto livello per partecipare a discussioni sugli aspetti strategici degli OGM. Le questioni affrontate nell'ambito del gruppo comprendono: il funzionamento delle procedure di approvazione, l'impatto di autorizzazioni GM asincrone e il dibattito in seno all'opinione pubblica sulla questione degli OGM. La prima riunione del gruppo ad alto livello si è svolta il 17 luglio; la prossima è prevista per questo mese.
<P>
Può il Consiglio fornire informazioni sui progressi effettuati nelle discussioni e sui tempi relativi alla pubblicazione dei risultati del gruppo ad alto livello?
<P>
Può il Consiglio esprimere osservazioni sulle modalità con cui gli obiettivi e le raccomandazioni di questo gruppo ad alto livello potrebbero differire da quelli del gruppo di lavoro GM istituito dal Consiglio "Ambiente"?
<SPEAKER ID="420" NAME="Jean-Pierre Jouyet">
presidente in carica del Consiglio. - (FR) Signor Presidente, è una fortuna per me rispondere congiuntamente all'onorevole Doyle e all'onorevole McGuinness, ne sono molto lieto. La presidenza francese ha deciso di continuare le discussioni complesse e politicamente molto delicate sugli OGM, discussioni che erano cominciate durante la presidenza precedente par giungere a delle conclusioni sull'argomento prima della fine dell'anno.
<P>
Ieri, il Consiglio "Ambiente”, onorevole Doyle e onorevole McGuinness, ha avuto uno scambio di opinioni sugli OGM dopo la riunione informale dei ministri dell'Ambiente che si è tenuta a La Celle Saint-Cloud, come sapete, nello scorso luglio. Questa discussione proseguirà al fine di elaborare le conclusioni operative per il Consiglio di dicembre, alla fine della presidenza francese.
<P>
Quali sono, a questo punto, le direzioni prese dal dibattito? La prima è di rafforzare le modalità di controllo e di valutazione ambientale, armonizzandole a livello europeo e, chiaramente, a tal proposito, non mancherò di render conto dei risultati del confronto di dicembre.
<P>
Nel corso di tale dialogo, dobbiamo anche prendere in considerazione i criteri socio-economici nella gestione dei rischi relativi agli OGM, valutare i possibili miglioramenti nell'applicazione dell'expertise scientifica, stabilire delle soglie di etichettatura armonizzate e, infine, considerare la fragilità di alcuni territori che sono sensibili o protetti.
<P>
Pertanto, come sapete, il presidente Barroso ha creato un gruppo ad alto livello che affronterà la questione, e penso che dovreste chiedere alla Commissione a che punto siano i lavori di questo gruppo. Non sono state pubblicate relazioni finora. Il gruppo si occupa del quadro legislativo, delle questioni comuni a commercio e ambiente, dell'aumento dei prezzi dei prodotti agricoli e del loro impatto in materia di OGM.
<P>
Come ho detto, contano soprattutto i risultati emersi in seno al Consiglio e la necessità di garantire la rapida adozione di nuovi orientamenti sul rafforzamento della valutazione ambientale, in modo da prendere in considerazione il rischio ambientale degli OGM sul lungo termine. Ecco quello che volevo dire.
<SPEAKER ID="421" NAME="Avril Doyle" AFFILIATION="PPE-DE">
(EN) Ringrazio la presidenza per la risposta, ma nonostante l'attesa relazione dal gruppo ad alto livello, se l'Organizzazione mondiale del commercio ha una qualche utilità, non dovrebbe contemplare - come minimo - un processo unificato per il controllo della sicurezza e l'autorizzazione dei prodotti geneticamente modificati commercializzati a livello globale? Perché sicuramente non vogliamo dire che i consumatori statunitensi, australiani e giapponesi corrono un rischio maggiore a causa delle loro procedure di controllo della sicurezza e di autorizzazione degli OGM, che sono estremamente efficienti. Alla fine, non concorda forse la presidenza che, nel caso degli OGM, tutto ciò che esula da procedure di autorizzazione e controlli di sicurezza scientificamente fondati, seguiti da una revisione tra pari, possa essere incompleto e screditare l'attività legislativa della nostra Aula?
<SPEAKER ID="422" NAME="Mairead McGuinness" AFFILIATION="PPE-DE">
(EN) La scelta di trattare congiuntamente le due interrogazioni non mi soddisfa, se posso, perché la mia domanda è molto specifica. Innanzi tutto, non sono certa che ci sia stata piena cooperazione con questo gruppo ad alto livello, ma vorrei sapere quali progressi si siano realizzati, se ce ne sono, e quando verrà presentata la relazione. Mi sembra infatti che l'Europa si occupi più di attività sugli OGM che di azione, e ciò di cui abbiamo bisogno è l'azione, perché allo stato attuale un paese molto grande, come gli Stati Uniti, e altri paesi sono molto soddisfatti del loro modo di valutare gli OGM, mentre l'Europa auspica criteri diversi. La sua risposta mi dice che state cercando qualcosa di più "rigoroso” - qualunque cosa si voglia indicare con questo termine - e quindi il problema resta lo stesso.
<SPEAKER ID="423" NAME="Presidente">
In realtà è stato il Consiglio che ha chiesto di trattare congiuntamente le due interrogazioni.
<SPEAKER ID="424" NAME="Jean-Pierre Jouyet">
presidente in carica del Consiglio. - (FR) Mi assumo la responsabilità, signor Presidente, le assicuro che non è una sua responsabilità. Mi prendo la responsabilità del fatto e mi scuso con l'onorevole McGuinness.
<P>
Per rispondere all'onorevole Doyle sulle possibili revisioni, le revisioni tra pari, il Consiglio ha iniziato uno scambio di opinioni molto fruttuoso con gli esperti dell'Autorità europea per la sicurezza alimentare (EFSA), in particolare sulla valutazione del rischio ambientale. Queste discussioni hanno fornito un contributo positivo, soprattutto sul tema legato al rafforzamento della valutazione ambientale, come ho detto, al miglioramento dell'applicazione dell'expertise tecnologica e all'attenzione verso certi territori sensibili.
<P>
La revisione tra pari mi sembra effettivamente la direzione giusta. Ritengo che si tratterebbe di una evoluzione salutare. Per ciò che riguarda le preoccupazioni espresse dall'onorevole McGuinness, credo che non si possa fare a meno di una valutazione rigorosa dell'impatto a lungo termine delle conseguenze ambientali dell'utilizzo degli OGM. So quali siano gli orientamenti americani sul tema. Per ciò che riguarda le preoccupazioni europee, dobbiamo anche tener conto delle preoccupazioni a lungo termine e, quindi, essere davvero rigorosi nella valutazione dei risultati da ottenere.
<P>
Oggetto: Situazione nello Zimbabwe
<P>
Può dire il Consiglio se ha proceduto ad un riesame della sua posizione in merito alla situazione dello Zimbabwe, in considerazione del fatto che, nel momento in cui l'interrogante ha elaborato la presente interrogazione, gli sforzi di Thabo Mbeki in vista della conclusione di un accordo si rivelavano vani? La popolazione dello Zimbabwe continua a subire gravi difficoltà mentre l'Unione europea rimane inerte dinanzi al fallimento dei negoziati.
<SPEAKER ID="426" NAME="Jean-Pierre Jouyet">
presidente in carica del Consiglio. - (FR) Signor Presidente, per rispondere all'onorevole Higgins, continuiamo a essere estremamente vigili e molto preoccupati circa la situazione dello Zimbabwe. E' per questo che abbiamo condannato le violenze fin dall'inizio di aprile. Abbiamo condannato le modalità di svolgimento delle elezioni, sulle quali non ritorno. Come Unione europea, al Consiglio di sicurezza abbiamo cercato di far adottare una risoluzione molto severa nei confronti dello Zimbabwe.
<P>
Fin dalla firma dell'accordo che prevedeva un governo di unità nazionale, il 15 settembre, sotto l'egida della Comunità per lo sviluppo dell'Africa australe (SADC), l'Unione europea aveva interloquito con i suoi partner al fine di permettere la formazione di un governo credibile il prima possibile, rispettando così la volontà espressa dal popolo dello Zimbabwe, il 29 marzo.
<P>
I negoziati sono ancora in corso, ma dopo il progetto del presidente Mugabe di destinare i portafogli ministeriali importanti al suo partito (vi ricordo che aveva perso le elezioni, il cui secondo turno è stato fraudolento) sono falliti gli sforzi di mediazione. Il Consiglio ha indicato che continuerà a seguire in modo molto attento la situazione.
<P>
Il Consiglio ha inoltre incentivato gli sforzi di mediazione della SADC, capeggiata dal presidente Mbeki, per giungere a un accordo più conforme alla volontà indicata dal popolo dello Zimbabwe il 29 marzo scorso. E se questi sforzi saranno ancora bloccati, siamo pronti ad adottare misure sanzionatorie aggiuntive nei confronti delle autorità dello Zimbabwe.
<P>
Data la gravissima situazione umanitaria, non vogliamo che sia la popolazione a subirne le conseguenze ed è per questo che la Commissione ha appena stanziato altri 10 milioni di euro per far fronte alla situazione della popolazione zimbabwana.
<P>
Infine, sul piano economico e sociale, ricordo all'Aula che, una volta che si sarà insediato un governo di unità nazionale credibile, l'Unione è pronta ad adottare misure di sostegno al consolidamento della democrazia e al risanamento economico del paese.
<P>
Pertanto, vi ricordo che continueremo a essere vigili e che l'Unione europea resta attiva su tutti i fronti - politico, diplomatico, economico e umanitario - per far sì che sia resa giustizia al popolo dello Zimbabwe.
<SPEAKER ID="427" NAME="Presidente">
Ci sono due domande complementari a questa interrogazione, ma questa sarà l'ultima domanda. Temo che dovrò chiudere adesso. Vorrei ringraziare il ministro per le sue risposte molto esaustive. Chiunque sia in Aula e abbia posto una domanda, riceverà risposta per iscritto.
<P>
(Reazione dai banchi dell'onorevole Mitchell)
<P>
Capisco il suo problema, onorevole Mitchell. Mi attengo ai tempi previsti. Se altri non lo fanno, non è un mio problema, io rispondo di ciò che faccio. Ho detto all'inizio del tempo delle interrogazioni che avremmo finito alle 19.
<P>
(Reazione dai banchi dell'onorevole Mitchell)
<P>
Cerchiamo di mantenere un po' d'ordine qui, e apprezzo la sua preoccupazione.
<P>
(Reazione dai banchi dell'onorevole Mitchell)
<P>
Prendo nota dei suoi commenti, ma non penso sia colpa mia.
<SPEAKER ID="428" NAME="Jim Higgins" AFFILIATION="PPE-DE">
(GA) Signor Presidente in carica del Consiglio, il Consiglio sa che il partito zimbabwano National Democratic Conference (NDC) chiede nuove elezioni e che i programmi per l'organizzazione di trattative sulla condivisione del potere in Swaziland sono state rinviati di una settimana.
<P>
Questo rinvio è stato causato dal rifiuto di rilasciare il passaporto al leader dell'opposizione, Morgan Tsvangirai. Signor Ministro, ritiene che ciò sia corretto o proficuo? Crede che si possa giungere a un accordo sostenibile e di lungo termine?
<SPEAKER ID="429" NAME="Colm Burke" AFFILIATION="PPE-DE">
(EN) Mi chiedo soltanto se ci sia stato un impegno diretto dell'Unione europea con le parti coinvolte nel processo politico in Zimbabwe. Anche se si dovesse risolvere la questione politica domani, ci sarà bisogno di un sostegno enorme, sia di natura economica che in merito alla creazione di nuove relazioni commerciali. Mi chiedo soltanto se, da parte dell'Unione europea, ci sia stato un impegno con le parti in causa.
<SPEAKER ID="430" NAME="Jean-Pierre Jouyet">
presidente in carica del Consiglio. - (FR) Innanzi tutto, come ha detto l'onorevole Higgins, la situazione resta estremamente preoccupante e capiamo perché i leader dell'opposizione non accettino attualmente le soluzioni proposte, ma credo che si terrà un incontro a tre tra gli organi politici della SADC, ovvero Swaziland, Angola e Mozambico, che si riunirà il 27 ottobre prossimo ad Harare.
<P>
Per rispondere all'onorevole Burke, è chiaramente difficile avere dei contatti, considerando il trattamento riservato al leader Tsvangirai. Il suo passaporto è stato sequestrato e non è mai stato restituito, quindi non si è recato in Swaziland. La Commissione e anche il presidente in carica del Consiglio dei ministri, Bernard Kouchner, si tengono ovviamente informati, sono in stretto contatto con i rappresentanti della SADC e del presidente Mbeki. Quanto a noi, potremo ristabilire le relazioni con lo Zimbabwe soltanto quando sarà garantito lo stato di diritto e quando si giungerà a una soluzione soddisfacente. Tuttavia, manteniamo tutti i contatti possibili nella situazione attuale, sia tramite il commissario Michel, che tramite il ministro Kouchner.
<SPEAKER ID="431" NAME="Presidente">
Con questo si conclude il Tempo delle interrogazioni.
<P>
Le interrogazioni che, per mancanza di tempo, non hanno ricevuto risposta, la riceveranno per iscritto (vedasi allegato).
<P>
(La seduta, sospesa alle 19.00, riprende alle 21.00)
