<CHAPTER ID="006-10">
10. Apprendimento permanente per la conoscenza, la creatività e l'innovazione - Attuazione del programma di lavoro "Istruzione e formazione 2010" (
<P>
- Prima della votazione:
<SPEAKER ID="093" NAME="Ljudmila Novak">
relatore. - (SL) Si evince dalla relazione congiunta del Consiglio e della Commissione per il 2008 che sono stati compiuti alcuni passi avanti nell'apprendimento permanente ma che non possiamo ritenerci soddisfatti dei traguardi raggiunti sinora.
<P>
Tra le maggiori criticità rimangono gli abbandoni scolastici in giovane età, uno scarso coinvolgimento nella formazione permanente dei lavoratori più anziani e meno qualificati e il basso grado di qualificazione dei lavoratori immigrati. Tutto ciò a fronte di un'economia basata sulla conoscenza che avrà sempre più bisogno di manodopera più qualificata.
<P>
Nella mia relazione ho sottolineato la necessità di migliorare la qualità dell'istruzione a tutti i gradi affinché i bambini e i giovani siano in grado di acquisire pensiero e apprendimento autonomi, creativi e innovativi. I programmi di studio devono essere aggiornati di continuo e dobbiamo diffondere maggiormente l'uso del computer presso le persone di età più avanzata.
<P>
I programmi di apprendimento permanente devono essere collegati all'economia e sostenere l'imprenditorialità, fornendo ai cittadini le conoscenze che possono servire loro per costituire, gestire e sviluppare imprese proprie. E' importante tenere conto delle esigenze, potenzialità e caratteristiche locali e regionali.
<P>
Esorto i governi degli Stati membri e le istituzioni dell'Unione europea a non tagliare i fondi per l'istruzione in questo momento di crisi finanziaria, perché un'istruzione di qualità a disposizione di tutte le fasce della popolazione è la migliore arma contro la povertà e il migliore strumento per superare l'attuale crisi.
<P>
Ringrazio i colleghi e l'Ufficio di presidenza per la collaborazione.
<P>
(Applausi)
