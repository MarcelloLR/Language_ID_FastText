<CHAPTER ID="002">
Dichiarazioni della Presidenza 
<SPEAKER ID="006" NAME="Presidente">
È con grande tristezza che devo informarvi che la signora Boal, vice capo della delegazione dell'Unione europea a Haiti e già funzionaria del Parlamento europeo, purtroppo è ancora dispersa. Le ricerche, tuttavia, proseguono. Oggi il popolo haitiano, colpito dalla grande tragedia del terremoto, è nei pensieri di tutti noi. Sia i singoli paesi europei sia l'intera Unione europea si sono impegnati a fornire un notevole sostegno finanziario a Haiti e a dispiegare 150 agenti di polizia della Forza di gendarmeria europea. Nel paese operano anche squadre di soccorso inviate dai singoli paesi dell'Unione. Questo è il peggior cataclisma nella storia di Haiti e uno dei peggiori disastri della storia dell'umanità Inoltre, molti nostri concittadini sono morti e molti altri risultano dispersi. Vorrei che onoraste la memoria delle vittime di questa inimmaginabile catastrofe con un minuto di silenzio: vi prego di alzarvi in piedi.
<P>
È stato inoltre con grande rammarico che ho appreso la notizia dell'esecuzione in Cina del cittadino britannico Akmal Shaikh, uno dei quasi 7 000 prigionieri che vengono giustiziati ogni anno nel paese. Si tratta inoltre del primo cittadino dell'Unione europea punito con la pena capitale in Cina dal 1951. Il Parlamento europeo condanna e ha sempre condannato la pena di morte e continuerà ad adoperarsi per una moratoria sulle esecuzioni.
<P>
Ieri, in Ucraina si è tenuta la prima tornata delle elezioni presidenziali. I rappresentanti del Parlamento europeo stanno osservando le elezioni ed erano presenti ieri. Non abbiamo ancora ricevuto informazioni ufficiali sullo svolgimento delle consultazioni. I nostri colleghi non hanno inviato informazioni ufficiali, ma potremmo riceverle in qualsiasi momento: ci attendiamo indicazioni che le elezioni si sono svolte correttamente, e che lo stesso si potrà dire della seconda tornata, prevista per i primi di febbraio.
<P>
Il 1° gennaio, la Spagna ha assunto la presidenza del Consiglio dell'Unione europea. Sono certo che, in conformità al nuovo trattato e in collaborazione con il nuovo presidente del Consiglio, la presidenza spagnola si rivelerà un successo e conseguirà gli obiettivi prefissati. Il programma della tornata prevede un incontro con il primo ministro Zapatero in cui parleremo del programma della troika. Pertanto, non discuteremo soltanto della Spagna, ma anche del Belgio e dell'Ungheria.
<P>
Onorevoli colleghi, permettetemi, infine, di esprimervi i miei più sinceri auguri di prosperità e successo per l'anno nuovo, il 2010. Possa l'inizio di questo nuovo decennio ispirare tutti noi a lavorare instancabilmente per il bene dei nostri cittadini. Come ho dichiarato una settimana fa a Bruxelles: un anno nuovo, un nuovo trattato e una nuova era per l'Unione europea. Al nostro Parlamento spetta una responsabilità particolare rispetto al futuro dell'Unione europea. Tutti noi lo sappiamo bene.
