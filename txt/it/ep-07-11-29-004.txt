<CHAPTER ID="004">
Nomina di sette membri della Corte dei conti (discussione)
<SPEAKER ID="036" NAME="Presidente">
L'ordine del giorno reca la discussione congiunta di sette relazioni dell'onorevole Ayala Sender, della commissione per il controllo dei bilanci, sulla proposta di nomina degli onorevoli David Bostock, Michel Cretin, Maarten B. Engwirda, Henri Grethen, Harald Noack, Ioannis Sarmas e Hubert Weber a membri della Corte dei conti.
<SPEAKER ID="037" NAME="Inés Ayala Sender">
relatrice. - (ES) Signor Presidente, come tutti sapete, i membri della Corte dei conti vengono nominati dal Consiglio e viene loro affidato un mandato di sei anni previa consultazione con il Parlamento. La preparazione del giudizio del Parlamento è compito della commissione per il controllo dei bilanci.
<P>
La Corte è attualmente composta da 27 membri appartenenti agli Stati membri dell'Unione e ci stiamo ora preparando al rinnovo del mandato di quattro candidati: David Bostock, per il Regno Unito; Maarten B. Engwirda, per i Paesi Bassi; Ioannis Sarmas, per la Grecia; e Hubert Weber, per l'Austria; e alla presentazione della candidatura di altri tre membri ovvero Michel Cretin, per la Francia; Henri Grethen, per il Lussemburgo; e Harald Noack, per la Germania.
<P>
Durante la procedura di nomina nella commissione per il controllo dei bilanci, tutti i candidati sono stati approvati, ma non tutti hanno ottenuto l'unanimità dei giudizi. In ogni caso vedremo che, con alcuni chiarimenti, la mia proposta finale sostiene in linea di principio che, in mancanza di altri commenti a riguardo, tutte queste nomine dovrebbero essere confermate.
<P>
A seguito delle audizioni personali dei tre nuovi candidati, vorrei evidenziare l'ottima impressione data dall'onorevole Cretin, candidato francese, che porterà alla Corte la sua considerevole esperienza nel campo della revisione internazionale in connessione sia con le Nazioni Unite che con la NATO. La commissione per il controllo dei bilanci ha considerato quest'esperienza come un enorme punto a favore.
<P>
Durante le audizioni personali dei quattro membri il cui mandato è in via di rinnovo, l'argomento principale riguardava l'opinione di ognuno sul processo di autovalutazione promosso dalla Corte dei conti - che dovrebbe concludersi alla fine del 2008 - e il contributo di ogni singolo candidato al dibattito attuale inerente alla necessità di riformare l'organizzazione della Corte, in particolare a seguito dell'allargamento e in considerazione dell'attuale organico composto da 27 membri e dunque nell'ottica di un rafforzamento della sua efficacia e modernizzazione.
<P>
A tal proposito desidererei evidenziare l'ottima impressione data dall'onorevole Sarmas che è stato sostenuto all'unanimità dalla Commissione, presumo grazie alla sua considerevole partecipazione durante la fase di approvazione.
<P>
Al contrario, l'intesa raggiunta tra l'onorevole Engwirda e il governo dei Paesi Bassi non risultava completamente trasparente sollevando dei sospetti in seno alla commissione.
<P>
Per quanto riguarda l'onorevole Weber, attuale Presidente della Corte dei conti, prima di procedere alla votazione, vorrei chiarire una questione che desta a mio avviso particolare preoccupazione e che è scaturita a seguito della discussione di conferma nella commissione per il controllo di bilancio. Sono convinta che questa sia un'ottima opportunità per fare chiarezza.
<P>
Signor Presidente, a questo scopo, vorrei chiedere di dare la parola al Presidente Weber dopo il mio intervento, in modo da chiarire la questione seguente.
<P>
Il 13 novembre 2007, a seguito della presentazione della relazione annuale della Corte presieduta dal Presidente Weber, un revisore, che era stato precedentemente a capo della commissione, ha fatto diverse dichiarazioni al BBC News sostenendo che l'80 per cento del bilancio della Commissione era ancora dubbio. In risposta a quanto affermato, il Presidente Weber ha spiegato che questa analisi era il risultato dell'approccio più ortodosso e che l'alquanto diversa dichiarazione del Commissario Kallas era comunque valida.
<P>
Desidererei conoscere la verità e sapere dal Presidente Weber se queste dichiarazioni sono sue o meno. Se non lo sono, vorrei pregarlo di pubblicare una smentita inviandone copia a quest'Aula in modo da prevenire il danno causato all'opinione pubblica da questo tipo di contraddizione diffusa tra il grande pubblico.
<P>
Tornando al contenuto della mia relazione, vorrei segnalare la mia delusione nel constatare che il Consiglio, la cui assenza a questa seduta è riprovevole, ancora una volta ha ignorato i criteri stabiliti dal Parlamento nella risoluzione del 1992 allo scopo di ottenere una maggior trasparenza.
<P>
Sostanzialmente, il Consiglio ha ignorato in due casi la raccomandazione di non superare i due mandati, ovvero i 12 anni di servizio, alla Corte dei conti. Ancora più grave in ogni caso è l'indifferenza di fronte alla raccomandazione del Parlamento di mantenere un ragionevole equilibrio tra rappresentanza maschile e femminile nella composizione della Corte. A oggi, ci sono 5 donne su un totale di 27 membri ed è stato ora proposto di ridurre la rappresentanza femminile a quattro donne. A tal proposito, credo una volta per tutte che il Consiglio dovrebbe adottare misure particolari.
<P>
Sempre a questo proposito, chiediamo al Consiglio di riconoscere che l'esistenza di buone relazioni di lavoro tra il Parlamento e la Corte dei conti è essenziale per il funzionamento del sistema di controllo finanziario. Per tale motivo, dovremmo ricevere la proposta del Consiglio, con le proprie candidature, in tempo utile per poter collaborare più da vicino con i membri nel periodo antecedente la decisione.
<P>
Un aspetto ancora più importante che vorremmo ricordare al Consiglio è la necessità di rispettare il giudizio del Parlamento europeo al fine di evitare quanto accaduto nel 2004, quando il giudizio negativo su uno dei membri nominati fu completamente ignorato dal Consiglio.
<P>
In prospettiva del futuro della Corte, vorrei esprimere la preoccupazione ampiamente diffusa tra i deputati al Parlamento europeo riguardo all'efficacia di un organo così importante diretto da un consiglio di 27 membri. A tale proposito, attendiamo con una certa impazienza la conclusione dell'esercizio di autovalutazione della Corte che, una volta presentato alla fine del 2008, dovrebbe essere analizzato attentamente dal Parlamento in modo da prendere una posizione sui vari punti. Nella mia relazione ho in effetti fatto questa raccomandazione al Parlamento.
<P>
Nel frattempo comunque, abbiamo la possibilità di ottenere miglioramenti e per questo motivo invito la Corte dei conti a fare il possibile per razionalizzare e semplificare il proprio lavoro servendosi in particolare delle opzioni che il Trattato attuale offre e cioè ad esempio: la possibilità di adottare delle relazioni a maggioranza e non sempre per consenso, e anche la possibilità di determinare delle liste competenti adibite a relazioni specifiche per le quali non si renderebbe quindi più necessaria l'analisi da parte di tutto il Collegio.
<P>
In quest'ottica, al momento di adottare la proposta di approvazione delle nomine dei membri, alle condizioni citate, suggerisco al Parlamento di esprimere il desiderio di farci avere in ogni caso delle spiegazioni su quanto proposto precedentemente.
<SPEAKER ID="038" NAME="Presidente">
Grazie, onorevole Ayala. Mi auguro che qualcuno dei collaboratori del Presidente Weber, che non è presente in Aula, possa riferire la sua richiesta affinché il Presidente Weber possa fugare i suoi dubbi.
<SPEAKER ID="039" NAME="Petya Stavreva">
a nome del gruppo PPE-DE. - (BG) Voteremo oggi le nomine di sette nuovi membri della Corte dei conti. Il Parlamento europeo e i suoi deputati hanno sempre dato estrema importanza a questa istituzione e io personalmente, in qualità di membro bulgaro del Parlamento e di rappresentante di un nuovo Stato membro, ritengo che il corretto funzionamento della Corte dei conti e la sua effettiva collaborazione con i deputati al Parlamento siano di fondamentale importanza per il benessere finanziario di tutta l'Unione europea.
<P>
Nel corso delle audizioni dei candidati presso la commissione per il controllo di bilancio, abbiamo avuto modo di vedere le loro competenze professionali, le conoscenze personali e la motivazione individuale. Naturalmente, potevamo soltanto deplorare l'assenza di una rappresentanza femminile e giovanile tra i candidati ma non è nelle facoltà del Parlamento europeo influenzare gli Stati membri nelle scelte che fanno a livello nazionale.
<P>
Il nostro compito di deputati al Parlamento consiste nel valutare le candidature e ritengo che quelle che abbiamo sentito presso la commissione per il controllo di bilancio siano degne di essere elette alla Corte dei conti. La maggioranza ottenuta dalle sette candidature durante la votazione della commissione testimonia l'alto apprezzamento che abbiamo dato a queste nomine. La loro indipendenza politica e professionale è stato uno dei criteri fondamentali che ci ha guidati nella nostra valutazione delle candidature. Il gruppo parlamentare PPE-DE sarà a favore di tutte le candidature confidando nella cooperazione positiva e proficua con i membri della Corte dei conti europea.
<SPEAKER ID="040" NAME="Gabriele Stauner" AFFILIATION="PPE-DE">
(DE) Signor Presidente, onorevoli colleghi, appoggio le proposte di nomina di sette membri della Corte dei conti e non posso far altro che sottolineare nuovamente l'importanza del lavoro svolto dalla Corte dei conti per la tutela degli interessi finanziari dell'UE e degli Stati membri. La Corte dei conti svolge qui un ruolo chiave per la realizzazione di questo obiettivo e si è costruita una reputazione eccellente. Essa svolge i propri incarichi senza timori, con correttezza, professionalità e indipendenza, ma ovviamente deve sempre fare affidamento sulle persone, in quanto sono queste a dar vita a un'istituzione e, dato che le candidature vengono proposte dagli Stati membri, è a questi ultimi in particolare che rivolgo le mie osservazioni.
<P>
Considerando queste nomine, qualcuno potrebbe criticare l'età relativamente avanzata dei candidati. Per queste particolari posizioni, tuttavia, ritengo che l'esperienza personale e professionale siano determinanti e sono convinta che revisori di 25, 30 o 35 anni non abbiano semplicemente ancora maturato queste caratteristiche in maniera sufficiente. Trovo piuttosto più giustificata la critica in merito alla rappresentanza femminile che risulta essere alquanto bassa. In questo senso, è comunque opportuno sottolineare che la qualità dei candidati deve essere indipendente dal sesso. La cosa che mi sembra di vitale importanza è che si crei uno spirito di squadra e di cameratismo e che si cerchi un legame stretto con gli uffici di revisione nazionali. Ci dovrebbe essere collaborazione, ma senza dipendenza.
<P>
Come sapete, negli ultimi tempi, ci sono stati degli accesi dibattiti sul numero secondo alcuni troppo elevato dei membri della Corte dei conti. La decisione è stata ora presa sulla base del Trattato di riforma. Rimane comunque il dubbio legittimo sul fatto che una Corte con 27 membri possa ancora lavorare con la massima efficacia. Il numero e il profilo dei membri devono combaciare e, in particolare, soprattutto in questo settore, la competenza professionale non deve essere subordinata alle considerazioni politiche. Per quanto riguarda i piani di ristrutturazione che sicuramente verranno attuati in futuro, vorrei citare l'esempio della Corte federale dei conti del mio Land che ha un numero di membri consistente - credo siano più di 50 - ma nel quale ogni membro è a capo di un dipartimento, è completamente coinvolto nelle operazioni di revisione e gode di piena autonomia giuridica.
<P>
Qualunque sia il futuro della Corte federale dei conti, questo è e rimane il nostro principale alleato nel compito di controllo di bilancio.
<SPEAKER ID="041" NAME="Presidente">
Penso dovremmo ora cedere la parola al Presidente Weber nel caso volesse rispondere o commentare l'appello della relatrice di questa discussione, onorevole Ayala.
<P>
Presidente Weber, desidera prendere brevemente la parola?
<SPEAKER ID="042" NAME="Hubert Weber">
Presidente della Corte dei conti. - (DE) Signor Presidente, avevo già abbandonato l'Aula quando è stata posta questa domanda, e desidero ora naturalmente fornire un chiarimento in merito. Si è supposto che durante un'intervista alla BBC, io mi sia schierato dalla parte dell'onorevole Andreasen. Ciò che posso dire a proposito è che sicuramente ho rilasciato un'intervista alla BBC durante la quale però il nome dell'onorevole Andreasen non è mai stato pronunciato. Due dei miei collaboratori oggi presenti possono testimoniare a riguardo.
<P>
Un'altra questione di particolare importanza riguarda la mia presunta dichiarazione secondo la quale all'80 per cento delle spese è stato dato semaforo rosso, se mi è concesso di esprimermi in questi semplici termini. Di fatto, io ho affermato l'esatto contrario. L'intervistatore, che naturalmente è libero di scegliere come presentare i fatti, mi ha chiesto se l'affermazione del Commissario Kallas, che sosteneva che il 40 per cento delle spese aveva ottenuto il nullaosta, mi creava qualche problema. Ho risposto che non c'era nessun problema e con questo chiarisco che tra me e il Commissario Kallas non ci sono differenze di interpretazione. Si può sempre discutere sui tassi percentuali. Questo potrebbe essere anche superiore al 40 per cento, ma devo ribadire che il numero 80 non mi è mai stato menzionato. Non ho fatto alcun riferimento all'onorevole Andreasen, in quanto la questione riguarda l'onorevole Andreasen e la Commissione, e la Corte non desidera interferire. Ringrazio per avermi dato la possibilità di replicare.
<SPEAKER ID="043" NAME="Presidente">
Grazie della sua spiegazione che risponde alle preoccupazioni della relatrice. Con questo dichiaro conclusa la discussione congiunta.
<P>
La votazione si svolgerà questa mattina alle 11.00.
