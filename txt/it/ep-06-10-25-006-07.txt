<CHAPTER ID="006-07">
7. Istituzione, esercizio e uso del SIS II (regolamento) (votazione) 
<P>
Prima della votazione
<SPEAKER ID="126" NAME="Paula Lehtomäki" LANGUAGE="EN">
Signor Presidente, è pressoché superfluo sottolineare l'importanza delle proposte legislative per il sistema d'informazione Schengen di seconda generazione. Il sistema SIS II è uno strumento fondamentale per le autorità preposte all'applicazione della legge e al tempo stesso permette di ampliare lo spazio Schengen ed eliminare i controlli alle frontiere interne.
<P>
Per la prima volta nella storia dell'Unione europea, stiamo creando una base legislativa per un sistema d'informazione su vasta scala in codecisione con il Parlamento europeo.
<P>
La Presidenza, insieme al relatore del Parlamento europeo Carlos Coelho, ha elaborato un compromesso che ci auguriamo possa essere accettato da tutte le parti in prima lettura. Ringraziamo l'onorevole Coelho e il suo team per la collaborazione.
<P>
La posizione del Consiglio sul pacchetto legislativo riguardante il SIS II è stata presentata al Presidente del Parlamento all'inizio di ottobre. La commissione per le libertà civili, la giustizia e gli affari interni ha votato sulla sua posizione il 5 ottobre, respingendo l'aggiunta proposta dal Consiglio in merito all'accesso delle autorità al sistema. Secondo la posizione del Consiglio, tutte le autorità che inseriscono dati nel sistema SIS II devono avere anche accesso al sistema. In questo modo verrebbe garantita una piena e indispensabile cooperazione tra tutte le autorità coinvolte nella protezione dello spazio di libertà, sicurezza e giustizia.
<P>
L'aggiunta sull'accesso delle autorità è stata proposta in una fase negoziale molto avanzata e, pertanto, è assolutamente comprensibile che la commissione per le libertà civili abbia ritenuto di non poterla approvare senza prima avere la possibilità di esaminare più approfonditamente la questione.
<P>
Lunedì la Presidenza ha seguito con grande interesse la discussione in plenaria sulla questione. Mi auguro che oggi il Parlamento possa approvare il testo proposto. Nelle prossime settimane il Consiglio discuterà l'esito del voto espresso in plenaria dal Parlamento.
<P>
Credo che potremo giungere a una soluzione con il Parlamento in prima lettura. Vorrei precisare che ora siamo molto vicini a una soluzione per quanto riguarda questa importante questione legislativa.
