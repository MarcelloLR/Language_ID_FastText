<CHAPTER ID="003">
Dichiarazioni della Presidenza
<SPEAKER ID="007" NAME="Presidente">
Lunedì l'Ungheria ha subito la più grave catastrofe della sua storia: una perdita da un serbatoio contenente fanghi rossi estremamente tossici ha causato la morte di almeno tre persone e ne ha intossicate centinaia. A nome del Parlamento europeo desidero esprimere la nostra solidarietà alle famiglie delle vittime e dei feriti.
<P>
Onorevoli deputati, colleghi, domani ricorre un anniversario importante: quattro anni fa venne assassinata Anna Politkovskaya, che ha dedicato la sua vita alla ricerca della verità sulla situazione del Caucaso settentrionale. Sappiamo quanto il giornalismo indipendente sia importante in qualsiasi società e per questo abbiamo reso omaggio alla determinazione della Politkovskaya nella sua lotta per le libertà di espressione e di stampa dedicandole una delle aule del centro stampa di Bruxelles. Oltre al suo sacrificio, non dobbiamo dimenticare l'impegno di Natalia Estemirova, Anastasia Baburova, dei difensori dei diritti umani Stanislav Markelov e Sergei Magnitsky e di molti altri, i cui assassini non sono ancora stati arrestati. Invitiamo le autorità russe a impegnarsi a fondo per garantire lo stato di diritto e porre fine al clima di mancanza di legalità e di impunità nella regione del Caucaso settentrionale.
<P>
(Applausi)
<P>
In vista della Giornata mondiale contro la pena di morte, il 10 ottobre, rinnovo l'invito del Parlamento europeo per l'introduzione di una moratoria sull'utilizzo della pena capitale in tutti i paesi del mondo. La morte non può mai essere considerata un atto di giustizia. Accogliamo con favore i cambiamenti introdotti in questo campo da alcuni paesi quali Russia, Burundi e Togo, ma ci rammarichiamo che la pena capitale sia ancora applicata in Giappone e negli Stati Uniti.
<P>
Crediamo che il dibattito pubblico in questi paesi democratici potrebbe contribuire a cambiare la situazione, mentre siamo gravemente preoccupati dal numero delle condanne a morte eseguite in paesi quali Cina e Iran. Chiediamo ai governi e alle autorità di questi paesi di porre fine a questa pratica.
<P>
(Applausi)
