<CHAPTER ID="002">
Dichiarazioni della Presidenza
<SPEAKER ID="005" NAME="Presidente">
Onorevoli colleghi, i presidenti dei gruppi politici mi hanno chiesto di rilasciare una dichiarazione sul terrorismo.
<P>
Alcuni giorni fa, il 29 e il 30 giugno, Londra e Glasgow sono state colpite da nuovi attentati terroristici, tre anni dopo le bombe di Madrid che l'11 marzo 2004 provocarono 192 vittime, e due anni dopo le bombe che proprio a Londra, il 7 luglio 2005, causarono 56 morti e più di 700 feriti.
<P>
Alcuni giorni dopo, il 2 luglio, un attentato suicida ha seminato altre vittime nello Yemen: sette turisti spagnoli e due yemeniti sono stati uccisi, e altre otto persone sono rimaste ferite. A quanto sembra, la rete terroristica di Al-Qaeda è coinvolta in questi attentati, e rappresenta quindi una minaccia per noi tutti.
<P>
Il terrorismo rappresenta un immediato pericolo per la libertà, i diritti umani e la democrazia; la sua cieca violenza sta cercando di distruggere i valori che ci uniscono, nell'Unione europea e nei nostri Stati membri.
<P>
Quali che siano i responsabili e i luoghi scelti per gli attentati, il terrorismo è un crimine cui dobbiamo rispondere con determinazione e solidarietà.
<P>
L'Unione europea deve fare fronte comune con la comunità internazionale delle nazioni per lottare contro ogni forma di terrorismo.
<P>
Oggi il Parlamento europeo discuterà la relazione della collega Jeanine Hennis-Plasschaert sulla proposta di direttiva che la Commissione ha presentato lo scorso anno, per chiedere agli Stati membri di individuare le infrastrutture critiche in settori come l'energia, la sanità, le comunicazioni e i trasporti e proteggerli da attentati terroristici.
<P>
In tal modo sarà possibile adottare misure di sicurezza di lungo periodo, nell'eventualità di attentati terroristici. Questa strategia proposta a livello europeo rappresenta un tangibile contributo alla lotta contro il terrorismo.
<P>
Dobbiamo adottare tutte le misure necessarie per opporci al terrorismo, ispirandoci ai principi dello Stato di diritto. La lotta contro il terrorismo non può prescindere dai valori che stiamo cercando di difendere!
<P>
Il Parlamento europeo esprime la propria solidarietà e il proprio sostegno alle vittime del terrorismo e alle loro famiglie - a coloro che negli attentati hanno perso la vita, ma anche a coloro che continuano a subirne le conseguenze psicologiche e fisiche.
<P>
Consentitemi di concludere il mio intervento citando il nuovo Primo Ministro del Regno Unito, Gordon Brown: "Non ci faremo piegare, non cederemo alle intimidazioni”.
<P>
E adesso restiamo in silenzio per ricordare le vittime degli attentati.
<P>
(Il Parlamento, in piedi, osserva un minuto di silenzio.)
