<CHAPTER ID="011-01">
1. Conferenza sulla diversità biologica - Nagoya 2010 (votazione)
<P>
- Prima della votazione
<SPEAKER ID="153" NAME="Bruno Gollnisch" AFFILIATION="NI">
(FR) Signor Presidente, sarò estremamente breve. Vorrei esprimere con questo breve richiamo al regolamento sia la mia ammirazione per il grande compositore Beethoven sia la mia riprovazione per il fatto che ci viene regolarmente imposto un inno europeo che è scomparso in ...
<P>
(Proteste)
<P>
(Il Presidente interrompe l'oratore)
<SPEAKER ID="154" NAME="Joseph Daul" AFFILIATION="PPE">
(FR) Signor Presidente, sono oltraggiato da tali affermazioni.
<P>
(Applausi)
<P>
Per rispetto della libertà, della pace e delle sofferenze dei nostri cittadini, chiedo semplicemente, se questi signori vogliono essere rispettabili e rispettati da me, che non accettino più lo stipendio di un parlamentare europeo pagato dall'Europa.
<P>
(Applausi)
<SPEAKER ID="155" NAME="Presidente">
Onorevole Gollnisch, sono una persona molto accomodante e paziente, ma lei non ha diritto di parola. Il suo non è un richiamo al regolamento. Se continuerà a inveire a voce alta, sarà cortesemente scortato fuori dall'Aula.
<SPEAKER ID="157" NAME="Sandrine Bélier" AFFILIATION="Verts/ALE">
(FR) Signor Presidente, onorevoli colleghi, vorrei pregarvi di considerare che l'esatta formulazione iniziale del paragrafo 35 della risoluzione messa ai voti, in cui si sottolinea che la responsabilità sociale delle aziende dovrebbe includere anche la biodiversità, è quella francese e tale versione dovrebbe essere utilizzata. Si dovrebbe inoltre reinserire il termine "sociale”, scomparso nella versione inglese, in maniera che risulti corretta.
<SPEAKER ID="159" NAME="Sandrine Bélier" AFFILIATION="Verts/ALE">
(FR) Signor Presidente, lei ci ha invitati a votare per il testo iniziale del paragrafo 16. Tuttavia, vi è stata prima una votazione per parti separate e il paragrafo 16 è stato emendato. Vi sono state due votazioni distinte. Abbiamo pertanto votato il testo iniziale, ma non l'emendamento.
<SPEAKER ID="161" NAME="Esther de Lange" AFFILIATION="PPE">
(EN) Signor Presidente, prima della votazione finale, e sebbene mi compiaccia per l'adozione dell'emendamento n. 1, vorrei dire che a mio parere l'onorevole Bélier dei verdi ha ragione. Lei ha infatti annunciato la votazione sul paragrafo iniziale.
<P>
Sugli schermi è stato poi segnalato che avevamo votato sull'emendamento n. 1. Per essere corretti nei confronti dei verdi, penso che dovremmo votare nuovamente per l'emendamento n. 1.
<P>
Se l'emendamento n. 1 dovesse essere adottato, il paragrafo originale decadrebbe.
<SPEAKER ID="162" NAME="Presidente">
Forse ciò dipende dal fatto che parlo greco, una lingua non molto nota, e il mio eloquio è rapido per cercare di risparmiare tempo. Ritengo, ma potrei sbagliarmi, di aver prima messo ai voti l'emendamento n. 1 per appello nominale, poi di aver messo ai voti...
<P>
(Mormorii)
<P>
D'accordo, crederò alla Camera. Penso, se ben ricostruisco l'accaduto, che l'emendamento n. 1 sarà respinto e il testo iniziale approvato, ma ripeterò la votazione.
<P>
Votiamo nuovamente per l'emendamento n. 1 per appello nominale. La votazione è aperta.
<P>
(L'emendamento n. 1 è adottato con votazione per appello nominale)
