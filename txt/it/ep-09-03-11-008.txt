<CHAPTER ID="008">
Dichiarazione della Presidenza
<SPEAKER ID="305" NAME="Presidente">
Onorevoli deputati, vorrei innanzitutto chiedere la vostra comprensione e scusarmi per il ritardo con cui si apre questa sessione, ma solo due minuti fa mi è stato detto che avrei dovuto rilasciare una dichiarazione su un evento molto triste. Con il vostro consenso, vorrei farlo adesso.
<P>
E' con grande tristezza e indignazione che ci è oggi giunta notizia di quanto è accaduto nella città di Winnenden, nel Land tedesco del Baden-Württemberg, dove quindici persone sono state tragicamente uccise nel liceo Albertville. L'autore dei delitti, un diciassettenne ex studente della scuola, si è suicidato poco dopo. Durante una sparatoria in un supermercato nella stessa città, due uomini della polizia che inseguivano il colpevole sono rimasti feriti.
<P>
A nome del Parlamento europeo vorrei esprimere le mie più profonde condoglianze e la mia solidarietà alle famiglie e a tutti i parenti delle vittime, che sono giovani studenti innocenti e tre insegnanti della scuola.
<P>
Questa tragedia si consuma a soli sei mesi di distanza da una sparatoria altrettanto terribile in una scuola di Kauhajoki, in Finlandia. In qualità di politici responsabili dell'Unione europea e di tutti gli Stati membri, il nostro compito è fare tutto il possibile affinché si possano prevedere azioni di questo genere in una fase iniziale e prevenirle, se è in nostro potere farlo.
<P>
Siamo poi sconvolti da un altro tragico evento che è avvenuto nello stato dell'Alabama, negli Stati Uniti, dove un uomo armato si è scatenato, sparando ad almeno dieci persone prima di aprire il fuoco contro se stesso.
<P>
Vorrei nuovamente esprimere a nome di tutti i presenti la nostra più profonda partecipazione e la nostra solidarietà nei confronti delle vittime e delle loro famiglie. Vi sarei grato se vorrete dedicare un minuto del vostro tempo per ricordare quanti sono stati uccisi.
<P>
(Il Parlamento in piedi osserva un minuto di silenzio)
