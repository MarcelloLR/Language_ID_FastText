<CHAPTER ID="003">
Dichiarazione della Presidenza
<SPEAKER ID="009" NAME="Presidente">
Desidero formulare una dichiarazione, riallacciandomi anche all'argomento di cui si discuteva prima. Ieri - domenica 11 marzo - ricorreva il terzo anniversario dell'attentato terroristico di Madrid dell'11 marzo 2004 in cui sono state uccise 192 persone. Il giorno di questo orrendo evento è diventata la Giornata di commemorazione per le vittime del terrorismo. E' un giorno dedicato a mantenere viva la memoria - la memoria delle vittime del terrorismo - e il cordoglio per loro e le loro famiglie, per coloro che hanno perso la vita e anche per coloro che ancora soffrono sia a livello fisico che psicologico.
<P>
E' una giornata dedicata a tenere alta la coscienza, poiché, dopo l'attentato di Madrid, con l'attentato dinamitardo di Londra del 7 luglio 2005 è aumentato il numero di vittime nell'Unione europea e anche nel mondo; accade ancora eccessivamente di frequente che troppe persone rimangano uccise dalla violenza che scaturisce dal fanatismo. Il terrorismo costituisce un attacco alla libertà e alla democrazia. Il terrorismo rappresenta il tentativo di dominare gli eventi attraverso una violenza cieca e così facendo si vogliono distruggere i valori che sono il fondamento stesso dell'Unione europea e dei suoi Stati membri. Il terrorismo è un crimine che non può essere tollerato in alcuna circostanza. Rappresenta uno dei maggiori pericoli per la sicurezza, la stabilità e i valori democratici della comunità internazionale e si configura altresì come un assalto diretto contro i nostri cittadini.
<P>
L'Unione europea e la comunità internazionale di paesi devono essere determinate nella lotta contro il terrorismo in ogni sua forma. Non ci può essere alcuna giustificazione per il terrorismo e nella lotta per contrastarlo non possiamo permetterci alcuna debolezza; per tale ragione occorre un'Europa forte e unita. Se vogliamo combatterlo efficacemente, dobbiamo trascendere la semplice prassi di stretta cooperazione e sviluppare una politica comune coerente, atta a soddisfare le esigenze della gente, che al contempo rispecchi il nostro concetto di diritti umani e di dignità umana.
<P>
Voglio inoltre ribadire che quest'Assemblea non reputa che Guantánamo sia compatibile con l'ordinamento giuridico europeo e dobbiamo assicurare, riunendoci nella lotta contro il terrorismo in Europa, che la nostra offensiva sia coerente con i valori che ci siamo impegnati a difendere.
<P>
In occasione di questa giornata di commemorazione per le vittime del terrorismo, dobbiamo reiterare la nostra volontà di contrastare il terrorismo in qualsiasi forma si presenti e dobbiamo intraprendere le azioni necessarie a tal fine. Non dobbiamo dimenticare le vittime del terrorismo; punire i loro assassini è un debito che abbiamo nei loro confronti, ma una politica determinata deve anche perseguire il fine della prevenzione, nella misura del possibile, del terrorismo e delle azioni terroristiche nel territorio comunitario e in ogni altro paese del mondo nel rispetto dei principi della comunità internazionale e del nostro ordinamento giuridico.
<P>
Quest'anno, il 5 marzo, Daniele Mastrogiacomo, un giornalista italiano, corrispondente dall'Afghanistan per il quotidiano "La Repubblica”, è stato rapito dai talebani. Stava semplicemente svolgendo il proprio lavoro, ossia quello di riportare le notizie sulla situazione nel paese. Desidero approfittare di questa opportunità per esprimere la solidarietà di quest'Assemblea e mia personale alla famiglia di Mastrogiacomo e al quotidiano "La Repubblica”.
<P>
A nome del Parlamento desidero inoltre esprimere la medesima solidarietà al cittadino tedesco che è stato rapito in febbraio in Iraq insieme al figlio. Chiediamo ed esortiamo le persone che tengono prigioniero Mastrogiacomo e l'organizzazione Kataib Siham al-Haq, responsabile del rapimento dei due cittadini tedeschi da lungo tempo residenti in Iraq, a liberare gli ostaggi al più presto senza far loro alcun male. Non possiamo infatti permetterci di subire il ricatto della violenza.
<P>
Ora chiedo agli onorevoli deputati di ricordare le vittime del terrorismo.
<P>
(Il Parlamento, in piedi, osserva un minuto di silenzio)
