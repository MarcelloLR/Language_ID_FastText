<CHAPTER ID="018">
Ordine dei lavori
<SPEAKER ID="023" NAME="Presidente">
Il progetto definitivo di ordine del giorno, fissato dalla Conferenza dei presidenti, in conformità degli articoli 130 e 131 del Regolamento, nella riunione di giovedì 14 febbraio 2008, è stato distribuito. Sono state presentate le seguenti proposte di modifica:
<P>
Per quanto riguarda lunedì/martedì
<P>
Non sono state presentate proposte di modifica.
<P>
Per quanto riguarda mercoledì
<P>
Il gruppo IND/DEM ha proposto che la discussione sulla relazione Corbett e Méndez de Vigo sul Trattato di Lisbona sia posticipata a una seduta successiva.
<SPEAKER ID="024" NAME="Jens-Peter Bonde">
a nome del gruppo IND/DEM. - (EN) Signor Presidente, è compito suo dare una buona immagine di quest'Assemblea quale serio esaminatore degli affari europei. Vorrei chiederle quindi di riprogrammare la votazione relativa al Trattato.
<P>
La scadenza per la presentazione di emendamenti alla relazione era stata fissata prima che ricevessimo il Trattato dalla commissione. Tuttora non abbiamo ricevuto la versione consolidata che lei aveva promesso. Ciò è contrario alla decisione unanime adottata nella commissione per gli affari costituzionali.
<P>
Ho iniziato a porre domande sulla base di una versione consolidata privata e ho già trovato errori fuorvianti nelle traduzioni.
<P>
Da 29 anni lei ed io ci troviamo in disaccordo sulle questioni costituzionali, eccezion fatta per la trasparenza. I nostri dissapori sono stati sempre trattati seriamente, dopo un adeguato esame in sede di commissione per gli affari costituzionali.
<P>
Lotto per il trasferimento di competenze dalla Commissione non eletta a quest'Assemblea a elezione diretta. Abbiamo proposto che non sia adottata alcuna nuova normativa dell'UE senza l'approvazione di quest'Aula. Come possiamo difendere la presente relazione a favore del Parlamento europeo se lei chiude il nostro processo decisionale prima che chiunque in quest'Aula abbia letto una versione leggibile del Trattato?
<P>
L'ultima conferenza intergovernativa rappresenta i negoziati più riservati sul Trattato cui abbiamo mai assistito. La invito con urgenza a tenere la discussione mercoledì, ma di spostare la votazione affinché tutti i cittadini d'Europa possano considerarci un'istituzione seria.
<P>
Noi non facciamo parte dell'Esecutivo, noi rappresentiamo gli elettori.
<SPEAKER ID="025" NAME="Richard Corbett">
relatore. - (EN) Signor Presidente, non stiamo votando sul Trattato consolidato, ma sul Trattato di Lisbona, pubblicato nella Gazzetta ufficiale il 17 dicembre 2007. L'ho qui. L'abbiamo ricevuto tutti.
<P>
Certo, è un testo che modifica i Trattati esistenti e per discutere di esso è necessario prendere in considerazione le modifiche contenute nel Trattato di Lisbona e anche i Trattati originari. Ma è esattamente quello che noi, quali rappresentanti eletti, siamo pagati per fare: guardare i dettagli, prenderci la briga di mettere a confronto i testi e vedere quali modifiche sono state apportate.
<P>
È vero che sarebbe stato utile avere anche un trattato consolidato che mostri come appariranno i trattati quando questo Trattato sarà ratificato - dico "quando” sarà ratificato perché sono sicuro che sarà così - e che i cittadini troveranno più facile da leggere.
<P>
Tuttavia, quasi tutti i nostri governi nazionali hanno già pubblicato versioni consolidate del Trattato nella loro lingua. Ho qui la versione inglese dei Trattati consolidati, come appariranno dopo l'adozione del Trattato di Lisbona. Credo, inoltre, che uno dei primi governi a pubblicare una versione consolidata sia stato il governo danese - in danese. Sono quindi sicuro che l'onorevole Bonde non abbia avuto difficoltà a trovare una versione consolidata leggibile dei Trattati per aiutarlo nel suo lavoro in sede di commissione per gli affari costituzionali.
<P>
(Applausi)
<SPEAKER ID="026" NAME="Hannes Swoboda">
a nome del gruppo PSE. - (DE) Signor Presidente, sarò brevissimo. Devo dire che sono piuttosto sorpreso dal fatto che da settimane e mesi abbiamo un'opposizione talmente attiva, massiccia e in parte aggressiva contro il Trattato quando invece i deputati che lo osteggiano non sanno nemmeno di cosa stiamo parlando.
<P>
(Applausi)
<P>
L'onorevole Corbett ha colpito nel segno: non si tratta del Trattato consolidato, bensì del contenuto del Trattato di riforma. Vi sono diversi pareri, ed è abbastanza normale in una democrazia. È un bene, infatti, che le opinioni divergano e che la discussione sia vivace. Tuttavia, ognuno dovrebbe tenere conto anche delle opinioni degli altri e consentire di procedere alla votazione.
<P>
Stiamo discutendo scrupolosamente del Trattato in questione da settimane e mesi e adesso è tempo di inviare un chiaro segnale per capire se la maggioranza di quest'Assemblea è favorevole o contraria ad esso. I tumulti e i tentativi di impedire agli altri di parlare, cui abbiamo assistito in quest'Aula, potrebbero trasmettere al pubblico il messaggio sbagliato. Vi prego di lasciare decidere alla maggioranza di quest'Assemblea questa settimana se è favorevole o contraria al Trattato. Ecco cos'è la democrazia.
<P>
(Applausi)
<SPEAKER ID="027" NAME="Jens-Peter Bonde" AFFILIATION="IND/DEM">
(EN) Signor Presidente, in risposta all'onorevole Corbett, il quale sostiene che è disponibile una versione consolidata in danese, posso confermare che vi è una versione basata su un progetto dell'ottobre 2007, ma che nessuna versione consolidata è ancora disponibile su ciò che è stato approvato a Lisbona il 13 dicembre 2007. Vi sono 7 000 parole in più nella nuova edizione e vorrei che l'onorevole Swoboda - che sembra essere l'esperto - spiegasse qual è il contenuto di quelle 7 000 nuove parole.
<P>
(Si ride)
<P>
(Il Parlamento respinge la richiesta con votazione per appello nominale)
<P>
Per quanto riguarda giovedì
<P>
Non sono state presentate proposte di modifica.
<P>
(L'ordine del giorno è approvato)
