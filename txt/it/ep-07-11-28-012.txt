<CHAPTER ID="012">
Ordine dei lavori
<SPEAKER ID="016" NAME="Presidente">
Il progetto definitivo di ordine del giorno, redatto ai sensi degli articoli 130 e 131 del Regolamento, è stato distribuito. Sono state proposte le seguenti modifiche.
<SPEAKER ID="017" NAME="Martin Schulz" LANGUAGE="DE">
Signora Presidente, l'ordine del giorno reca la dichiarazione della Commissione sugli accordi di partenariato con i paesi ACP, in merito alla quale è prevista una risoluzione. Stamattina e negli ultimi giorni, il nostro gruppo ha tenuto discussioni molto serrate sull'argomento. Con grande impegno, abbiamo altresì tentato di formulare una risoluzione di compromesso assieme agli altri gruppi. Sfortunatamente, ciò si è rivelato impossibile. Tuttavia non vogliamo rinunciare a questo compito, e stiamo ancora cercando di ottenere tale risultato prima di ricorrere ai voti contestati.
<P>
A nome del mio gruppo, propongo pertanto che la risoluzione su questa dichiarazione della Commissione e la relativa votazione siano posticipate fino alla tornata di dicembre. Sarei riconoscente ai membri di quest'Assemblea se potessero sostenere tale procedura, perché lascerebbe spazio per negoziare e raggiungere un compromesso.
<SPEAKER ID="018" NAME="Presidente">
Onorevole Schulz, riferiremo su questo argomento a tempo debito, in base all'ordine dei lavori.
<P>
Per quanto riguarda mercoledì
<P>
La discussione comune sulle ferrovie comunitarie avrà luogo prima della discussione della relazione dell'onorevole Hieronymi concernente le attività televisive.
<P>
La relazione Ortuondo Larrea sull'interoperabilità del sistema ferroviario comunitario sarà posta in votazione durante la prossima tornata a Strasburgo.
<P>
Per quanto riguarda giovedì
<P>
Desidero informarvi che per il tempo delle votazioni:
<P>
la relazione dell'onorevole Leinen sulla modifica del regolamento finanziario applicabile al bilancio generale delle Comunità europee è stata approvata conformemente all'articolo 43, paragrafo 1, ed è iscritta al turno di votazioni.
<P>
la votazione sulla relazione Johannes Blokland concernente i prodotti chimici pericolosi è rinviata alla tornata di gennaio, in modo che si possa raggiungere la conciliazione alla prima lettura.
<P>
Per tornare, onorevole Schulz, all'argomento da lei sollevato:
<P>
dal gruppo socialista mi è giunta la richiesta di rinviare alla tornata di dicembre la votazione sulle proposte di risoluzione concernenti gli accordi di partenariato economico, con la conseguente riformulazione delle scadenze per la presentazione dei testi.
<SPEAKER ID="019" NAME="João de Deus Pinheiro" LANGUAGE="PT">
Signora Presidente, noto lo spirito di compromesso dimostrato dall'ala socialista e, a nome del gruppo PPE-DE, devo dichiarare che anche noi vi siamo aperti e quindi non mi oppongo a questo suggerimento. Tuttavia, a seguito del referendum in Venezuela, durante la tornata di dicembre ci farebbe piacere formulare una risoluzione anche sulla situazione di tale paese. In questo spirito di compromesso e anche nel clima natalizio, ritengo che possiamo conciliare queste proposte.
<SPEAKER ID="020" NAME="Presidente">
Onorevole Pinheiro, questo punto non riguarda il Venezuela, ma la proposta presentata dal gruppo socialista concernente il rinvio delle proposte di risoluzione concernenti gli accordi di partenariato economico alla tornata di dicembre.
<P>
Qualche collega desidera intervenire a favore di questa proposta?
<SPEAKER ID="021" NAME="João de Deus Pinheiro" LANGUAGE="PT">
Signora Presidente, probabilmente lei non ha ascoltato ciò che ho detto. Ho iniziato dichiarando che, in uno spirito di compromesso, saremmo disposti ad accettare questo suggerimento. Tuttavia, proprio nel clima di pacificazione natalizio, ci farebbe piacere se gli amici socialisti, dal canto loro, accettassero la nostra proposta di risoluzione sulla questione del Venezuela all'indomani del referendum.
<SPEAKER ID="022" NAME="Presidente">
Qualche collega desidera intervenire contro questa proposta?
<SPEAKER ID="023" NAME="Helmuth Markov">
a nome del gruppo GUE/NGL. - (DE) Signora Presidente, sono alquanto sorpreso dalla richiesta del gruppo socialista. La proposta di risoluzione presentata congiuntamente dai Socialisti, dai Verdi e del mio gruppo comprendeva la risoluzione presa a Kigali. A Kigali, anche i membri del gruppo PPE-DE avevano approvato questo compromesso, quindi non riesco semplicemente a capire il motivo per cui tutto ciò debba essere rinviato a un'ulteriore discussione, quando i membri di quest'Assemblea avevano già raggiunto un accordo. A Kigali, infatti, tutti avevano già approvato il compromesso! Pertanto esprimo la mia opposizione al rinvio, poiché è già stato registrato il consenso di un gran numero di deputati e il documento potrebbe essere votato anche oggi stesso.
<SPEAKER ID="024" NAME="Daniel Cohn-Bendit">
a nome del gruppo Verts/ALE. - (DE) Signora Presidente, cerchiamo di non fraintenderci: il problema non riguarda la sostanza, bensì il fatto di voler garantire la maggioranza. Ritengo che ciò sia legittimo. Onorevole Markov, lei ha assolutamente ragione; la proposta implica un nuovo inizio della discussione, cosa difficile da capire, tuttavia i Socialisti mirano - vediamo - ad assicurare la maggioranza per sostenere un risultato che tutti quanti vogliono comunque raggiungere. Questo è il fulcro e il motivo per cui è stata richiesto il rinvio. Non ho altro da aggiungere.
<P>
(Il Parlamento accoglie la richiesta)
<SPEAKER ID="026" NAME="Presidente">
La votazione sulle proposte concernenti gli accordi di partenariato economico è rinviata a dicembre e i termini di presentazione sono pertanto prorogati nel modo seguente:
<P>
proposte di risoluzione: mercoledì 5 dicembre 2007, alle 12.00;
<P>
emendamenti e proposte di risoluzione comune: lunedì 10 dicembre, alle 19.00.
<P>
La votazione si svolgerà mercoledì 12 dicembre.
<P>
Mi è giunta una richiesta dal gruppo del Partito popolare europeo e dei Democratici europei per concludere la discussione della dichiarazione della Commissione sul referendum in Venezuela, con la presentazione delle proposte di risoluzione.
<P>
Qualche collega desidera intervenire contro questa richiesta?
<SPEAKER ID="027" NAME="Martin Schulz">
a nome del gruppo PSE. - (DE) Signora Presidente, l'onorevole de Deus Pinheiro ha appena accennato al clima natalizio. Vi sono anch'io favorevole, ma non bisogna esagerare. Dopotutto, in quello spirito, eravamo decisamente propensi ad accogliere un compromesso da Kigali.
<P>
Riguardo al Venezuela, discutendo sul Presidente Chávez emergeranno sempre divergenze di opinione e, a dire il vero, anche controversie. Riteniamo che il dibattito - tuttora in corso - abbia la sua utilità; ma non pensiamo che si possa giungere a una risoluzione sensata in tempi brevi, entro oggi o domani. Se tale risoluzione è posticipata alla tornata di dicembre, saranno già trascorse tre settimane. E' molto utile tenere la discussione adesso, ma non vogliamo una risoluzione, perché sarebbe raffazzonata oppure giungerebbe troppo tardi. A mio giudizio, dovremmo tenere il dibattito oggi e ciò sarà sufficiente.
<SPEAKER ID="028" NAME="Presidente">
Qualche collega desidera intervenire a favore di questa richiesta?
<SPEAKER ID="029" NAME="João de Deus Pinheiro" LANGUAGE="PT">
Signora Presidente, la ringrazio per questa opportunità. Una nuova situazione emergerà a seguito del referendum che sta per svolgersi in Venezuela. Si tratta di un referendum molto importante e ritenevo altrettanto importante che quest'Aula discutesse la questione razionalmente adesso, considerando i possibili esiti della consultazione. Potremo allora tentare di approvare una risoluzione a dicembre. Penso che sia possibile e che dovremo fare questo sforzo. E' nello spirito del Natale e della cooperazione che vi sottopongo questo suggerimento.
<P>
(Il Parlamento respinge la richiesta)
<P>
(L'ordine dei lavori è così fissato)
