<CHAPTER ID="021">
Interventi di un minuto (Articolo 144 del regolamento del Parlamento) 
<SPEAKER ID="186" NAME="Presidente">
L'ordine del giorno reca interventi di un minuto su tematiche di rilevanza politica.
<SPEAKER ID="187" NAME="Tunne Kelam" AFFILIATION="PPE-DE">
(EN) Signora Presidente, il 7 ottobre dell'anno scorso verrà ricordato come un drammatico segnale d'allarme rispetto a ciò che sta accadendo in Russia. In quella data, Anna Politkovskaya, considerata un esempio vivente di onestà giornalistica, è stata brutalmente assassinata. Il Presidente Putin ha liquidato il ruolo di Anna Politkovskaya come marginale e il caso resta tuttora irrisolto.
<P>
Lo scorso ottobre, i parlamentari di quest'Aula hanno esortato la Commissione e gli Stati membri a onorare la memoria di Anna Politkovskaya facendo del ripristino della libertà di stampa in Russia una delle condizioni prioritarie per gli ulteriori sviluppi delle nostre relazioni, poiché solo inviando un chiaro segnale che la ricerca della verità e della libertà condotta da Anna Politkovskaya rappresenta per noi un valore più prezioso del petrolio e del gas, la situazione in Russia potrà cominciare a cambiare.
<P>
E' indubbio che l'Europa condivida i valori per cui Anna Politkovskaya ha dato la vita. Purtroppo, il Presidente Putin non sembra condividere questi stessi valori. Il nostro rispetto per Anna Politkovskaya ci impone di farlo presente in maniera chiara al Presidente Putin in occasione dei prossimi vertici.
<SPEAKER ID="188" NAME="Eduard Raul Hellvig" AFFILIATION="ALDE">
(RO) Vorrei parlare a proposito della questione dei parchi zoologici in Romania.
<P>
Secondo le valutazioni condotte da alcune organizzazioni non governative internazionali attive nel settore, la ricezione della direttiva in materia di parchi zoologici nell'ordinamento rumeno è una delle migliori in Europa.
<P>
Ciononostante, allineare i 41 parchi zoologici rumeni agli standard europei entro il termine stabilito, ovvero la fine di quest'anno, sembra un'impresa pressoché impossibile.
<P>
Alla luce dell'imminente scadere del termine e nel rispetto delle condizioni del partenariato pubblico-privato esistente, ribadisco l'importanza di attuare subito il piano d'azione comune, il quale prevede i seguenti interventi prioritari: la conduzione di uno studio nazionale per la classificazione dei parchi zoologici esistenti, l'organizzazione di una squadra di soccorso di emergenza e il temporaneo divieto di riproduzione degli animali.
<P>
Ritengo, inoltre, che sia opportuno concedere un certo margine di tempo all'attuazione di questo piano, prima di procedere alla chiusura dei parchi che non soddisfano i requisiti giuridici.
<SPEAKER ID="189" NAME="Andrzej Tomasz Zapałowski" AFFILIATION="UEN">
(PL) Signora Presidente, malgrado i numerosi richiami ascoltati in quest'Aula all'indirizzo dell'onorevole Schulz, quest'ultimo non ha cessato di attaccare e insultare i membri dell'Unione europea, condotta che non è degna di questo Parlamento.
<P>
In qualità di persona che riveste un'importante posizione all'interno delle istituzioni comunitarie, egli interferisce negli affari interni di uno Stato membro, insultandone costantemente i rappresentanti. La maggior parte dei deputati presenti in quest'Aula non si sognerebbe mai di interferire nelle elezioni democratiche tenute dai popoli dell'UE. Sono curioso di sapere come si sentirebbe questo signore, se un parlamentare esortasse la popolazione tedesca a cambiare il proprio Cancelliere, poiché ci sono organizzazioni che stanno agendo per via giuridica al fine di diffondere il pensiero nazista e minare i confini tra gli Stati europei. Temo che questo signore si rammarichi di essere nato così tardi, nell'epoca storica sbagliata.
<SPEAKER ID="191" NAME="Gerard Batten" AFFILIATION="IND/DEM">
(EN) Signor Presidente, nel corso delle discussioni di oggi, il Presidente Pöttering ha fatto una dichiarazione in merito alla Giornata internazionale/europea contro la pena di morte, pronunciandosi contro la pena capitale "in ogni sua forma”.
<P>
Egli sembra presupporre che tutti concordiamo con lui. Ebbene, io no. Domenica scorsa, a poco più di un chilometro da casa mia, a Londra, un ragazzo innocente di 17 anni, Rizwan Darbar, è stato accoltellato a morte a West Ham Park per aver tentato, così riportano le cronache, di evitare il furto del cellulare di un amico.
<P>
Eventi come questo non sono rari nel Regno Unito. Persone innocenti vengono uccise a colpi di pistola, accoltellate o picchiate a morte con sempre maggiore frequenza. Come mai? Perché i teppisti e i delinquenti non temono la legge. Anche nel caso in cui vengano arrestati e incarcerati, spesso ricevono sentenze molto indulgenti. Personalmente, auspico la reintroduzione della pena di morte nel Regno Unito, per i responsabili di omicidi di questo tipo.
<P>
Certo, questo sarà impossibile finché faremo parte dell'Unione europea, motivo in più per andarsene.
<SPEAKER ID="192" NAME="Jim Allister" AFFILIATION="NI">
(EN) Signor Presidente, abbiamo già avuto modo oggi di citare la Libia e vorrei richiamare nuovamente l'attenzione su questo paese. Giustamente, la Libia è stata obbligata a pagare per l'atroce attacco terroristico di Lockerbie, tuttavia, in quanto sponsor del terrorismo globale non ha ancora fatto pienamente ammenda. La vile campagna di terrore condotta dall'IRA ha raggiunto il picco di massima violenza equipaggiandosi dell'esplosivo Semtex e delle armi libiche, che hanno permesso a Martin McGuinness e agli altri leader del consiglio militare di sferrare l'ondata di attacchi più brutali dell'intera campagna. Senza la Libia, centinaia di innocenti non sarebbero morti. Pertanto, stasera in quest'Aula, desidero sostenere l'attuale campagna condotta dal gruppo delle vittime dell'Irlanda del Nord - denominato FAIR - volta a porre la Libia al centro dell'attenzione internazionale, obbligandola a pagare un risarcimento, così come accaduto per Lockerbie. Esattamente come ha esercitato pressioni sulla Libia per la questione delle infermiere bulgare, allo stesso modo l'UE deve pretendere giustizia per le vittime dell'IRA, esortando la Libia a comporre la vertenza intentata a suo carico dal gruppo FAIR negli Stati Uniti d'America.
<SPEAKER ID="193" NAME="Monica Maria Iacob-Ridzi" AFFILIATION="PPE-DE">
(RO) Attraverso la commissione per i bilanci, il Parlamento ha preso una decisione estremamente importante.
<P>
Istituendo una percentuale di riserve del 30 per cento sulle spese amministrative per il Fondo sociale europeo, il Fondo europeo di sviluppo regionale, nonché il Fondo di coesione, inviamo un segnale forte alla Commissione europea.
<P>
L'approvazione dei programmi operativi dev'essere effettuata entro i termini specificati dalle direttive europee, in questo caso quattro mesi.
<P>
Sebbene la Romania sia stata uno dei primi paesi a presentare questi documenti, addirittura in gennaio, due dei più importanti programmi operativi devono ancora essere approvati. Mi riferisco al programma operativo per il potenziamento della capacità amministrativa e a quello per le risorse umane.
<P>
Considerato che non siamo l'unico Stato membro in questa condizione, vorrei conoscere i motivi, se non meramente burocratici, alla base di questa proroga a novembre dell'approvazione da parte della Commissione.
<P>
In base alla dichiarazione congiunta da noi adottata con il Consiglio, a seguito della conciliazione del 13 luglio, la Commissione deve assicurare la rapida approvazione dei programmi e dei progetti degli Stati membri e presentare una tabella di marcia per la loro adozione.
<SPEAKER ID="194" NAME="Marian Harkin" AFFILIATION="ALDE">
(EN) Signor Presidente, colgo l'occasione per commentare il documento sulle relazioni industriali nel settore postale, appena pubblicato dalla Fondazione europea per il miglioramento delle condizioni di vita e di lavoro. In realtà, avrei preferito che questa relazione fosse stata disponibile prima del voto in merito ai servizi postali. Ma anche ora, essa costituisce un valido campanello d'allarme per tutti i governi che intendono privatizzare i servizi postali nel corso dei prossimi anni.
<P>
All'interno dell'UE siamo vincolati dall'agenda di Lisbona: più occupazione e migliori posti di lavoro. Purtroppo, da questa relazione si evince che la privatizzazione del settore postale ha prodotto, finora, non solo una riduzione dei posti di lavoro, ma soprattutto, fattore ancor più rilevante, impieghi peggiori con peggiori condizioni di lavoro.
<P>
La relazione sottolinea che dall'inizio del processo di liberalizzazione, l'evoluzione delle retribuzioni settoriali in tutti i paesi, tranne tre, è stata inferiore alla media. Ma ciò che più importa è che in tutti i paesi si registra una disparità retributiva tra i dipendenti dei fornitori principali e quelli dei fornitori nuovi o alternativi.
<P>
Se ulteriormente trascurata, la situazione finirà per, e cito dalla relazione: "deteriorare le condizioni d'impiego e produrre relazioni industriali più conflittuali”. Finora, la privatizzazione del settore postale non ha superato la prova di Lisbona.
<SPEAKER ID="195" NAME="Urszula Krupa" AFFILIATION="IND/DEM">
(PL) Signor Presidente, nel corso del mandato dell'attuale Parlamento europeo, ho fatto più volte appello perché si ponesse fine alla discriminazione contro i polacchi, soprattutto cattolici. Anche questa volta reputiamo la richiesta avanzata da alcuni mezzi di stampa di negare le sovvenzioni all'Università di studi sociali e cultura dei media, come un'evidente espressione di discriminazione, motivata da criteri che nulla hanno a che vedere con il merito intrinseco.
<P>
Le accuse rivolte alla suddetta istituzione da alcuni organi di informazione non sono altro che calunnie formulate dalle stesse persone che in passato hanno assoggettato la Polonia e i polacchi. Oggi, in un'era democratica, queste persone non riescono ad accettare la perdita del potere assoluto. L'università in questione, che ha richiesto sostegni finanziari, fornisce istruzione e formazione professionale in un sistema di valori universali e in particolare agli studenti provenienti da famiglie disagiate.
<P>
Un restringimento dei criteri e un eventuale rifiuto di assegnazione dei fondi derivante da questa caccia alle streghe mediatica, soprattutto nell'Anno europeo delle pari opportunità per tutti, costituirebbe, a nostro avviso, non solo una discriminazione nei confronti della religione e di diversi punti di vista, ma anche un indice chiaro dell'applicazione di metodi totalitaristici, del tutto contrari ai dichiarati valori, alle normative e ai requisiti del diritto europeo.
<SPEAKER ID="196" NAME="Sylwester Chruszcz" AFFILIATION="NI">
(PL) Signor Presidente, vorrei richiamare l'attenzione su una problematica molto importante in seno alla Commissione europea, che viene costantemente trascurata all'interno di questa Assemblea parlamentare: quella delle vie di comunicazione.
<P>
La rotta di trasporto più breve dalla Scandinavia, ovvero il nord dell'Europa, al sud - Turchia, Grecia e Bulgaria - sarebbe il corridoio di trasporto attraverso l'Europa centrale. Questo corridoio comincerebbe a Ystad, in Svezia, per poi attraversare le città polacche di Stettino e Breslavia, il capoluogo della Repubblica ceca, Praga, la città slovacca di Bratislava, Vienna, fino ad arrivare a Costanza, Salonicco e Trieste. Questa via continua a essere ignorata e, a mio avviso, la sua inclusione nell'elenco delle rotte stradali e ferroviarie europee accelererebbe e abbrevierebbe le rotte di trasporto lungo questa linea, potenziando, nel contempo, l'intero corridoio centro-europeo e tutte le città e le regioni che sorgono attorno alla linea.
<SPEAKER ID="197" NAME="Mairead McGuinness" AFFILIATION="PPE-DE">
(EN) Signor Presidente, quest'oggi è stata pubblicata la relazione del Consiglio europeo per la sicurezza dei trasporti sui progressi europei rispetto all'obiettivo di dimezzare il numero di vittime della strada entro il 2010. La relazione contiene sia buone che cattive notizie.
<P>
Sì - ci sono stati dei progressi all'interno dei paesi e questo è senz'altro un dato apprezzabile, ma l'incidenza complessiva delle morti per incidenti stradali è ancora troppo elevata e l'UE non riuscirà, mantenendo la tendenza attuale, a raggiungere gli obiettivi prefissati. Di fatto, solo tre Stati membri - Lussemburgo, Francia e Portogallo - raggiungeranno l'obiettivo, essendo riusciti a ridurre il numero di vittime della strada di oltre l'8 per cento all'anno.
<P>
Vale la pena ricordare che sono oltre 39 000 le persone morte sulle strade dell'UE negli ultimi 12 mesi. Se avessimo raggiunto i nostri obiettivi, 5 000 di quelle persone sarebbero ancora in vita oggi. Mi rammarico del fatto che l'Irlanda, il mio paese, è ancora agli ultimi posti nell'attuazione dei necessari miglioramenti.
<P>
Potremmo imparare dall'esperienza dei paesi che hanno ottenuto i migliori risultati. Essi hanno dedicato grande impegno e volontà politica per una migliore applicazione delle normative in una serie di ambiti principali. L'UE ha solo altri tre anni per adottare misure che ci permettano di raggiungere il nostro obiettivo di dimezzare il numero delle vittime della strada. L'esperienza ha dimostrato che è possibile, ma ci occorre una spinta nuova a livello comunitario per riuscire nell'intento.
<SPEAKER ID="198" NAME="Pierre Pribetich" AFFILIATION="PSE">
(FR) Signor Presidente, vorrei richiamare l'attenzione del Parlamento sulla questione del Kosovo e, in particolare, sulla necessità che il Parlamento europeo si faccia di nuovo garante per questa problematica interna all'Europa, assicurando che il diritto all'autodeterminazione dei popoli venga, giustamente, rispettato. Stanno emergendo numerosi elementi politici che premono per una divisione del Kosovo, il che non costituisce una risposta, come appare evidente soprattutto se si considerano i problemi associati al territorio palestinese e alla sua divisione nel 1946. E' necessario, pertanto, esercitare forti pressioni a livello del Parlamento europeo, per evitare tale spartizione, per impedire che si generi così un conflitto e permettere alle popolazioni di decidere del loro destino, con la garanzia che il Parlamento europeo possa essere presente, a livello europeo e anche all'interno del territorio.
<SPEAKER ID="199" NAME="Marios Matsakis" AFFILIATION="ALDE">
(EN) Signor Presidente, purtroppo, prima che io abbia finito il mio intervento, due persone si saranno tolte la vita. Questo perché, ogni 30 secondi, due persone al mondo si suicidano. Un totale impressionante di un milione di persone, fra cui molti giovani uomini e donne, pone fine alla propria vita ogni anno. Il suicidio è una problematica estremamente rilevante per l'UE, poiché cinque dei dieci paesi con il più alto tasso di suicidi sono Stati membri dell'Unione: Lituania, Estonia, Ungheria, Slovenia e Lettonia. In effetti, la Lituania detiene il tasso di suicidi più alto al mondo.
<P>
Sono dati estremamente sconfortanti per l'UE poiché, nella maggior parte dei casi, la causa del suicidio è evitabile. L'UE ha il dovere nei confronti dei suoi cittadini di ridurre urgentemente il tasso dei suicidi nei suoi Stati membri. Mi appello a lei, signor Presidente, perché si rivolga personalmente ai governi e ai parlamenti nazionali di tutti gli Stati membri dell'UE e in particolare dei cinque paesi sopraccitati, esortandoli a raddoppiare gli sforzi volti a prevenire i suicidi fra i loro cittadini. In questo modo, diverse migliaia di vite verranno risparmiate ogni anno.
<SPEAKER ID="200" NAME="Maria Petre" AFFILIATION="PPE-DE">
(RO) Da un recente studio, risulta che, in Romania, all'incirca 170 000 bambini fra gli 11 e i 14 anni hanno uno o entrambi i genitori trasferitisi all'estero per lavoro.
<P>
Il considerevole numero di bambini affidati ai nonni o ai parenti aumenta di giorno in giorno nei nuovi Stati membri dell'Unione europea e nei paesi candidati.
<P>
Per questo motivo, vorrei sottolineare la necessità di creare strutture adeguate, che favoriscano la riunificazione dei nuclei famigliari, nonché l'esigenza di una politica sociale incentrata sulla solidarietà.
<P>
Ritengo che l'agevolazione del ricongiungimento famigliare, in quanto fattore di integrazione socioeconomica, debba costituire un aspetto essenziale delle politiche d'immigrazione legale.
<P>
Allo stesso tempo, chiedo alla Commissione europea di elaborare una strategia riguardante la situazione dei bambini rimasti nel loro paese d'origine dopo la partenza dei genitori e di sostenere la creazione di adeguate strutture all'interno degli Stati membri, al fine di aiutare bambini e genitori ad adattarsi a nuove situazioni famigliari.
<SPEAKER ID="201" NAME="Presidente">
Con questo si concludono gli interventi di un minuto.
