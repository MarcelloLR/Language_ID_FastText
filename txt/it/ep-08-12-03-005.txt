<CHAPTER ID="005">
Dichiarazioni della Presidenza
<SPEAKER ID="009" NAME="Presidente">
Esattamente una settimana fa, il 26 novembre, a Mumbai, in India, ha avuto luogo una drammatica serie di attacchi terroristici coordinati. Secondo il ministero degli Interni indiano, quasi 190 persone, 22 delle quali di nazionalità straniera, hanno perso la vita in conseguenza di tali terribili attacchi e sono state ferite 200 persone, molte delle quali lottano ancora fra la vita e la morte.
<P>
A nome del Parlamento europeo, condanno questo spaventoso attacco verso persone innocenti ed esprimo il nostro più profondo cordoglio alle famiglie di tutti i defunti.
<P>
Assicuro inoltre il nostro sostegno e la nostra più viva partecipazione a quanti sono rimasti feriti e alle loro famiglie.
<P>
Il Parlamento europeo condanna fermamente simili atti di terrorismo e manifesta la propria solidarietà all'India, ai suoi cittadini e alle sue istituzioni in questo momento di cordoglio. Oggi siamo tutti indiani nell'animo.
<P>
Il terrorismo è un attacco frontale contro la libertà, i diritti umani e la democrazia; è il tentativo di distruggere i nostri valori mediante la violenza indiscriminata, i valori che ci uniscono sia nell'Unione europea che all'interno dei nostri singoli Stati membri.
<P>
Onorevoli colleghi, sapete che una delegazione della commissione per il commercio internazionale del Parlamento europeo si trovava a Mumbai proprio al momento degli attacchi.
<P>
Pur con tutto il cordoglio che sentiamo per questi tragici attacchi, non possiamo che essere sollevati per il fatto che tutti i membri della delegazione parlamentare in missione sono con noi sani e salvi: proprio in quel momento, alcuni membri della delegazione parlamentare si trovavano negli alberghi fatti segno degli attacchi e si sono trovati in immediato pericolo di vita.
<P>
Bentornati a Bruxelles a tutti voi.
<P>
Colleghi, devo in particolare salutare gli onorevoli Guardans, che guidava la delegazione, Caspary, Glattfelder, Kamall, Karim, Mann, Masiel e De Vits. E' meraviglioso che siate nuovamente tutti qui.
<P>
(Applausi)
<P>
Sono anche molto felice che i seguenti membri del Parlamento europeo siano di nuovo con noi e anche a loro estendo un analogo cordialissimo saluto: gli onorevoli Rodas, Ford, Csaszi e Dedobbeleer, i membri dei gruppi politici onorevoli Rouby e Melis, e inoltre l'interprete del Parlamento europeo Vincent Capet e i due interpreti freelance Karen Twidle e Michael Hill.
<P>
(Applausi)
<P>
Ci conforta che, in conclusione, stiate tutti bene e spero che in breve vi riprenderete anche psicologicamente da questa terribile esperienza.
<P>
Il mio particolare ringraziamento e la mia riconoscenza vanno alle persone che in India vi hanno offerto protezione e assistenza nonostante la confusa situazione locale.
<P>
Ringrazio anche i consolati degli Stati membri dell'Unione europea che, in linea con la lettera e lo spirito del trattato europeo, hanno dimostrato la propria solidarietà offrendovi aiuto in quel momento di emergenza.
<P>
Desidero anche ricordare a tutti che i cittadini dell'Unione europea i cui paesi di origine non hanno una rappresentanza locale - come in questo caso a Mumbai - possono contattare il consolato di un qualsiasi Stato membro dell'Unione. Tale condizione rappresenta la genuina espressione di una concreta solidarietà fra i popoli dell'UE.
<P>
(Applausi)
<P>
Oggi, onorevoli colleghi, il nostro pensiero va comunque a tutte le vittime degli attacchi in India e alle loro famiglie. La loro morte e le circostanze che hanno condotto a un tale crimine sono inaccettabili da qualunque punto di vista.
<P>
Il terrorismo - da chiunque e comunque sia perpetrato - deve essere fronteggiato con determinazione pratica e con solidarietà. L'Unione europea, assieme alla comunità internazionale, è chiamata a combattere il terrorismo in qualunque forma si manifesti.
<P>
In questo siamo guidati dai nostri principi di legalità: la lotta contro il terrorismo può essere condotta solamente in accordo con quei valori che noi difendiamo.
<P>
Sono stato appena informato che meno di un'ora fa un uomo d'affari di 70 anni, il signor Ignacio Uría Mendizábal, è stato assassinato - pare ad opera dell'ETA, sebbene non sia ancora confermato - nella città spagnola di Azpeitia, nella regione dei Paesi baschi.
<P>
Condanno questo attacco terroristico ed esprimo la mia grande tristezza e profondo cordoglio per la famiglia e gli amici del signor Uría. Esprimo inoltre la mia solidarietà al popolo, alle autorità e alle istituzioni democratiche della Spagna.
<P>
Vi prego di alzarvi in piedi per commemorare le vittime di Mumbai e il cittadino dell'Unione europea ucciso in Spagna.
<P>
(Il Parlamento, in piedi, osserva un minuto di silenzio)
<P>
Onorevoli colleghi, molti di voi portano oggi il fiocco rosso. Lunedì scorso, 1 dicembre 2008, cadeva la ventesima giornata mondiale per la lotta contro l'AIDS.
<P>
Il virus dell'AIDS è una terribile malattia che, in tutto il mondo, infetta approssimativamente 7 000 persone al giorno senza che se ne accorgano. L'Africa è il continente più duramente colpito, con 33 milioni di persone già colpite dal virus HIV.
<P>
Ma anche in Europa ogni giorno molte persone vengono infettate dal virus. Stando alle stime ufficiali dell'Organizzazione mondiale della sanità, tra il 1999 e il 2006 in Europa sono stati registrati oltre 800 000 nuovi casi, ben 270 000 dei quali negli Stati membri dell'Unione europea.
<P>
Almeno un decimo dei nuovi casi di contagio è costituito da persone di età inferiore ai 25 anni, aspetto che sottolinea l'urgente necessità di potenziare l'informazione, le campagne di prevenzione e l'offerta di analisi volontarie nonché anonime.
<P>
Dobbiamo assumerci l'impegno politico di accrescere le risorse per combattere questa malattia e di prendere misure rivolte alla prevenzione e, quindi, alla cura e al trattamento più precoci possibili.
<P>
A nome del Parlamento europeo chiedo espressamente agli Stati membri di adottare tutte le misure atte a prevenire qualsiasi discriminazione e stigmatizzazione delle persone infette.
<P>
(Applausi)
