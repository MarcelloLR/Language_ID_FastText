<CHAPTER ID="004">
Comunicazione della Presidenza
<SPEAKER ID="041" NAME="Presidente">
Onorevoli colleghi, la Conferenza dei presidenti ha preso una decisione unanime, che trasmetto a voi, rivolgendomi in modo particolare al Consiglio.
<P>
Nel contesto delle sue delibere riguardanti la proposta della Commissione di modificare il regolamento relativo al finanziamento dei partiti politici europei, ieri il Comitato dei rappresentanti permanenti ha deciso di dividere in due la proposta della Commissione e di adottare in uno strumento giuridico separato gli emendamenti al regolamento finanziario necessari, da crearsi su una base giuridica applicabile agli emendamenti al regolamento finanziario.
<P>
Ciò significherebbe che gli elementi fondamentali del presente processo normativo verrebbero estrapolati dalla sfera della codecisione parlamentare e che la Commissione, contrariamente alle sue stesse convinzioni, dovrebbe presentare una nuova proposta, mentre sarebbe altresì essenziale, o quanto meno consigliabile, consultare la Corte dei conti.
<P>
Il Parlamento europeo esorta il Consiglio a riconsiderare la sua decisione. Gli emendamenti al regolamento sui partiti politici proposti dalla Commissione sono necessari a superare le difficoltà pratiche che sono emerse con la sua applicazione. Renderebbero altresì possibile continuare ad appoggiare lo sviluppo a livello europeo dei fondamenti politici, che svolgono una parte importante nell'apertura dei processi politici al controllo pubblico. Per tali ragioni, è imperativo che il regolamento proposto entri in vigore molto presto.
<P>
Il 22 ottobre, la commissione per gli affari costituzionali ha adottato una relazione che esprime la volontà di trovare un compromesso con il Consiglio al fine di preparare la strada per la rapida adozione della proposta di regolamento.
<P>
La divisione di tale strumento da parte dei rappresentanti permanenti ha ostacolato tali sforzi. E' giuridicamente inutile, compromette il diritto di iniziativa della Commissione, limita i diritti del Parlamento ed è probabile che causi ritardi significativi.
<P>
A nome della Conferenza dei presidenti, esorto il Consiglio a capovolgere a livello ministeriale la decisione dei rappresentanti permanenti.
<P>
Mi è stato chiesto di lasciare tempo per eventuali interventi, ma non vi sarà alcuna discussione in seguito.
<SPEAKER ID="042" NAME="Jo Leinen  " AFFILIATION="PSE">
presidente della commissione per gli affari costituzionali. - (DE)Le sono estremamente grato per questa dichiarazione, signor Presidente, e anche alla Conferenza dei presidenti. E' una questione seria quando il Parlamento europeo - la camera del popolo a livello europeo - viene esclusa dal processo legislativo relativamente a un regolamento sui partiti politici europei. Si tratta davvero di un tema che riguarda tutti noi qui presenti, a prescindere dalla nostra affiliazione politica. E' impensabile che in merito a tale questione debba decidere la burocrazia in alcuni ministeri delle finanze e successivamente nei loro governi piuttosto che l'assemblea che rappresenta il popolo dell'UE. Non dobbiamo tollerarlo! In merito al bilancio per il 2008, desidero dire che i governi nazionali hanno desideri che possono esaudire solo insieme a noi. Quando trattiamo il bilancio 2008, questo Parlamento deve ricordare ciò che il Consiglio ha deciso ieri in merito a tale regolamento sui partiti politici europei. La ringrazio per la sua dichiarazione. Non abbiamo assistito alla conclusione di tale questione.
<SPEAKER ID="043" NAME="Margot Wallström">
Vicepresidente della Commissione. -(EN) Signor Presidente, come quest'Assemblea avrà compreso da quanto da lei affermato, il Coreper ha deciso di dividere la proposta della Commissione in due strumenti giuridici: un regolamento ai sensi dell'articolo 199, al quale si applica la codecisione, al fine di coprire campagne e fondamenti politici, e un altro regolamento ai sensi dell'articolo 279, il che significa semplice consultazione del Parlamento e della Corte dei conti al fine di coprire le deroghe finanziarie.
<P>
La Commissione si è opposta alla divisione della sua proposta per solide ragioni giuridiche, ma anche per motivi politici. La decisione introduce incertezza circa i tempi, allorquando desideriamo che la proposta entri in vigore prima della fine di quest'anno così che i fondamenti possano essere pienamente operativi prima del 2009. Questa era l'intera idea alla base della proposta. Pensiamo altresì che l'intera proposta debba essere approvata per codecisione, nel quadro dell'articolo 199 del Trattato. Deploriamo pertanto il fatto che il Coreper abbia deciso, contro la volontà della Commissione, di limitare il ruolo del Parlamento in una questione intimamente legata alle attività del Parlamento, vale a dire il finanziamento dei partiti politici.
<P>
Solo 36 ore dopo che la commissione per gli affari costituzionali aveva approvato a stragrande maggioranza la proposta della Commissione, il Coreper ha deciso di intraprendere un percorso che partiva da quello della Commissione e del Parlamento.
<P>
Mi auguro tuttavia che la nostra destinazione resti la stessa: l'approvazione della sostanza della nostra proposta prima della fine di quest'anno.
<P>
(Applausi)
