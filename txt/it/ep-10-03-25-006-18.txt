<CHAPTER ID="006-18">
18. Codice frontiere Schengen per quanto riguarda la sorveglianza delle frontiere marittime esterne
<P>
Prima dell'adozione del progetto di risoluzione:
<SPEAKER ID="111" NAME="Michael Cashman" AFFILIATION="S&amp;D">
(EN) Signor Presidente, mi consenta solo di informare l'Assemblea di essere stato io il relatore originario della decisione relativa al Frontex, e di aggiungere che, all'epoca, la mia raccomandazione fu di adottare il provvedimento in questione a causa delle eccezionali misure necessarie per fare fronte agli interventi e ai salvataggi in mare, con particolare riferimento al Mediterraneo meridionale.
<P>
La commissione non mi ha sostenuto e, dunque, ho rimosso il mio nome dalla relazione e chiederò all'Assemblea di respingere la risoluzione che viene ora presentata. E' necessaria una maggioranza assoluta di 369 voti per la sua adozione, ma raccomando all'Assemblea di respingere la risoluzione che stiamo per mettere ai voti.
<SPEAKER ID="112" NAME="Cecilia Malmström" LANGUAGE="EN">
Signor Presidente, si sottopone all'attenzione dei deputati il progetto di decisione a integrazione del Codice frontiere Schengen per quanto concerne la sorveglianza delle frontiere marittime esterne, nell'ambito delle operazioni marittime del Frontex.
<P>
Si tratta di una decisione necessaria che aiuterà gli Stati membri e il Frontex a gestire le nostre frontiere marittime esterne in modo più efficiente. Come sapete, il numero di imbarcazioni nel Mediterraneo è destinato ad aumentare ben presto, come regolarmente accade in questo periodo dell'anno.
<P>
La proposta contiene un insieme di principi e chiarimenti molto rilevanti delle regole che le guardie di frontiera devono applicare nell'esercizio del controllo delle frontiere marittime, ad esempio il principio di non respingimento, e l'obbligo di riservare un trattamento speciale alle persone vulnerabili e ai minori non accompagnati.
<P>
Inoltre, chiarisce quale assistenza si debba fornire alle persone che si trovano in situazioni di pericolo in mare, e dove debbano sbarcare le persone al termine di un salvataggio.
<P>
Molti di voi in quest'Aula invocano da anni tali principi. Si tratta di regole che ora sono alla nostra portata. I cambiamenti che proponiamo ridurranno anche il rischio di perdita di vite nel Mediterraneo, rendendo le operazioni ai confini marittimi più efficienti.
<P>
La proposta di decisione è il risultato di lunghe e difficili discussioni con gli Stati membri e con degli esperti, ad esempio quelli dell'Alto commissariato delle Nazioni Unite per i rifugiati e quelli dell'Organizzazione internazionale per le migrazioni.
<P>
Le nostre istituzioni si ritroveranno così in condizioni migliori per esercitare un monitoraggio adeguato di tali operazioni, in cui sono impiegate risorse europee molto ingenti.
<P>
Per quanto concerne gli aspetti giuridici della proposta, la Commissione ha scelto l'articolo 12 del Codice di frontiere Schengen quale base giuridica, in quanto le regole riguardano i pattugliamenti a scopo di sorveglianza nel corso delle operazioni del Frontex, e non i controlli di frontiera, come invece mi sembra sostenga il parere legale del Parlamento.
<P>
Su richiesta degli onorevoli deputati di questa Assemblea, la Commissione ha indagato su eventuali soluzioni tecniche alternative che consentirebbero, innanzi tutto, di non riaprire la discussione sulle questioni sostanziali e, in secondo luogo, di adottare delle regole chiare in tempo per le operazioni del Frontex dell'estate. Purtroppo, non abbiamo trovato questa alternativa e, pertanto, raccomando agli onorevoli parlamentari di non respingere le nuove regole così tanto attese.
<SPEAKER ID="113" NAME="Presidente">
Non possiamo aprire ora una discussione su questo argomento, onorevole Busuttil. A lei la parola, ma ora non possiamo aprire una discussione.
<SPEAKER ID="114" NAME="Simon Busuttil" AFFILIATION="PPE">
(EN) Signor Presidente, abbiamo ascoltato due oratori rivolgersi all'Assemblea chiedendo di respingere la risoluzione, ma nessun oratore si è pronunciato a favore della sua approvazione. Pertanto, ritengo che sia opportuno che chiunque possa prendere la parola per incoraggiare i nostri onorevoli colleghi a esprimersi a favore della risoluzione debba poterlo fare.
<P>
Se posso avere la parola ancora per un minuto, vorrei dire che il motivo per cui la commissione per le libertà civili, la giustizia e gli affari interni ha respinto tali regole, presentando in seguito questa risoluzione, è molto semplice. I nostri servizi legali ci hanno riferito, in ben due occasioni, che la Commissione ha travalicato i propri poteri con la presentazione di tali regole. Ecco perché le abbiamo rifiutate. Noi sicuramente vogliamo queste regole - io stesso vengo da un paese che vi è favorevole - ma non vogliamo che la Commissione europea travalichi i propri poteri. Ecco perché dovremmo sostenere questa relazione.
<SPEAKER ID="115" NAME="Michael Cashman" AFFILIATION="S&amp;D">
(EN) Solo per maggiore chiarezza, votando contro questa relazione si sostengono i provvedimenti che consentono le intercettazioni in mare. Invece, votando a suo favore, ciò non avviene. Si tratta solo di fare chiarezza.
<SPEAKER ID="116" NAME="Presidente">
L'ordine del giorno reca la votazione.
