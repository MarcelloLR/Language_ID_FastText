<CHAPTER ID="001">
Seduta solenne - Ingrid Betancourt
<SPEAKER ID="004" NAME="Presidente">
Signore e signori, signor Presidente in carica del Consiglio, signor Commissario, è con grande piacere e con un grande sentimento di ammirazione che do il benvenuto oggi al Parlamento europeo a Ingrid Betancourt. Un caloroso benvenuto a lei, signora Betancourt!
<P>
(Applausi)
<P>
Il fatto che lei sia oggi qui con noi è testimonianza del fatto che le persone coraggiose non perdono mai la speranza nella lotta per la libertà e per la dignità umana. Dopo il suo rilascio il 2 giugno 2008 ho avuto l'onore di scriverle a nome del Parlamento europeo per darle il bentornato. Ora è giunto il momento che lei sia nostra ospite qui.
<P>
Lei è stata tenuta prigioniera per sei anni, quattro mesi e nove giorni. Lei soltanto può sapere cosa ha dovuto affrontare, in quei 2 321 giorni, ma in tutto il mondo è diventata un simbolo di libertà e della resistenza umana all'oppressione e alla privazione dei diritti fondamentali dell'uomo, così come un modello di dignità e di coraggio per noi tutti. I suoi figli - un ragazzo e una ragazza - sono stati sempre con lei. Non dimenticherò mai quando mi contattarono diversi anni fa, quando ricoprivo un ruolo diverso, per chiedermi di aiutare la loro madre. Quello era vero amore filiale per una madre. Può andare fiera dei suoi figli!
<P>
(Applausi)
<P>
Il terrorismo dei suoi rapitori è un attacco diretto ai nostri valori, alla libertà, alla dignità umana e alla democrazia.
<P>
Signora Betancourt, il suo esempio ci dimostra chiaramente, ancora una volta, che le democrazie non devono mai indietreggiare di fronte al terrorismo. E' un dovere politico e morale assicurare l'applicazione delle leggi.
<P>
Durante la sua prigionia molti parlamentari europei hanno lavorato instancabilmente per il suo rilascio e so che numerosi rappresentanti di diversi comitati per la liberazione di Ingrid Betancourt sono presenti qui oggi - promotori attivi della sua causa e impegnati per ottenere la liberazione di tutti gli ostaggi in Colombia. Voglio salutare ed estendere il nostro caloroso benvenuto a tutti coloro che hanno fatto sentire la propria voce per conto di Ingrid Betancourt e che sono qui presenti oggi al Parlamento europeo.
<P>
(Applausi)
<P>
Onorevoli colleghi, signore e signori, noi dobbiamo perseverare nel nostro impegno per assicurare il rilascio di tutti quanti sono ancora privati della libertà. Questo è un altro dei motivi della sua visita di oggi. Lei stessa ha detto: "Per una vittima del terrorismo, il pericolo più grande è quello di essere dimenticati. Quando ero nella giungla, io avevo un volto e un nome. Io chiedo ora che si faccia lo stesso per quanti sono ancora là.” Tali erano le sue parole e tali sono ancora. A nome del Parlamento europeo, noi chiediamo oggi proprio questo.
<P>
Quest'anno si celebra il sessantesimo anniversario della Dichiarazione universale dei diritti umani, adottata dall'Assemblea generale delle Nazioni Unite il 10 dicembre 1948. Questa dichiarazione presentava il primo impegno formale a livello mondiale per la protezione della dignità di ogni persona e dell'uguaglianza di tutti, senza differenze di colore, di religione o di origine. L'articolo 3 della dichiarazione recita: "Ogni individuo ha diritto alla vita, alla libertà ed alla sicurezza della propria persona.”
<P>
Moltissime persone sono state private della libertà per aver difeso i diritti dell'uomo. Nel corso della conferenza intitolata La parola ai difensori, che si sta svolgendo questa settimana al Parlamento europeo, abbiamo ascoltato numerose testimonianze di persone che sono state perseguitate, arrestate in modo arbitrario o costrette all'esilio per aver difeso diritti e libertà fondamentali. Abbiamo anche avuto l'opportunità di discutere nel dettaglio in che modo proteggere queste persone e sostenere il loro lavoro.
<P>
Signora Betancourt, siamo onorati e felici di chiederle di prendere la parola.
<SPEAKER ID="005" NAME="Ingrid Betancourt">
(FR) Signor Presidente, signore e signori, onorevoli parlamentari è con profonda emozione che sono qui con voi oggi, proprio nel giorno in cui le Nazioni Unite e l'Unione europea celebrano il sessantesimo anniversario della Dichiarazione universale dei diritti dell'uomo.
<P>
Ovviamente, non posso fare a meno di pensare quale straordinaria coincidenza sia questa. Soltanto tre mesi fa, vi vedevo all'opera dalle profondità più oscure della foresta pluviale in Amazzonia e la mia più grande speranza era che altri venissero qui a parlare per nostro conto, mentre noi rimanevamo prigionieri della follia di alcuni e del disinteresse di altri.
<P>
Credo sinceramente che sia un miracolo riuscire a condividere oggi questi momenti con voi. Io giungo qui piena di ammirazione per un Parlamento che invidio. Condivido con tutti gli abitanti dell'America Latina il sogno è che il vostro esempio sia contagioso e che le nostre genti si uniscano per incontrarsi un giorno in un parlamento dell'America Latina, come il vostro, e che grazie al dialogo e al rispetto trovino la chiave di un grande e generoso destino comune per il nostro continente.
<P>
So fin troppo bene quanto avete pensato a me in quegli anni difficili. Ricordo con precisione l'impegno, al fianco delle nostre famiglie, in un momento in cui il mondo aveva perso interesse nel destino degli ostaggi in Colombia e il parlare di noi provocava reazioni di disappunto.
<P>
Nella giungla ascoltavo la radio che trasmetteva una seduta del vostro Parlamento. Non vedevo le immagini, ma sentivo le voci dei giornalisti che descrivevano l'incontro. E' stato da qui, da quest'Aula, attraverso di voi, attraverso il vostro rifiuto di desistere e la vostra disapprovazione silenziosa che è arrivato il primo aiuto. Grazie a voi io ho capito, più di cinque anni fa, che non eravamo più soli.
<P>
Se ho continuato a sperare per tutti quegli anni, se ho potuto aggrapparmi alla vita, se ho potuto portare la mia croce giorno dopo giorno, è stato perché sapevo di esistere nei vostri cuori. Mi dicevo che avrebbero potuto farmi sparire fisicamente, ma il mio nome e il mio volto avrebbero continuato a vivere nei vostri pensieri.
<P>
Ecco perché, dal primo momento in cui ho rimesso piede nel mondo da persona libera, ho voluto venire qui, in questo posto che sento come anche casa mia. Dovevo dirvi che niente di quello che avete detto o fatto è stato vano. Se io sono viva, se ho riscoperto la gioia di vivere, lo devo a voi. Dovete capire che le vostre parole mi hanno liberato ben prima che mi arrivasse l'aiuto materiale.
<P>
Grazie!
<P>
(Applausi)
<P>
Grazie a voi tutti. Grazie di aver aperto i vostri cuori a una tragedia così distante. Quando ho pensato alla creazione di uno status di vittima del terrorismo e ho esposto alle Nazioni Unite il bisogno di dare spazio ai familiari delle vittime affinché si potessero esprimere, io ho pensato al vostro esempio. So che avete ricevuto la mia famiglia, mia madre, i miei figli e che li avete ascoltati. Nella giungla, quando l'ho saputo, questo ha cambiato tutto. Grazie alla vostra generosità, il Parlamento europeo è diventato un trampolino per conoscere al mondo le barbarie che abbiamo subito e che 3 000 miei connazionali stanno ancora subendo.
<P>
Le parole pronunciate qui, che hanno permesso la mia liberazione mia e quella dei miei compagni, hanno reso necessario agire nel rispetto della vita di tutti gli ostaggi e anche di tutti i guerriglieri, che erano i nostri rapitori. Il fatto che non ci sia stata violenza è stato il risultato del vostro rigore e del vostro impegno, un risultato specifico, chiaro e concreto della vostra azione.
<P>
(Applausi)
<P>
Vorrei anche rendere omaggio in questa sede alle migliaia di attivisti per i diritti umani, i paladini della libertà che si sono adoperati in tutto il mondo per assicurare il nostro ritorno a casa e il ritorno di tante, tante altre persone in tutto il pianeta. Vedo qui le magliette gialle della Federazione internazionale dei comitati di appoggio a Ingrid Betancourt (FICIB).
<P>
(Applausi)
<P>
(ES) Vorrei ringraziare la FICIB per aver lottato per la liberazione di tutti gli ostaggi in Colombia. Voi siete stati i primi ad aprire queste porte. Grazie a voi, io e quindici miei compagni abbiamo ritrovato la libertà. Dobbiamo continuare a lottare e combattere per liberare gli altri ostaggi ed io so di poter contare su di voi.
<P>
(Applausi)
<P>
(FR) In molti hanno combattuto per la libertà, come la FICIB naturalmente e molti altri comitati in tutto il mondo: comitati a Parigi, comitati in Italia, nei Paesi Bassi, in Grecia, Germania, Irlanda, Danimarca, Svezia, dappertutto. Avevamo amici ovunque: in Canada, negli Stati Uniti, in America Latina, ma tutto è cominciato qui. Grazie!
<P>
(Applausi)
<P>
Ogni giorno, per più di sei anni, questi paladini della libertà hanno organizzato azioni per assicurare che la nostra tragedia non fosse spazzata via dall'indifferenza. Noi siamo liberi, alcuni di noi, ma non tutti. La loro lotta continua.
<P>
Abbiamo più che mai bisogno del vostro sostegno per loro, della vostra disponibilità, della vostra volontà e del vostro tempo. E abbiamo più che mai bisogno delle vostre parole. La sola arma in cui dovremmo credere, sapete, è il potere delle parole.
<P>
(ES) Vorrei sottolineare quale straordinario strumento siano le parole, perché oggi penso con molta tristezza a una donna che ha usato le parole come un'arma ed ha ricevuto come risposta violenza e armi da fuoco.
<P>
Una donna colombiana, Olga Marina Vergara, è morta il 22 settembre, assassinata insieme a suo nipote, suo figlio e altri membri della sua famiglia. Era un'attivista per i diritti umani. Era una donna che faceva sentire la sua voce, che usava le parole per difendere gli altri.
<P>
Oggi penso a lei e qui, in questo luogo sacro, chiedo alle autorità del mio paese, la Colombia, di fare quanto necessario per trovare i responsabili affinché siano consegnati alla giustizia e, con un giusto processo, siano puniti per gli atti ignobili che hanno commesso.
<P>
(Applausi)
<P>
(FR) Tutti sappiamo quanto le parole siano importanti. Sono proprio le parole il mezzo più efficace per combattere l'odio e la violenza. Vi sarà sicuramente familiare quel senso di frustrazione che si avverte quando non si riesce a "fare”, quando "parlare” sembra soltanto un'inutile perdita di tempo. Credo che sia capitato a tutti - a me di certo è successo quando ero membro del parlamento colombiano - di rammaricarsi, ad esempio, di non appartenere alla compagine governativa, all'esecutivo, dove si prendono le decisioni, si firmano gli assegni e si conclude il lavoro. In un mondo materiale come il nostro, in cui ciò che non si vede non esiste, tutti noi dobbiamo fare i conti con questa frustrazione.
<P>
Il parlamento, tuttavia, è il tempio della parola, della parola liberatrice. E' proprio qui che ha inizio il lungo cammino di una società verso la consapevolezza. E' qui che si elaborano e si affrontano le questioni che stanno più a cuore al nostro popolo. Se l'esecutivo decide di agire, significa che, a monte, qualcuno di voi, qui in Parlamento, si è alzato e ha parlato. Sappiamo tutti molto bene che, ogni volta che uno di voi fa sentire la propria voce qui in Parlamento, l'infamia arretra.
<P>
Le parole hanno un impatto considerevole sulla vita reale. Sartre lo capì già durante l'infanzia. Françoise Dolto espresse egregiamente lo stesso concetto quando affermò che gli esseri umani sono entità di parole e che le parole possono confortare, lenire e generare vita, ma allo stesso tempo portare alla malattia e alla morte. Le parole che pronunciamo esprimono la forza delle nostre emozioni più profonde.
<P>
Quello che vi sto per raccontare è piuttosto personale, sto per condividere con voi un breve episodio della mia vita privata. Ho scoperto con sorpresa che, durante la mia assenza, mia figlia ha trovato la forza di andare avanti attingendo a un serbatoio di parole che avevo pronunciato, quasi senza pensarci, nel corso della vita. Non avrei mai immaginato quanta speranza e quanta forza le avrebbero donato quelle mie parole quando ero lontana e prigioniera. Le sta particolarmente a cuore una lettera, che non ricordavo neppure di aver scritto, e che le avevo spedito in occasione del suo quindicesimo compleanno. Dice di aver riletto quella lettera ad ogni compleanno...
<P>
(Applausi)
<P>
...e che ogni anno, grazie ai piccoli cambiamenti portati dell'età, vi scopriva sempre qualcosa di nuovo, che parlava alla persona che stava diventando...
<P>
(Applausi)
<P>
I medici lo chiamano disturbo post-traumatico da stress. Va affrontato. Non c'è altra soluzione. Mi dispiace.
<P>
Dicevo che ogni volta che rileggeva quelle parole vi scopriva qualcosa di nuovo, che parlava alla persona che stava diventando, a ciò che le stava accadendo. Mio Dio, se solo l'avessi saputo! Avrei dedicato maggiore impegno a seminare sul suo cammino più amore e più sicurezza.
<P>
Penso a noi, a voi e a me, oggi. Se riuscissimo a cogliere davvero l'impatto delle parole che pronunciamo, forse saremmo più audaci, più coraggiosi, più esigenti quando discutiamo di come alleviare le sofferenze di coloro che possono continuare a lottare soltanto se ci ergiamo a paladini della loro battaglia. Le vittime dei regimi dispotici sanno bene che le nostre parole di oggi trasmettono il peso delle loro sofferenze e danno un senso alla loro lotta. Voi non avete mai dimenticato i loro nomi e la loro situazione; avete impedito che i loro oppressori potessero agire indisturbati, complice il silenzio sui loro crimini; non avete permesso agli oppressori di mascherare con la dottrina, l'ideologia o la religione gli orrori inflitti alle loro vittime.
<P>
Durante la mia prigionia ho sentito il portavoce delle Forze armate rivoluzionarie della Colombia, Raúl Reyes, parlare più volte a mio nome. L'ho sentito ripetere alla radio: "Ingrid dice questo”, "Ingrid dice quello”. Con profonda indignazione ho scoperto che, con il mio rapimento, la guerriglia non solo mi aveva sottratto il mio futuro, ma usurpava anche la mia voce.
<P>
Ed è con la consapevolezza di potermi nuovamente esprimere che mi rivolgo a voi, per dirvi che il mondo ha un assoluto bisogno che l'Europa faccia sentire la propria voce. In un mondo ormai sopraffatto dall'inquietudine, dove la paura del domani rischia di farci chiudere in noi stessi, dobbiamo aprirci, tendere generosamente la mano e cominciare a cambiare il mondo.
<P>
La società del consumo in cui viviamo non ci rende felici. I tassi di suicidio, i livelli di tossicodipendenza e violenza nella società sono solo alcuni dei sintomi di un malessere globale che si sta diffondendo. Il surriscaldamento del pianeta e le conseguenti catastrofi naturali sono un monito che ci ricorda che la Terra non è più in grado di sopportare la nostra irresponsabilità e il nostro egoismo.
<P>
(Applausi)
<P>
Che relazione esiste, dunque, fra tutto questo e la sofferenza delle vittime della barbarie in tutto il mondo? Credo che vi sia un legame molto profondo. Durante la mia prigionia ho avuto modo di analizzare a fondo il comportamento sociale dei miei rapitori. I guerriglieri che mi sorvegliavano avranno avuto l'età dei miei figli; i più giovani avevano 11, 12, 13 anni, i più vecchi 20, 25 al massimo. La maggior parte di loro - direi il 95 per cento circa - prima di essere reclutati dalle FARC, raccoglieva foglie di coca. Vengono chiamati "i raspachines”. Trascorrono le giornate, dall'alba al tramonto, a trasformare le foglie di coca in pasta di coca, che verrà successivamente utilizzata come base per la cocaina.
<P>
Sono contadini giovanissimi che vivono spesso negli angoli più remoti del paese ma che, grazie alla televisione satellitare, sono aggiornati su tutto quello che accade nel mondo. Sono bombardati di informazioni, come i nostri figli e, proprio come loro, sognano l'iPod, la Playstation, i DVD. Per loro, tuttavia, il mondo del consumo che anelano è assolutamente irraggiungibile. Come se non bastasse, il lavoro nelle piantagioni di droga, per quanto meglio retribuito rispetto a quello dei contadini tradizionali in Colombia, soddisfa a malapena i loro bisogni primari.
<P>
Vivono in un costante stato di frustrazione, di incapacità di rispondere alle esigenze di una famiglia, incalzati dalle forze dell'ordine (ovviamente, perché impegnati in un'attività illegale), spesso vittime della corruzione o della violenza di ufficiali senza scrupoli, sottoposti ad ogni sorta di abuso, truffa o attività losche per mano dei criminali che dominano la regione. E' questo l'impero della criminalità, del narcotraffico, della mafia. Finiscono così per affogare nell'alcol il loro dolore, sperperando i pochi pesos guadagnati nei locali improvvisati dove si rifugiano.
<P>
Quando si arruolano nelle FARC, questi ragazzi credono di aver trovato la soluzione ai loro problemi: avranno vitto, alloggio e vestiario a vita. Credono di poter fare carriera, scalando la gerarchia dell'organizzazione militare della guerriglia. Il fucile che imbracciano conferisce loro uno status di rispettabilità nella regione, agli occhi di parenti e amici. E' proprio per questo che, dove regna la povertà, essere guerrigliero rappresenta una forma di trionfo sociale.
<P>
In realtà perdono tutto. Perdono la libertà. Non potranno più abbandonare le FARC né rivedere la propria famiglia. Diventeranno, senza rendersene conto (ma è così, l'ho visto con i miei occhi), gli schiavi di un'organizzazione a cui saranno legati a vita e che li sfrutta come carne da macello in una guerra insensata.
<P>
Questi 15 000 giovani, che formano lo zoccolo duro dell'esercito delle FARC, non si troverebbero in questa situazione se la nostra società avesse offerto loro prospettive concrete di realizzazione. Non lo farebbero se i valori della nostra società non si fossero invertiti e se la brama di potere non fosse diventata un elemento essenziale della nostra quotidianità.
<P>
(Applausi)
<P>
La nostra società sta sfornando masse di guerriglieri in Colombia, fanatici in Iraq, terroristi in Afghanistan ed estremisti in Iran. La nostra società corrompe gli animi e li elimina come scarto del sistema: gli immigrati che non vogliamo; i disoccupati, vergogna sociale; i tossicodipendenti; i narcotrafficanti; i bambini soldato; i poveri; gli ammalati; tutti coloro che non trovano un posto nel nostro mondo.
<P>
Dobbiamo porci delle domande. Abbiamo il diritto di proseguire nella costruzione di una società da cui la maggioranza è esclusa? Abbiamo il diritto di perseguire esclusivamente la nostra felicità sebbene questa sia causa di infelicità per così tanti esseri umani? E se ridistribuissimo agli affamati del mondo il cibo che noi gettiamo via a tonnellate? E se puntassimo a modelli di consumo più razionali, per consentire anche agli altri di sfruttare i vantaggi della modernità? Possiamo concepire un modello di civiltà diverso per il futuro, in cui la comunicazione ponga fine ai conflitti, ai conflitti armati, in cui il progresso tecnologico ci consenta di ridefinire le coordinate spazio-temporali, per far sì che ciascun individuo occupi il proprio legittimo posto semplicemente in quanto cittadino del mondo?
<P>
Ritengo che le tutela dei diritti umani presupponga un cambiamento nelle nostre usanze e abitudini. Serve la consapevolezza della pressione che il nostro stile di vita esercita su coloro che non possono accedervi. Non possiamo continuare a colmare il vaso delle ingiustizie sperando che non arrivi mai la goccia che lo faccia traboccare.
<P>
(Applausi)
<P>
Siamo tutti esseri umani, con gli stessi bisogni e le stesse aspirazioni. Dovremmo cominciare a riconoscere anche agli altri - a chi vive sotto un ponte, a chi ci rifiutiamo persino di guardare perché deturpa l'ambiente - il diritto di desiderare quello che desideriamo noi.
<P>
(Applausi)
<P>
E poi c'è il nostro cuore.Siamo tutti capaci di dare il meglio di noi stessi ma, sotto la pressione del gruppo, sappiamo anche dare il peggio. Temo che nessuno possa sentirsi immune da una certa dose di malvagità. Quando osservavo i miei rapitori, mi domandavo sempre se sarei mai riuscita a comportarmi come loro. Era evidente l'enorme pressione a cui la maggior parte di loro era sottoposta, pressione che scaturiva dalle pretese del gruppo.
<P>
Come possiamo difenderci da tutto questo? Come possiamo garantire il rispetto dei diritti umani, in primo luogo nella nostra coscienza - ogni volta che accettiamo passivamente, fingiamo di non vedere o accampiamo scuse - e successivamente in tutto il mondo? Come possiamo difenderci? L'armatura più resistente sarà sempre quella della nostra spiritualità e dei nostri principi. E' con le parole che dobbiamo combattere; sono le parole l'arma vincente.
<P>
Per questo ribadisco l'importanza del dialogo se intendiamo davvero porre fine ai conflitti nel mondo. Che si tratti di una guerra nel mio paese, della guerra in Colombia, dei conflitti in Darfur, nello Zimbabwe, nella Repubblica democratica del Congo o in Somalia, la soluzione sarà sempre la medesima. Serve il dialogo; è necessario riconoscere l'altrui diritto di essere ascoltati, senza contare se il nostro interlocutore sia nel torto e nella ragione, buono o cattivo, perché con il dialogo possiamo salvare delle vite umane.
<P>
(Applausi)
<P>
Vorrei condividere con voi una mia convinzione. Non vi è nulla di più forte delle parole. Dobbiamo inondare il mondo di parole, per arrivare al cuore delle persone e cambiare atteggiamento. Solo attingendo alla ricchezza delle nostre anime possiamo parlare a nome di tutti. Solo con le parole che vengono dal cuore possiamo costruire la pace. Solo con le parole possiamo preservare la libertà di tutti; solo con le parole possiamo iniziare a costruire una civiltà nuova, la civiltà dell'amore.
<P>
(Applausi)
<P>
Concedetemi una breve digressione sull'amore. Sapete tutti che, dal giorno della mia liberazione, il mio pensiero è costantemente rivolto ai miei fratelli di sventura, tuttora incatenati agli alberi come bestie, a coloro che sono rimasti nella foresta mentre io me ne sono andata. Venite con me a vedere in che condizioni vivono.
<P>
(Applausi)
<P>
Scusatemi, l'emozione è molto forte.
<P>
(Applausi)
<P>
Venite con me a vedere in che condizioni vivono, nascosti nella fitta boscaglia che copre l'azzurro del cielo...
<P>
(Applausi)
<P>
...soffocati dalla vegetazione che li stringe come una morsa, avvolti dal ronzio incessante di insetti sconosciuti, che li privano persino del diritto di riposare in silenzio, circondati dalle più svariate mostruosità che li perseguitano.
<P>
Scusatemi, non ce la faccio. Sono mortificata.
<P>
(Applausi)
<P>
...circondati dalle più svariate mostruosità che li perseguitano, senza tregua, tormentando i loro poveri corpi.
<P>
E' possibile che ora ci stiano ascoltando, con l'orecchio incollato alla radio, e che attendano le nostre parole che ricorderanno loro di essere ancora vivi. Per i loro aguzzini sono solo oggetti, merce di valore inferiore addirittura al bestiame. Ogni singolo giorno, per loro, per i rapitori, essi non rappresentano altro che una corvè penosa, dalla quale non traggono alcun profitto immediato e facile bersaglio della loro irritazione.
<P>
Mi preme citarli tutti, uno per uno. Vi prego di concedermi qualche istante per rendere omaggio a ciascuno di loro, che, sentendo pronunciare il proprio nome, ci risponderà dagli abissi infernali della foresta con il cuore palpitante. Allora, per pochi, brevi momenti, saremo riusciti a liberarli dalla pesante umiliazione delle catene.
<P>
ALAN JARA, SIGISFREDO LOPEZ, OSCAR TULIO LIZCANO, LUIS MENDIETA, HARVEY DELGADO, LUIS MORENO, LUIS BELTRAN, ROBINSON SALCEDO, LUIS ARTURO ARCIA, LIBIO MARTINEZ, PABLO MONCAYO, EDGAR DUARTE, WILLIAM DONATO, CESAR LASSO, LUIS ERAZO, JOSE LIBARDO FORERO, JULIO BUITRAGO, ENRIQUE MURILLO, WILSON ROJAS, ELKIN HERNANDEZ, ALVARO MORENO, LUIS PENA, CARLOS DUARTE, JORGE TRUJILLO, GUILLERMO SOLORZANO, JORGE ROMERO, GIOVANNI DOMINGUEZ.
<P>
Penso anche a una donna straordinaria, Aung San Suu Kyi, che sta pagando con la propria vita il diritto del suo popolo alla libertà, e che ha iniziato uno sciopero della fame per far sentire la propria voce. Oggi più che mai ha bisogno delle nostre parole per trovare la forza di andare avanti.
<P>
(Applausi)
<P>
Ovviamente porto sempre nel cuore anche il triste destino di un mio connazionale, Guilad Shalit, rapito nel giugno del 2006. La sua famiglia continua a soffrire come ha sofferto la mia, bussando a ogni porta, muovendo mari e monti per ottenerne la liberazione. Il suo destino personale è legato a interessi politici da lui indipendenti e incontrollabili.
<P>
GUILAD SHALIT, AUNG SAN SUU KYI, LUIS MENDIETA, ALAN JARA, JORGE TRUJILLO, FORERO,...
<P>
I loro nomi riecheggiano fra le pareti di quest'Aula e portano il peso dell'infamia. Devono sapere che, finché non avranno riconquistato la libertà, ognuno di noi si sentirà prigioniero.
<P>
Auspico con tutta me stessa che l'applauso che si leva da questo Parlamento possa far sentire loro tutto il nostro amore, tutta la nostra forza e la nostra energia, colmando la distanza che ci separa. Devono sapere che il nostro impegno è assoluto. Devono avere la certezza che non ci arrenderemo mai e che continueremo a lottare finché non saranno di nuovo liberi.
<P>
Grazie.
<P>
(L'Assemblea, in piedi, applaude lungamente)
<SPEAKER ID="999" NAME="Presidente">
Signora Betancourt, lei ha condiviso la sua anima con noi, i membri liberamente eletti del Parlamento europeo e - onorevoli colleghi, credo di poter parlare a nome di tutti - mai prima in quest'Aula abbiamo assistito a un momento di commozione così profonda.
<P>
Signora Betancourt, lei si è fatta portavoce di un messaggio di solidarietà e dell'auspicio che la sua esperienza - la sofferenza che ha dovuto sopportare e la libertà di cui gode oggi - possa aiutare tutti i prigionieri ancora nelle mani dei terroristi a riconquistare la libertà, proprio come ha fatto lei. Questo è il messaggio di solidarietà più forte che possa mandare ai prigionieri di tutto il mondo e di questo le siamo infinitamente grati.
<P>
(Applausi)
<P>
Signora Betancourt, con la sua lotta per la libertà, la democrazia, i diritti umani e la dignità di ogni singolo individuo, ha dato una ragione in più a tutti noi, membri liberamente eletti del Parlamento europeo, per continuare a combattere pacificamente, con costanza e impegno assoluti. Ci ha invitati al dialogo e ha individuato nella parola l'elemento essenziale della vita. La parola ha aperto la strada alla comunicazione umana. Lei ci esorta a proseguire in questa direzione.
<P>
Signora Betancourt, vorrei concludere affermando che per noi è stato un privilegio partecipare a questa toccante sessione in sua presenza, un momento di profonda emozione umana ma, allo stesso tempo, un appello accorato, un appello rivolto a tutti noi, che siamo stati eletti per agire. Ora che ha riconquistato la libertà e una nuova vita, noi tutti auspichiamo che possa ritrovare la pace nel suo paese, la Francia - un paese estremamente significativo all'interno dell'Unione Europea nonché presidente in carica per questo semestre - e che possa raggiungere la felicità che desidera. Ma soprattutto, le auguriamo di vivere nell'amore di cui ci ha parlato. Merci, Signora Betancourt!
<P>
(Applausi)
<P>
(La seduta inizia alle 15.55)
