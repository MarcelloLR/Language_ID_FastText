<CHAPTER ID="003">
Approvazione del processo verbale
<SPEAKER ID="008" NAME="Presidente">
Il processo verbale della seduta di martedì 18 dicembre 2007 è stato distribuito.
<P>
Vi sono osservazioni?
<SPEAKER ID="009" NAME="Sophia in 't Veld" AFFILIATION="ALDE">
(EN) Signor Presidente, prima di passare all'ordine del giorno, gradirei ricevere qualche chiarimento su un punto inserito all'ordine del giorno di domani mattina, che lei ha già menzionato: il discorso del Grand Muftì di Siria. Sarà il primo di una serie di discorsi pronunciati da autorità religiose dinanzi a quest'Assemblea riunita in seduta plenaria, nel contesto dell'Anno europeo del dialogo interculturale. Vorrei sapere il motivo per cui la Conferenza dei presidenti ha deciso di interpretare il dialogo interculturale esclusivamente come un monologo interreligioso e capire se la stessa Conferenza ritiene che una tornata costituisca una piattaforma ideale per trasmettere messaggi di carattere religioso.
<P>
(Applausi)
<P>
Infine, vorrei sapere se la Conferenza dei presidenti è disposta a prendere in considerazione l'ampliamento dell'elenco degli oratori ospiti e di renderlo più rappresentativo, includendovi donne e organizzazioni non religiose. Il gruppo ALDE ha proposto di invitare anche la signora Jahangir, relatrice speciale dell'ONU sulla libertà di religione e di credo, a parlare dinanzi alla plenaria. Mi auguro che lei possa darmi chiarimenti in merito.
<P>
(Applausi)
<SPEAKER ID="010" NAME="Presidente">
La ringrazio, onorevole in 't Veld. Se ricordo bene, si è trattato in effetti di una decisione adottata all'unanimità dalla Conferenza dei presidenti. L'onorevole Cohn-Bendit ha dubbi al riguardo; provvederemo quindi alla verifica. In ogni caso, la decisione è stata presa da una grande maggioranza e anche noi abbiamo sostenuto che l'elenco non doveva essere considerato tassativo, ma che avremmo interpellato anche altre commissioni del Parlamento europeo, in particolare, per proporre ulteriori attività sulle quali potremmo poi esprimere il voto.
<P>
Onorevole in 't Veld, può stare tranquilla che in questo caso la discussione è stata la più ampia possibile e che noi siamo sempre disposti ad accettare ulteriori proposte, che ovviamente dovranno essere decise dalla Conferenza dei presidenti o dall'Assemblea.
<SPEAKER ID="011" NAME="Monica Frassoni" AFFILIATION="Verts/ALE">
Signor Presidente, onorevoli colleghi, solo una precisazione: il mio gruppo non era d'accordo.
<SPEAKER ID="012" NAME="Presidente">
Sottolineerei quindi ancora una volta che il suo gruppo chiaramente non era d'accordo. Controlleremo questo punto di nuovo nel processo verbale, non perché dubitiamo di quanto affermato, ma per garantire la precisione del processo verbale. In ogni caso, la decisione è stata presa da una maggioranza che raramente ha caratterizzato la Conferenza dei presidenti.
<SPEAKER ID="013" NAME="Sarah Ludford" AFFILIATION="ALDE">
(EN) Signor Presidente, vorrei solo aggiungere due parole alla questione sollevata dall'onorevole in 't Veld. Come ho scritto nel messaggio di posta elettronica indirizzato a lei e inviato in copia ad altri deputati questa mattina, un altro fatto deplorevole è che lei, a quanto pare, ha paragonato il Grand Mufti al Papa o al Rabbino capo britannico quale rappresentante europeo della sua particolare religione. Ritengo che tale paragone trasmetta un pessimo segnale ai musulmani che sono europei.
<P>
La visita di domani impone la massima cortesia - sebbene gradiremmo uno scambio di opinioni sugli abusi dei diritti umani in Siria. Mi auguro, tuttavia, che nel suo futuro elenco di ospiti di quest'anno sia compreso un rappresentante europeo dell'Islam - e non una personalità esterna all'UE - che potrebbe essere scelto per rappresentare i musulmani in Europa, requisito questo che il Grand Mufti non soddisfa.
<P>
'
<SPEAKER ID="014" NAME="Presidente">
Onorevole Ludford, pur con tutta la buona volontà e comprensione reciproca, di sicuro non sarà mai possibile pervenire a un accordo al cento per cento su questioni di questo tipo. Posso comunque dirle che i presidenti dei gruppi hanno raggiunto la decisione a grande maggioranza. Con buona volontà sarà anche possibile trovare il giusto equilibrio attraverso le attività delle nostre diverse commissioni, di modo che tutti possano sentirsi coinvolti. Vorrei quindi chiedervi adesso di trattare i nostri ospiti, quando saranno presenti, con considerazione e rispetto. Dopotutto, vogliamo promuovere il dialogo, non impedirlo. Questa è essenzialmente la richiesta che rivolgo a tutti voi.
<P>
(Il Parlamento approva il processo verbale della seduta precedente)
