<CHAPTER ID="019">
Interventi di un minuto (Articolo 144 del Regolamento del Parlamento)
<SPEAKER ID="031" NAME="Presidente">
L'ordine del giorno reca gli interventi di un minuto su questioni di rilevanza politica.
<SPEAKER ID="032" NAME="Georgios Papastamkos" AFFILIATION="PPE-DE">
(EL) Signor Presidente, non è un segreto che l'obiettivo dichiarato per i biocombustibili è stato fissato al 10% delle fonti energetiche rinnovabili.
<P>
Ho l'impressione che i Commissari responsabili dell'Energia, dell'Ambiente, dell'Industria e dell'Agricoltura abbiamo differenti opinioni in merito. Per risparmiare tempo, non farò riferimento alle comunicazioni private. Tuttavia, com'è possibile che vi siano quattro Commissari e quattro punti di vista diversi?
<P>
Signor Presidente, onorevoli colleghi, quale messaggio posso trasmettere agli agricoltori greci che hanno trasformato o intendono trasformare le loro colture per produrre biocombustibili di prima generazione a seguito della ristrutturazione dell'OCM dello zucchero?
<SPEAKER ID="033" NAME="Ioan Mircea Paşcu" AFFILIATION="PSE">
(RO) Per il prossimo festival organizzato dal Parlamento europeo nell'ambito del dialogo interculturale, ogni paese è stato invitato a produrre un film sul tema. Per quanto mi è dato di capire, la proposta iniziale della Romania non era stata accettata perché non rispondeva al tema, ma la produzione che l'ha sostituita, ovvero il film California Dreaming, presenta carenze ancora maggiori.
<P>
La prima è che risponde ancora meno al tema, nonostante abbia inaugurato il festival di Cannes, mistificando la realtà e alterando l'immagine del mio paese. Mentre tutti gli altri film traspongono il dialogo interculturale a livello personale, umano, California Dreaming riguarda un caso immaginario di un trasporto americano in Romania, che viene fermato dalle autorità locali e culmina in guerra civile.
<P>
Inoltre, il film è infarcito di linguaggio osceno e di scene di sesso esplicito e di violenza, caso unico nel festival. Non credo che tutte queste siano virtù del dialogo interculturale. Ma la carenza maggiore è che, a quanto pare, questo film non è stato scelto dalla Romania, ma dai dipendenti del Parlamento europeo.
<P>
Se questo è vero, la situazione è grave perché un concetto apolitico, come il dialogo interculturale, è consapevolmente politicizzato per motivi oscuri, danneggiando così l'immagine di uno Stato membro dell'Unione europea. Di conseguenza, chiedo a quest'Assemblea di esaminare la questione.
<SPEAKER ID="034" NAME="Ignasi Guardans Cambó" AFFILIATION="ALDE">
(ES) Signor Presidente, la trasparenza dev'essere uno dei cardini delle istituzioni dell'UE. Questo vale anche per il Parlamento europeo e ancora di più per la Commissione europea, dove gli alti funzionari godono di un immenso potere, con scarso controllo politico di qualsiasi tipo.
<P>
Desidero quindi denunciare in quest'Aula la pratica della Commissione di rispondere alle risoluzioni politiche di quest'Assemblea attraverso meccanismi simili a quelli dei tempi del "'Politburo” o dei "kremlinologhi” che analizzavano i documenti. Mi riferisco, sebbene sia solo un esempio, al processo verbale della seduta del 13 dicembre 2007, alla voce "Seguito dato alle risoluzioni del Parlamento”, dove si dichiara che era stata distribuita una comunicazione della Commissione sul seguito dato a una risoluzione del Parlamento.
<P>
Questo testo, signor Presidente, è pubblicato in inglese e in francese, non in tutte le lingue ufficiali della Comunità, con il codice SP/207/5401, su una pagina web dove mi ci sono volute tre settimane per trovarlo, con l'assistenza del personale del Segretariato e di altri funzionari del Parlamento. Senza trasparenza non può esistere democrazia; qui abbiamo ipocrisia nel discorso della Commissione, che sostiene di avere consultato l'Aula e che poi nasconde i suoi documenti e le sue risposte sul web senza alcuna forma di pubblicità.
<SPEAKER ID="035" NAME="Jan Tadeusz Masiel" AFFILIATION="UEN">
(PL) Signor Presidente, la discussione sugli organismi geneticamente modificati è venuta nuovamente alla ribalta nelle ultime settimane. Gli agricoltori polacchi potrebbero ridurre i costi di produzione introducendo OGM, ma non intendono farlo. Questo perché vogliono proteggere i consumatori europei e garantire che i prodotti agroalimentari polacchi rimangano sani e buoni da mangiare.
<P>
Purtroppo, gli agricoltori polacchi sono vincolati dalle disposizioni dell'Unione. Ciascuno Stato membro dell'Unione dovrebbe poter decidere da solo se introdurre o meno organismi geneticamente modificati nel proprio territorio. Dato che i contribuenti europei stanno già fornendo un sostanziale contributo a sostegno dell'agricoltura, i prodotti agricoli dovrebbero, quanto meno, essere sani, buoni da mangiare e non contenere sorprese.
<SPEAKER ID="036" NAME="Claude Turmes" AFFILIATION="Verts/ALE">
(EN) Signor Presidente, mercoledì di questa settimana quest'Assemblea discuterà il Trattato di Lisbona, e i cittadini punteranno su di noi i loro occhi per tali questioni istituzionali. Ma i cittadini sono ancora più interessati a vedere come le istituzioni affrontano l'aspetto questione pratico del processo decisionale europeo. Uno degli aspetti più importanti è la trasparenza e il lobbysmo.
<P>
La Commissione europea, tre anni fa, è stata ben consigliata di lanciare una cosiddetta iniziativa sulla trasparenza, ma adesso veniamo a sapere che intende presentare un registro in cui non apparirebbe alcun nome dei gruppi di pressione né sarebbero disponibili informazioni significative su quanto denaro viene speso per il lobbysmo.
<P>
Consiglio al Presidente della Commissione Barroso e anche al Commissario Kallas di non compromettere la credibilità di cui godono in Europa per quanto riguarda l'iniziativa per la trasparenza, ma di realizzare un registro sensato.
<P>
Questo è ciò di cui hanno bisogno i cittadini, credere in un'equa definizione delle politiche e in un equo processo decisionale a Bruxelles.
<SPEAKER ID="037" NAME="Daniel Strož" AFFILIATION="GUE/NGL">
(CS) La mia intenzione iniziale era affrontare un argomento del tutto diverso. Le circostanze, tuttavia, mi hanno spinto a esprimere la mia opinione su una questione particolarmente seria, la proclamazione d'indipendenza del Kosovo da parte dei separatisti albanesi.
<P>
Sono convinto che questo sviluppo, che è contrario al diritto internazionale, avrà conseguenze e ripercussioni tragiche per l'intera Europa. È particolarmente triste che l'UE intenda avallare quest'atto di separatismo realizzato a spese della Serbia, uno Stato sovrano già fortemente provato. Ciò è sostanzialmente inaccettabile.
<P>
L'intero scenario di quest'atto separatista mi rammenta in maniera nitida gli eventi che hanno avuto luogo nel 1938 nel mio paese, la Cecoslovacchia. In quel momento un atto di separatismo realizzato dai nazionalisti tedeschi e sostenuto all'epoca anche dalle potenze occidentali è stato seguito dalla guerra più terribile della storia. Si sa bene che la storia si ripete o come farsa o come tragedia.
<P>
Non dobbiamo consentire il verificarsi di nessuna delle due possibilità. Invito quest'Assemblea a opporsi a quest'atto di separatismo e alla violazione della sovranità serba.
<SPEAKER ID="038" NAME="Slavi Binev" AFFILIATION="NI">
(BG) Signor Presidente, onorevoli colleghi, intervengo, spinto dall'urgenza di un enorme problema sociale, economico, ambientale e morale che logora la società bulgara ormai da 18 anni. Invece di essere risolto, continua a ingigantirsi come un tumore maligno con conseguenze imprevedibili.
<P>
Sto parlando dell'impresa metallurgica Kremikovtzi, che dovrebbe svolgere un ruolo strategico nell'economia bulgara. Purtroppo, negli ultimi quindici anni, invece di generare reddito per il tesoro, è diventata un flagello per l'intera società. È usata solo per il guadagno privato di alcuni gruppi mafiosi e come fonte per riempire le tasche dei partiti politici. E tutto questo è andato avanti sotto la protezione di diversi governi di fila, compreso quello attuale.
<P>
È particolarmente allarmante che l'attuale crisi della Kremikovtzi, che affronta la reale minaccia della chiusura e della privazione dei mezzi di sussistenza per diecimila lavoratori e per le loro famiglie, è il risultato diretto delle azioni di persone legate sia alla malavita sia ai vertici della classe dirigente.
<P>
Queste persone sono l'ex direttore generale Valentin Zakhariev, l'ex procuratore generale Nikola Filchev, e l'ex capo delle forze di polizia speciali ("i berretti”) Filko Slavov. I loro nomi sono associati non solo alla gestione di Kremikovtzi, ma anche agli aspetti più oscuri del passaggio della Bulgaria alla democrazia, compreso l'assassinio del procuratore militare Nikolay Kolev.
<P>
Com'è noto, queste persone hanno goduto e continuano a godere di protezione da parte del potere giudiziario e del governo. Continuano a sentirsi superiori alle leggi. Sono convinto che sia inconcepibile per uno Stato membro ...
<P>
(Il Presidente interrompe l'oratore)
<SPEAKER ID="039" NAME="Nicolae Vlad Popa" AFFILIATION="PPE-DE">
(RO) Signor Presidente, onorevoli colleghi, all'inizio di febbraio la Commissione europea ha pubblicato la relazione intermedia sui progressi realizzati in Romania per quanto riguarda la riforma giudiziaria. La relazione finale di quest'anno è prevista per giugno e stabilirà se la clausola di salvaguardia sarà applicata o meno. Ritengo che non sarà così, dato che le istituzioni criticate di essere in ritardo potranno risolvere in questo periodo i loro problemi nei quattro settori oggetto di controllo.
<P>
L'applicazione della clausola di salvaguardia significherebbe il non riconoscimento delle sentenze delle giurisdizioni negli Stati membri, che colpirebbe i cittadini e le parti di procedure che non hanno colpa per il fatto che le istituzioni interessate, il governo e il parlamento, non riescono ad adempiere ai loro obblighi. L'applicazione della clausola di salvaguardia dovrebbe essere considerata come non rivolta contro i cittadini rumeni perché è giusto che ne rispondano quanti sono colpevoli di non rispettare i propri obblighi, e non i cittadini rumeni.
<SPEAKER ID="040" NAME="Csaba Sándor Tabajdi" AFFILIATION="PSE">
(HU) Signor Presidente, il 13 febbraio il Primo Ministro laburista australiano Kevin Rudd ha presentato scuse formali a nome del governo australiano per le umiliazioni inflitte alla popolazione aborigena per oltre due secoli. Questo gesto parla da sé ed è particolarmente attuale per noi in Europa.
<P>
A oltre 60 anni dai tragici eventi che si sono verificati durante e dopo la seconda guerra mondiale, vi è un paese in Europa dove tre milioni di persone - il suo popolo, signor Presidente -sono state mandate in esilio, mentre un altro mezzo milione di cittadini è stato privato della cittadinanza, dei diritti umani e della proprietà. Ad oggi non sono state porte scuse.
<P>
L'Europa è costruita non sul nazionalismo e sulla lotta, ma sulle scuse e sul perdono, sulla politica della riconciliazione. Anziché cercare una colpa collettiva e un capro espiatorio, sarebbe bene se i capi di ogni Stato membro dell'Unione europea e in Europa fossero ispirati dall'impegno ad aderire incondizionatamente ai valori fondamentali europei, a rispettarsi reciprocamente, a scusarsi e a proteggere i diritti umani e i diritti delle minoranze. Vi ringrazio molto.
<SPEAKER ID="041" NAME="Tunne Kelam" AFFILIATION="PPE-DE">
(EN) Signor Presidente, domenica prossima, il 24 febbraio, gli estoni celebreranno il 90° anniversario della nascita del loro Stato indipendente. Nonostante sia uno Stato relativamente giovane, l'Estonia fa parte del patrimonio culturale europeo e ne condivide i valori fin dal XIII secolo. Tuttavia, una caratteristica speciale dei 90 anni trascorsi dalla proclamazione dell'indipendenza che noi condividiamo con i nostri vicini - lettoni e lituani - è che godiamo della libertà solo da 39 anni a causa dell'occupazione straniera. Pertanto, vorrei ricordare un fatto importante: esattamente 25 anni fa il Parlamento europeo, quale prima istituzione europea a farlo, ha risposto all'appello di 45 combattenti per la libertà di Lituania, Lettonia ed Estonia, ed ha adottato una risoluzione a sostegno dell'idea di restituire la sovranità alle tre nazioni baltiche occupate. Vorrei ringraziare tutti i deputati passati e presenti del Parlamento europeo che con coraggio hanno espresso la loro solidarietà alle tre nazioni baltiche.
<SPEAKER ID="042" NAME="Neena Gill" AFFILIATION="PSE">
(EN) Signor Presidente, nel periodo precedente le Olimpiadi di Pechino, l'attenzione della comunità internazionale va al primato della Cina per le violazioni dei diritti umani. Non dobbiamo dimenticare, tuttavia, che stanno soffrendo anche altre specie, in primo luogo le tigri. Il loro numero sta crollando a causa dell'elevata domanda di prodotti collegati alle tigri, proveniente in gran parte dalla Cina.
<P>
La causa della loro imminente estinzione è il bracconaggio delle tigri in India. Persino nelle riserve sono stati uccisi i custodi per arrivare alle tigri. Queste poi vengono trasportate illegalmente in Cina attraverso il confine. Si stima che ogni giorno sia uccisa una tigre. A questo ritmo, la tigre sarà virtualmente estinta entro i prossimi cinque anni.
<P>
Accolgo favorevolmente la notizia della scorsa settimana sui piani del governo indiano di creare otto nuove riserve per proteggere la sua popolazione di tigri in declino. Tuttavia, ci vorranno cinque anni per creare nuove riserve, e negli ultimi cinque anni la popolazione delle tigri è già calata oltre il 50%. Pertanto, a meno che l'Unione europea e la comunità internazionale intraprendano un'azione urgente per ridurre la domanda e lottare contro il bracconaggio e il traffico e cambiare le abitudini in Cina sui prodotti collegati alle tigri, le nuove riserve arriveranno un po' troppo tardi.
<P>
Infine, mi auguro che mi sosterrete nella giornata di sensibilizzazione per la protezione della tigre.
<P>
(Il Presidente interrompe l'oratore)
<SPEAKER ID="043" NAME="Viktória Mohácsi" AFFILIATION="ALDE">
(HU) La ringrazio, signor Presidente. Onorevoli colleghi, i commenti manifestamente razzisti di Silvio Berlusconi della scorsa settimana, nei quali ha richiesto tolleranza zero per i Rom, gli immigrati clandestini e i criminali, sono scandalosi e inaccettabili.
<P>
In una dichiarazione di ieri, Francesco Storace, candidato a sindaco nella capitale italiana, ha parlato di "denomadizzare” Roma, chiarendo così che non vi è posto per i Rom nella città eterna. È possibile che tali dichiarazioni siano rese proprio 18 anni dopo che il Parlamento europeo ha adottato una risoluzione su una strategia europea per i Rom?
<P>
Vorrei chiedere ai deputati italiani di spiegare ai loro colleghi nazionali il perché noi abbiamo sostenuto questa risoluzione, gli obiettivi che contiene che abbiamo formulato insieme, e il motivo per cui maltrattare gli zingari sia disdicevole nel XXI secolo. La lettera aperta da me pubblicata in relazione a queste dichiarazioni contro i Rom è stata firmata da 72 organizzazioni non governative Rom, fra cui 33 in Italia, 12 in Ungheria, 9 in Macedonia, 4 in Romania, 3 in Turchia, 2 in Moldavia, 5 in Bulgaria, e 2 in Francia. Grazie.
<SPEAKER ID="044" NAME="Hanna Foltyn-Kubicka" AFFILIATION="UEN">
(PL) Signor Presidente, Alexander Milinkiewicz, capo dell'opposizione in Bielorussia, è stato nuovamente incarcerato oggi a Minsk. Milinkiewicz è stato insignito del premio Sakharov. Il Parlamento europeo gli ha assegnato questo premio nel 2006. Anche Olga Kazulin è stata arrestata. È la moglie di Alexander Kazulin, uno dei più importanti oppositori di Lukaszenko.
<P>
Milinkiewicz ha partecipato a una dimostrazione organizzata da imprenditori privati, la cui libertà d'azione è stata limitata da nuove disposizioni che aumentano il carico fiscale e riducono la libertà di assumere lavoratori. Non era la prima dimostrazione nella quale questo gruppo sociale ha espresso il proprio malcontento. Anche gli organizzatori della marcia sono stati arrestati e interrogati insieme a Milinkiewicz e a Olga Kazulin, che non aveva partecipato alla marcia. Quante volte l'Europa ha assistito passivamente mentre uno dei vincitori del premio Sakharov veniva arrestato? Quante volte i diritti umani sono stati violati impunemente proprio poco oltre le frontiere orientali dell'Unione?
<SPEAKER ID="045" NAME="Urszula Gacek" AFFILIATION="PPE-DE">
(PL) Signor Presidente, la settimana scorsa i media polacchi hanno riportato la storia di Karolina, una ragazza la cui vita è stata distrutta dall'ex fidanzato. A sua insaputa e senza il suo consenso, il fidanzato ha registrato le loro esperienze private comuni e ha pubblicato le registrazioni su Internet dopo la fine della loro relazione. La famiglia e gli amici di Karolina hanno ricevuto messaggi di posta elettronica contenenti materiale pornografico. Poiché non è minorenne, Karolina non è protetta dalla legge polacca e l'autore di quest'azione rimane impunito. Le autorità polacche si sono impegnate a modificare la legge alla prima occasione per proteggere persone la cui vita privata e la cui dignità sono state violate in questo modo. Internet supera i confini nazionali, tuttavia, e non vi è una normativa comunitaria comune per dissuadere i potenziali autori e condannare quelli che commettono azioni di questo tipo.
<P>
Chiedo alla Commissione e agli Stati membri di combattere tale comportamento che potrebbe essere descritto come stupro su Internet.
<SPEAKER ID="046" NAME="Jörg Leichtfried" AFFILIATION="PSE">
(DE) Signor Presidente, onorevoli colleghi, troppi rifugi per animali in Europa servono sostanzialmente a un solo scopo, ovvero disfarsi di gatti e cani randagi. Sembra crudele di per sé, ma la reale crudeltà è costituita dai metodi attuati a questo fine, che comportano ogni forma concepibile di barbarie, dall'avvelenamento alla morte per inedia e bastonate. L'aspetto peggiore della vicenda, tuttavia, è che questi atti crudeli non avvengono in paesi lontani, assolutamente no. Attivisti impegnati in Austria mi hanno riferito che stanno accadendo proprio alle nostre porte. Casi di crudeltà sugli animali sono venuti alla ribalta nella Repubblica ceca solo di recente, ad esempio.
<P>
Ciò che è preoccupante è la breve e succinta dichiarazione della Commissione che la protezione degli animali domestici rientra ancora nella giurisdizione degli Stati membri. Sembra che la Commissione molto spesso intervenga quando non è tenuta a farlo, e agisca troppo poco quando invece dovrebbe. Questa situazione deve cambiare perché una competenza nazionale non implica che l'UE debba disinteressarsi completamente di una questione.
<P>
Chiedo quindi a tutti i deputati di non eliminare la questione dei rifugi di uccisione degli animali nei loro paesi rimanendo in silenzio. Esorto inoltrela Commissione e il Consiglio a condannare tali atti di crudeltà.
<SPEAKER ID="047" NAME="Toomas Savi" AFFILIATION="ALDE">
(EN) Signor Presidente, sono seriamente preoccupato dell'idea sbagliata che una collega, l'onorevole Sahra Wagenknecht, ha diffuso in un'intervista con l'agenzia di stampa russa Regnum il 7 febbraio di quest'anno. Ha accusato il governo estone di trascurare i diritti umani e l'Unione europea di favorire un silenzioso occultamento in relazione alla "notte di bronzo” e ai processi che ne sono seguiti in Estonia.
<P>
Posso garantirvi che i processi in corso contro le persone accusate di avere organizzato le risse sono svolti nel rispetto dello Stato del diritto e dei diritti umani. Vorrei inoltre rammentare alla collega che uno degli scopi dello Stato è preservare l'inviolabilità della proprietà privata.
<P>
Il saccheggiamento avvenuto a Tallinn lo scorso anno non ha niente a che vedere con la libertà di espressione o con il diritto a dimostrare. Sono stati commessi atti criminali ed ecco perché lo Stato è stato obbligato a intervenire. Giustificare un reato non nobilita un politico e, fortunatamente, non può dirsi che l'opinione dell'onorevole Sahra Wagenknecht si estenda a tutta la sinistra politica.
<SPEAKER ID="048" NAME="Bogusław Rogalski" AFFILIATION="UEN">
(PL) Signor Presidente, ieri il parlamento del Kosovo ha dichiarato l'indipendenza. La Serbia, pertanto, ha perso la culla della sua nazionalità per la seconda volta nella storia. Vorrei ricordare all'Aula che i turchi per primi avevano sottratto questa provincia alla Serbia nel Medioevo. Ai nostri giorni, con l'avallo degli Stati membri dell'Unione e del nostro silenzio, la Serbia ha patito ancora una volta la perdita di questo territorio che le è così prezioso. Onorevoli colleghi, la dichiarazione di indipendenza del Kosovo costituisce una violazione del diritto internazionale sull'inviolabilità e l'integrità delle frontiere e dei paesi. La dichiarazione di indipendenza del Kosovo comporta anche l'apertura del vaso di Pandora, perché favorirà l'estremismo e il nazionalismo e può alimentare l'estremismo di ogni tipo in Europa e oltre. Dobbiamo già fare i conti, fra l'altro, con richieste simili in Ossezia, nel Nagorni-Karabakh e nel Paese basco. Si tratta di una mossa inopportuna per quanto riguarda un particolare Stato membro, vale a dire Cipro. Come dovrebbe reagire quel paese? Cipro sta lottando per la riunificazione nello stesso tempo in cui noi sosteniamo movimenti separatisti. Non dovremmo accettare l'indipendenza del Kosovo perché pone una minaccia alla sicurezza dell'Europa e soprattutto alla sicurezza interna della Serbia.
<SPEAKER ID="049" NAME="Milan Horáček" AFFILIATION="Verts/ALE">
(DE) Signor Presidente, la Russia terrà le elezioni presidenziali all'inizio di marzo, ma vi sono pochi segnali della possibilità di un risultato positivo. Cosa è accaduto nella corsa a queste elezioni? L'opposizione è stata sistematicamente ostacolata e messa a tacere, la libertà di stampa globalmente limitata e gli accordi per le elezioni violati.
<P>
Vorrei illustrarvi solo un esempio: il politico dell'opposizione russo Garry Kasparov, che è fortemente critico nei confronti del Cremlino, è stato arrestato di nuovo dalla polizia la settimana scorsa per motivi del tutto falsi. Cosa accadrà durante le elezioni? Non vi sarà trasparenza in queste elezioni perché la Russia ha messo ostacoli nella modalità di controllo delle elezioni da parte dell'OSCE. Cosa accadrà dopo le elezioni? È molto improbabile che le situazione dei diritti umani migliorerà sotto il Presidente Dmitry Medvedev incoronato da Putin. L'UE deve agire. La popolazione russa non dovrebbe essere lasciata da sola ad affrontare la situazione.
<P>
(Applausi)
<SPEAKER ID="050" NAME="Zsolt László Becsey" AFFILIATION="PPE-DE">
(HU) Signor Presidente, l'indipendenza del Kosovo è un'importante sfida per i Balcani. Questo passo, sebbene doloroso, sembra essere un altro gradino nella scala verso l'assestamento dei Balcani.
<P>
Per quanto riguarda il futuro del Kosovo, abbiamo bisogno di una soluzione che garantisca i diritti collettivi e individuali di una minoranza indigena, i serbi, e faccia sì che essi possano continuare a vivere come comunità nella loro culla storica. Se alcuni di loro tuttavia desiderano lasciare il Kosovo, dobbiamo impedire loro di andare in aree della Serbia abitate da altri gruppi etnici, come le aree meridionali popolate da albanesi o le regioni settentrionali abitate da ungheresi. Un afflusso di massa di questo tipo creerebbe semplicemente nuove tensioni fra i serbi, comprensibilmente irritati al momento, e queste minoranze.
<P>
Allontanando questo rischio potremmo facilitare un altro assestamento che comprenderebbe la regolazione di lungo termine, e non meramente superficiale, delle relazioni fra Belgrado e Novi Sad, e fra le minoranze indigene in Vojvodina e lo Stato. Potremmo anche contribuire a superare la crisi e consentire la creazione di uno Stato funzionante in Bosnia. Sviluppi auspicabili come questi sarebbero favoriti dal sistema dei diritti etnici e della tolleranza che adesso deve essere realizzato nel Kosovo. La ringrazio, signor Presidente.
<SPEAKER ID="051" NAME="Proinsias De Rossa" AFFILIATION="PSE">
(EN) Signor Presidente, desidero sottolineare che i sindacati, in numerosi Stati membri, nutrono timori genuini per quanto riguarda la recente sentenza della Corte di giustizia europea nella causa Laval. La Commissione deve pubblicare con urgenza il suo parere su come la decisione inciderà sui sistemi dei rapporti di lavoro e sui sistemi di contrattazione collettiva di ciascuno dei nostri Stati membri. So che l'impatto in Svezia è significativo, e inferiore in Irlanda. Tuttavia, è necessario agire per chiarire che l'UE non autorizza il dumping sociale ovunque.
<P>
È particolarmente importante che la Commissione e gli Stati membri agiscano per impedire che le previsioni catastrofiche degli euroscettici diventino parere comune sulla questione. I timori genuini devono essere affrontati e nelle iniziative europee e legislative del Parlamento europeo e dei parlamenti nazionali va eliminata qualsiasi scappatoia per chi è senza scrupoli. La invito, signor Presidente, a trasmettere il problema al Commissario Špidla e al Commissario McCreevy, entrambi interessati alla materia.
<SPEAKER ID="052" NAME="Csaba Sógor" AFFILIATION="PPE-DE">
(HU) La ringrazio, signor Presidente. Nel mio precedente intervento ho affermato che posso parlare nella mia lingua madre qui, ma non posso farlo nel mio paese. Dicendo "qui” mi riferivo a quest'Aula e "nel mio paese” ovviamente al parlamento nazionale slovacco.
<P>
Al di fuori del parlamento possiamo ovviamente usare la nostra lingua madre; possiamo anche usarla in alcuni istituti d'istruzione superiore, sebbene in misura minore di quanto sia garantito in considerazione della proporzione di persone di madrelingua ungherese nella popolazione. Del 6,4% di ungheresi nella popolazione, solo il 4% è rappresentato nell'istruzione superiore e solo l'1,6% studia nella propria lingua madre. Per la prima volta in circa 50 anni, i bambini Csángó di madrelingua ungherese nelle regioni orientali della Romania possono imparare di nuovo l'ungherese, sebbene in alcuni villaggi questo avvenga, se mai, solo al di fuori della scuola.
<P>
Ciononostante, la dichiarazione resa dal Commissario Orban sulla cosiddetta "seconda lingua madre” era incoraggiante. Siamo sicuri che d'ora in poi la maggior parte dei gruppi etnici nei paesi europei darà importanza non solo all'acquisizione della lingua ufficiale dello Stato, ma farà in modo di garantire che altri gruppi che vivono insieme a loro possano preservare la loro lingua madre e impararla in ogni grado degli istituti d'istruzione, e che possano usare la loro lingua madre nell'amministrazione pubblica, nei tribunali e nel parlamento.
<P>
Il 2008 è l'Anno del dialogo interculturale. Che possa essere all'altezza del suo nome. Vi ringrazio.
<SPEAKER ID="053" NAME="Marusya Ivanova Lyubcheva" AFFILIATION="PSE">
(BG) Signor Presidente, tutti i paesi sono colpiti dal problema dell'allevamento dei figli che versano in condizioni di svantaggio. I diritti dei bambini e la loro protezione richiedono una politica integrata.
<P>
La riduzione del numero di minori istituzionalizzati è un obiettivo meraviglioso, ma in tutti i paesi vi saranno sempre bambini che necessitano di assistenza da parte della società perché non hanno genitori o sono socialmente svantaggiati per altri motivi. Abbiamo bisogno di solidarietà per questi bambini e questi paesi piuttosto che di ostentazione che degrada la loro dignità.
<P>
Chiedo alla Commissione europea di impegnarsi per l'elaborazione di programmi speciali per bambini in condizioni svantaggiate, tenendo conto di ciò che gli Stati membri hanno raggiunto e impedendo qualsiasi tentativo di macchiare il loro buon nome.
<P>
La diffusione di informazioni parziali, come nel caso di un centro di accoglienza in Bulgaria, non dovrebbe essere incoraggiata. Ciò colpisce l'immagine del mio paese e non contribuisce positivamente alla politica europea comune.
<P>
Occorrono programmi per l'educazione produttiva di bambini socialmente svantaggiati, indipendentemente dal modo e dal luogo in cui sono allevati; è necessario prevenire lo sfruttamento del lavoro minorile e impedire la partecipazione dei bambini a diverse attività che incidono negativamente sul loro comportamento.
<SPEAKER ID="054" NAME="Marie Panayotopoulos-Cassiotou" AFFILIATION="PPE-DE">
(EL) Signor Presidente, vorrei ricordare che il 13 dicembre 2006 la sessione plenaria delle Nazioni Unite ha ratificato la convenzione sui diritti delle persone con disabilità. La ratifica della convenzione è aperta sin dal marzo 2007, ma solo 16 paesi, due dei quali sono Stati membri dell'UE, hanno proceduto in tal senso.
<P>
Credo che, poiché l'UE ha promosso una politica di sostegno dei diritti dei disabili nella cultura e nella dignità umana, tutti gli Stati membri dovrebbero ratificare questa convenzione. I suoi 50 articoli descrivono in dettaglio il diritto delle persone con necessità speciali in ogni settore dell'attività umana (salute, giustizia, famiglia) e le invita a partecipare al processo decisionale.
<SPEAKER ID="055" NAME="Magor Imre Csibi" AFFILIATION="ALDE">
(RO) La cittadinanza europea offre una serie di diritti e di libertà sull'intero territorio dell'UE. Per questo motivo, firmando il Trattato che istituisce la Comunità europea, gli Stati membri si sono assunti l'obbligo di vietare qualsiasi discriminazione.
<P>
Tuttavia, pochi giorni fa, sono stato informato del caso di un cittadino rumeno che non è stato autorizzato a noleggiare un'automobile a Bruxelles poiché aveva la cittadinanza rumena. Il rifiuto dell'impiegato era basato esclusivamente su una norma interna di quel dato autonoleggio. Di recente ho saputo da vari cittadini del mio paese di molti altri casi di discriminazione sul criterio della cittadinanza rumena.
<P>
Onorevoli colleghi, è nostro dovere, quali rappresentanti di oltre 490 000 000 europei, lanciare un allarme. Attraverso un dialogo attivo con i nostri cittadini, possiamo far sì che incidenti di questo tipo siano evitati in futuro. Ritengo sia un dovere dell'Unione europea, quale istituzione democratica, promuovere il rispetto dei diritti di tutti i cittadini dell'Unione, avviando programmi europei di educazione e di informazione contro la discriminazione.
<P>
Chiedo anche alla Commissione europea di verificare se gli Stati membri rispettano gli obblighi che si sono assunti attraverso i Trattati per quanto riguarda la discriminazione basata sulla cittadinanza.
<SPEAKER ID="056" NAME="Jaromír Kohlíček" AFFILIATION="GUE/NGL">
(CS) Nel suo intervento lei ha parlato dell'importanza di garantire che il protettorato internazionale in Kosovo rimanga parte della Serbia in conformità della risoluzione 1244 e del diritto internazionale. Non mi è chiaro il rapporto fra quanto lei ha affermato e la proclamazione di indipendenza del Kosovo, che lei sembra accogliere positivamente. Lei ha certamente ragione quando dice che è nostro dovere garantire che il Kosovo torni a essere multietnico e democratico.
<P>
Questa proclamazione unilaterale d'indipendenza è una violazione senza precedenti del diritto internazionale. Diverse centinaia di migliaia di abitanti di questo territorio, che appartengono a otto etnie diverse, sono stati scacciati dalle loro case con il consenso tacito delle forze di occupazione. È difficile credere che queste forze non siano state in grado di creare condizioni per il loro ritorno. Oggi, invece di aiutare a creare tali condizioni, lei concorda con la proclamazione unilaterale di un secondo Stato albanese. Signor Presidente, non è importante per lei che l'economia di questo Stato sembri dipendere dal commercio di oppio in Europa?
<P>
Il parlamento della Repubblica ceca nonché i parlamenti di altri paesi hanno chiesto una soluzione per questa questione attraverso negoziati internazionali. Rendiamoci conto che soluzioni una tantum, come detto nel suo intervento, non esistono. Qualsiasi soluzione stabilisce un precedente. Non autorizziamo questa violazione della sovranità.
<SPEAKER ID="057" NAME="Presidente">
Onorevole Kohlíček, mi permetto di raccomandarle di leggere la mia dichiarazione ancora una volta. Ritengo che possa chiarire qualsiasi malinteso.
<SPEAKER ID="058" NAME="László Tőkés" AFFILIATION="NI">
(HU) Signor Presidente, vorrei esprimere le mie congratulazioni alla popolazione albanese del Kosovo per avere conseguito l'indipendenza, e rendere omaggio alla memoria del leader albanese Ibrahim Rugova.
<P>
Ogni piano di assestamento presentato negli ultimi dieci anni e mezzo per la tragica storia della regione iugoslava è stato elaborato in termini di autoregolamentazione dei popoli, autonomia e condivisione dei poteri. La realizzazione del piano Ahtisaari, ultimo di una serie che comprende il piano Carrington, l'accordo di Dayton, i negoziati di Rambouillet, e l'accordo Ohrid, dimostra inoltre che vi è ancora un lungo cammino da percorrere prima che possiamo considerare risolte le relazioni fra i diversi gruppi etnici e le comunità nazionali nella nostra regione. Dimostra anche che in futuro può essere trovata una soluzione a ogni crisi attraverso la cooperazione internazionale.
<P>
In questo senso, l'assestamento del Kosovo crea un esempio e un precedente per noi. Siamo fiduciosi che un esito positivo della lotta pacifica per l'autonomia da parte degli ungheresi in Romania, e quella della regione Szekler per l'autonomia territoriale, possa essere raggiunto anche con l'utile partecipazione dell'Unione europea.
<SPEAKER ID="059" NAME="Anna Záborská" AFFILIATION="PPE-DE">
(SK) Il 25 febbraio 1948 i comunisti hanno condotto un colpo di Stato e hanno imposto un regime totalitario nel nostro paese. È stato il risultato di eventi che si erano verificati nel paese sin dal 1946. La Cecoslovacchia ha gradualmente perso la libertà nell'ambiente democratico dello Stato ripristinato. Questo è estremamente importante. Non solo la sconfitta del nazismo, ma anche la sconfitta del partito comunista fa parte del patrimonio dell'Europa unita e pacifica. Grazie a questo evento, i rappresentanti di dieci Stati membri possono sedere oggi in quest'Aula.
<P>
Vorrei attirare la vostra attenzione su tre questioni. Deve esserci un'eguale condanna della riabilitazione dei simboli sia comunisti che nazisti. Sia il comunismo che il nazismo devono essere visti come uguali, in particolare a causa delle vittime di cui sono responsabili. I regimi totalitari comunista e nazista erano stati stabiliti in Stati democratici attraverso l'abuso della democrazia. Questo è un motivo per rimanere vigili anche oggi, nell'Unione europea. Le vittime del comunismo meriterebbero che quest'Aula osservasse un minuto di silenzio.
<SPEAKER ID="060" NAME="Ioannis Gklavakis" AFFILIATION="PPE-DE">
(EL) Signor Presidente, secondo le disposizioni dell'OCM per il tabacco, dal 2009 le risorse assegnate oggi come sovvenzioni dirette ai produttori a titolo del pilastro 1 saranno trasferite al pilastro 2, che riguarda le misure strutturali.
<P>
Nel mio paese, la Grecia, il tabacco è coltivato di solito in zone semiaride da parte di agricoltori poveri che non hanno altre alternative. Quindi, se la produzione del tabacco viene fatta cessare in alcune zone, avremo problemi sociali, economici e ambientali.
<P>
Ho anche osservato che lo scopo è la coltivazione del tabacco, non il fumo. Quindi, se fermiamo la coltivazione del tabacco nello stesso momento in cui diciamo no al fumo, dovremmo metterci d'accordo, ed è questo il modo in cui le cose andrebbero fatte. Ma non è così, tuttavia. L'industria europea del tabacco continuerà a produrre sigarette, ma tutto il tabacco sarà semplicemente importato da paesi terzi.
<P>
Dovremmo quindi cogliere l'opportunità presentata dalla revisione della PAC per cercare di porre rimedio a questo torto; dobbiamo mostrare che l'UE è un luogo di uguaglianza, giustizia e solidarietà. Ecco perché chiedo che l'attuale regime sia mantenuto dopo il 2009 e che i produttori di tabacco continuino...
<P>
(Il Presidente interrompe l'oratore)
<SPEAKER ID="061" NAME="Silvia-Adriana Ţicău" AFFILIATION="PSE">
(RO) Il 4 febbraio 2008, il parlamento rumeno ha ratificato il Trattato di riforma dell'Unione europea. Salutiamo questa ratifica da parte del parlamento rumeno.
<P>
Il Trattato di riforma ribadisce il principio di uguaglianza dei suoi cittadini, dà forza giuridica alla carta dei diritti fondamentali dell'Unione europea, introduce il controllo di sussidiarietà da parte dei parlamenti nazionali, riconosce l'accesso universale ai servizi di interesse economico generale, sottolinea l'importanza della sicurezza energetica, rafforza lo spirito di solidarietà fra Stati membri in questo settore, e impone misure speciali per la lotta contro il cambiamento climatico.
<P>
L'introduzione del concetto di coesione territoriale e il suo riconoscimento come obiettivo ha comportato per le commissioni del Parlamento europee che assolvono un ruolo importante nella definizione delle politiche strutturali e di coesione un aumento della loro attività dopo la ratifica del Trattato.
<P>
Dal punto di vista della commissione per i trasporti e il turismo, il Trattato di riforma legalizza la procedura di codecisione, già usata nel settore della navigazione marittima e aerea come base giuridica perché il Parlamento europeo sia in grado di proporre azioni di sostegno per il consolidamento dell'identità del settore turistico.
<SPEAKER ID="063" NAME="Péter Olajos" AFFILIATION="PPE-DE">
(HU) La ringrazio, signor Presidente. È l'ennesima volta che parlo in quest'Aula sull'attuale contaminazione del fiume Raba negli ultimi sette anni. Abbiamo ricevuto diverse promesse dalle agenzie austriache interessate e infatti le autorità austriache e ungheresi hanno preparato un piano d'azione. L'Unione europea ha osservato questo processo da vicino, e la commissione per il fiume istituita dai due paesi si riunisce regolarmente - l'ultima volta proprio questa settimana.
<P>
Sembra che i politici stiano facendo la loro parte, ma il fatto è che nel frattempo il fiume sta morendo. Adesso, inoltre, sta morendo non solo sulla riva ungherese, ma anche su quella austriaca. Finora sono morte undici specie di pesci e 13 sono seriamente in pericolo. Greenpeace ha effettuato controlli in loco su campioni di acqua in diverse occasioni e ha stabilito che le imprese austriache stanno contaminando illegalmente l'acqua, superando molte volte i livelli autorizzati. Nel fiume stesso nel frattempo si produce più schiuma che mai.
<P>
Il fiume di cui sto parlando non è una fogna, signor Presidente, ma un sito Natura 2000, una vera e propria zona umida fluviale. Gli abitanti della zona ritengono che la normativa UE non sia valida o che il rispetto della stessa non sia adeguato. Sono convinto che noi, in quest'Aula, dobbiamo mantenere la questione all'ordine del giorno finché non sia stato risolta una volta per tutte. Vi ringrazio. Io di sicuro lo farò.
<SPEAKER ID="064" NAME="Iuliu Winkler" AFFILIATION="PPE-DE">
(RO) Signor Presidente, onorevoli colleghi, gli strumenti finanziari relativi alla politica di coesione dell'Unione europea hanno una notevole importanza ai fini della riduzione delle disparità fra le regioni d'Europa.
<P>
Nel caso degli ultimi Stati che hanno aderito all'Unione europea, i fondi stanziati a titolo della politica di coesione contribuiscono in misura sostanziale a garantire il futuro sviluppo delle regioni meno prospere di questi paesi. Il tasso di assorbimento di tali fondi nei nuovi Stati membri è in continua crescita. L'Unione deve adeguare le risorse stanziate dagli strumenti della politica di coesione alla realtà dell'Europa allargata.
<P>
A seguito dell'adesione di Romania e Bulgaria, la garanzia di aumentare le risorse finanziarie della politica di coesione dopo il 2013 è diventato un requisito. L'aumento dei finanziamenti a favore della coesione è una conseguenza logica del recente allargamento dell'Unione e dimostrerà la coerenza della politica dell'Unione per quanto riguarda le regioni europee meno sviluppate, rappresentando un forte segnale politico per i nuovi Stati membri.
<SPEAKER ID="065" NAME="Milan Gaľa" AFFILIATION="PPE-DE">
(SK) Di recente abbiamo discusso diffusamente dell'efficienza energetica. La pratica dimostra che l'attuale etichettatura degli elettrodomestici che informa i consumatori sul consumo energetico degli elettrodomestici non rappresenta una prova affidabile. Dato che la maggior parte delle apparecchiature vendute nei negozi appartiene alla categoria A, vengono perse informazioni chiare sul risparmio energetico generato dall'uso delle stesse e il costruttore non si sente più motivato a produrre un apparecchio a risparmio energetico.
<P>
Se vogliamo motivare consumatori e costruttori, dobbiamo garantire che gli elettrodomestici siano classificati secondo le nuove categorie energetiche. La categorizzazione originaria degli apparecchi è in uso fin dal 1994. Chiedo alla Commissione europea di accelerare la preparazione del nuovo sistema di etichettatura degli apparecchi e il processo di inclusione di altri apparecchi in questo sistema, anch'esso in fase di attuazione.
<SPEAKER ID="066" NAME="Colm Burke" AFFILIATION="PPE-DE">
(EN) Signor Presidente, desidero parlare di una questione relativa ai pagamenti versati agli agricoltori nell'ambito del REPS. Negli ultimi 14 anni, i pagamenti REPS sono stati versati a uno stadio iniziale, dopo che la documentazione era stata presentata alla Commissione e al ministero dell'Agricoltura in Irlanda. Vengo a sapere adesso che i pagamenti saranno rimandati e che oltre 6 000 agricoltori sono già in ritardo nel ricevimento dei pagamenti. E so anche che questa cifra aumenterà a oltre 60 000 nei prossimi mesi.
<P>
Il punto è che gli agricoltori hanno pianificato i loro affari finanziari per un periodo di 12 mesi e si sono accordati con le banche e adesso molti di loro non saranno in grado di restituire i pagamenti alle banche in conseguenza di questo cambiamento.
<P>
Vorrei che il mio punto di vista fosse trasmesso al Commissario e che la questione venga risolta in modo da poter ripristinare la vecchia procedura, applicata per 14 anni.
<SPEAKER ID="067" NAME="Jean-Claude Martinez" AFFILIATION="NI">
(FR) Signor Presidente, il diritto internazionale è molto chiaro. Per quanto riguarda il Kosovo, esiste uno Stato quando vi sono, in primo luogo, una popolazione, in secondo luogo un territorio, e, in terzo luogo, servizi pubblici. Non vi sono servizi pubblici nel Kosovo, e la Commissione deve solo andare a vedere. L'unico servizio che funziona è la mafia.
<P>
Uno Stato è sovrano quando ha completa autorità. La prova, come il Presidente del Parlamento ha appena detto: l'autorità del Kosovo era in condizione di sovranità sorvegliata.
<P>
Uno Stato è sovrano quando la sua autorità è indipendente, autonomos in greco, vale a dire quando può decidere per se stesso cosa fare. Nel Kosovo sono la NATO e gli Stati Uniti a decidere.
<P>
Uno Stato è sovrano quando la sua autorità è esclusiva. Nel territorio del Kosovo, tuttavia, vi sono diverse forze, non soltanto una.
<P>
Uno Stato è sovrano quando rispetta il principio dell'uti possidetis, l'inviolabilità dei confini.
<P>
In altre parole, il Kosovo non soddisfa alcuno dei criteri richiesti per l'esistenza di uno Stato sovrano nel diritto internazionale. Perché mai? Perché dopo la creazione di Stati clandestini e di Stati mafiosi, stiamo inventando Stati laboratorio dove la Commissione europea mette alla prova e inventa il federalismo disgregando i paesi.
<SPEAKER ID="068" NAME="Ján Hudacký" AFFILIATION="PPE-DE">
(SK) La dichiarazione di indipendenza del Kosovo di ieri è e sarà probabilmente un pericoloso precedente per lo sviluppo di vari paesi e regioni nel mondo. Il fatto che questo atto abbia goduto di un significativo sostegno politico e diplomatico degli USA e della maggior parte dei grandi Stati dell'Unione europea lo rende ancora più discutibile, dato che è stato chiaro sin dall'inizio che si tratta di una violazione del diritto internazionale.
<P>
Una soluzione migliore per i Balcani sarebbe che l'Unione europea contribuisse a una maggiore democratizzazione della Serbia. Ciò creerebbe a sua volta un'atmosfera più positiva nel processo di consolidamento delle relazioni fra serbi e minoranza albanese nel loro territorio comune. Di certo sarebbe chiaramente una questione a lungo termine. Ed è anche ingenuo ritenere che le richieste delle minoranze di autonomia territoriale, amplificate da questo precedente, non diventeranno un problema irrisolvibile anche per gli stessi Stati membri dell'Unione europea nel prossimo futuro.
<SPEAKER ID="069" NAME="Avril Doyle" AFFILIATION="PPE-DE">
(EN) Signor Presidente, vorrei appoggiare il collega e invitare la Commissione a non continuare a litigare con i diversi rami delle autorità irlandesi nei prossimi mesi. Abbiamo infatti un lavoro piuttosto importante da svolgere. Devo forse specificare esattamente cosa sarà richiesto agli irlandesi dal Trattato di Lisbona?
<P>
Intervengo in particolare per deplorare il modo in cui i funzionari hanno preso di mira il sistema di pagamento REPS in Irlanda. Per oltre 14 anni il dipartimento delle autorità agricole in Irlanda - con l'acquiescenza della Commissione - aveva programmato un pagamento nell'ambito dei pagamenti erogati a titolo del piano per la tutela dell'ambiente rurale (REPS) a favore di migliaia di agricoltori e delle loro famiglie. Quest'anno, in quest'ultimo mese, la Commissione ha deciso che il pagamento non poteva essere effettuato adesso, ma alla fine dell'anno. Vi prego di non prendere di mira gli agricoltori irlandesi o altre persone in Irlanda quest'anno, ma consentite loro di ricevere il denaro cui hanno diritto, nel modo in cui l'hanno ricevuto per oltre 14 anni. Adesso non è il momento di litigare. Vi chiedo di ascoltarci.
<SPEAKER ID="070" NAME="Presidente">
La discussione è chiusa.
