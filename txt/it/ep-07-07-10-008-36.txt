<CHAPTER ID="008-36">
36. Ravvicinamento delle aliquote delle accise sull'alcol e le bevande alcoliche (votazione) 
<P>
- Relazione Astrid Lulling
<P>
Prima della votazione
<SPEAKER ID="175" NAME="Astrid Lulling " LANGUAGE="FR">
Signora Presidente, onorevoli colleghi, vorrei richiamare solo per un momento la vostra attenzione su questa relazione, poiché la procedura è molto complicata.
<P>
Per ragioni di chiarezza, preciserò a tutti coloro che vogliono evitare qualsiasi aumento delle aliquote minime sulla birra e sugli alcolici che devono votare contro tutti gli emendamenti adottati in commissione salvo uno, adottato in seno alla commissione per i problemi economici e monetari da una piccola maggioranza casuale di 21 voti contro 19. Vi chiedo in ogni caso, qualunque sia il risultato della votazione, di respingere l'intera relazione e di mantenere così lo status quo in materia di accise sull'alcol, in attesa della relazione della Commissione, dato che l'onorevole Kovàcs intende presentare proposte sull'intera politica delle accise alla fine dell'anno.
<P>
Vi ricordo inoltre che Winston Churchill disse:
<P>
"Nulla vale quanto un buon testo”.
<P>
(Applausi)
<P>
Aggiungerei che non esiste nulla di peggio che aumentare inutilmente le tasse nel momento sbagliato. Quindi vi prego di seguirmi per quanto riguarda questa votazione e in ogni caso respingete la relazione!
<P>
(Applausi)
<SPEAKER ID="178" NAME="Presidente">
Grazie, onorevole Lulling. L'Assemblea le è certamente grata per il suo consiglio.
<SPEAKER ID="179" NAME="Pervenche Berès " LANGUAGE="FR">
Signora Presidente, l'Assemblea ricorderà che avevamo dovuto rinviare questo testo in commissione, poiché, in seguito a voti contraddittori, la relatrice aveva invitato a votare contro.
<P>
La commissione per i problemi economici e monetari ha svolto un lavoro serio che, evidentemente, non corrisponde al parere della relatrice, che senza dubbio avrebbe dovuto ritirare il suo nome dal risultato finale. Non è stato ottenuto con una piccola maggioranza casuale, ma in seguito a un lavoro estremamente approfondito, con la Commissione e il Consiglio, per una proposta estremamente ragionevole che, spero, questa Assemblea potrà sostenere.
<P>
(Applausi)
