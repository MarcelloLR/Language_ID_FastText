<CHAPTER ID="006">
Sessione solenne- Francia
<SPEAKER ID="109" NAME="Presidente">
Signor Presidente della Repubblica francese, Nicolas Sarkozy, onorevoli colleghi, signore e signori, il Parlamento europeo è lieto di darle oggi il benvenuto alla seduta plenaria solenne a Strasburgo. La sua visita rappresenta un grandissimo onore per la nostra istituzione. Posso assicurarle che il suo discorso è uno dei più attesi in quest'Aula, come testimonia il numero di parlamentari presenti. Nel corso della campagna presidenziale e successivamente dopo la sua elezione, il 6 maggio scorso, lei ha regolarmente e fermamente riaffermato che la costruzione europea rientrava tra le sue priorità e che quindi sarebbe stata anche una delle priorità del governo francese.
<SPEAKER ID="110" NAME="Presidente">
(DE)Signor Presidente già nel 1849 il grande scrittore francese Victor Hugo si espresse a favore di un'unione di Stati europei. Da allora sono trascorsi cent'anni e in questo periodo vi sono stati importanti momenti di slancio e passi avanti nella storia dell'integrazione europea che possono ricondursi all'iniziativa della Francia. Tra questi, non da ultimo, le origini dell'Unione europea di oggi, che è il risultato del progetto annunciato nel 1950 da Robert Schuman. Robert Schuman ha lavorato a stretto contatto con Jean Monnet.
<P>
Dato che siamo qui riuniti a Strasburgo vorrei rendere omaggio a Pierre Pflimlin, Primo Ministro francese, Presidente del Parlamento europeo e sindaco di Strasburgo per molti anni. Particolarmente doloroso è stato vedere che proprio i cittadini francesi hanno respinto con un referendum sulla bozza di trattato costituzionale che conteneva numerose delle risposte importanti per il futuro dell'Europa. Poco prima della sua elezione tuttavia, signor Presidente, lei ha detto chiaramente che come Capo di Stato francese avrebbe fatto il possibile per riportare la Francia al centro della scena europea.
<P>
E' indubbio che lei abbia prontamente e in modo decisivo dimostrato tale determinazione grazie al contributo che ha dato per raggiungere una soluzione nei negoziati sul trattato di riforma e grazie al suo appoggio agli sforzi dell'allora Presidente del Consiglio europeo, Cancelliere Angela Merkel, in tal senso.
<P>
Signor Presidente, vorrei concludere ricordando che dopo la sua elezione lei mi aveva gentilmente invitato a farle visita all'Eliseo come primo ospite non francese. Vorrei cogliere questa opportunità per ringraziarla nuovamente, a nome del Parlamento europeo, per questo invito con il quale lei non solo ha dimostrato il suo impegno per l'Europa ma ha anche - cosa più importante - espresso il suo apprezzamento per il Parlamento europeo come l'organo che rappresenta i cittadini dell'Unione europea.
<P>
(Applausi)
<P>
Signor Presidente, il 2 luglio, poche settimane dopo la sua elezione, lei si è rivolto ai cittadini di Strasburgo con queste parole: "Voglio che la Francia assuma la responsabilità che le compete e voglio che tutti gli europei siano consapevoli della responsabilità che hanno davanti alla storia. Voglio avviare discussioni, voglio porre domande e voglio sollevare tutte le questioni.” Signor Presidente attendiamo con impazienza il suo discorso. La prego, può rivolgersi al Parlamento europeo.
<P>
(Applausi)
<SPEAKER ID="111" NAME="Nicolas Sarkozy">
Presidente della Repubblica francese. -(FR) Signor Presidente del Parlamento europeo, onorevoli deputati, signor Presidente della Commissione, signore e signori, vi ringrazio per avermi invitato a prendere la parola davanti a voi, in questo edificio in cui batte il cuore democratico dell'Europa.
<P>
Ringrazio per l'occasione che mi date di farlo ora, un momento in cui, dopo che è sembrato che vacillasse, l'Europa si raccoglie e riprende il cammino.
<P>
Vi ringrazio per avermi permesso di rinnovare davanti a voi l'impegno europeo della Francia e di dire che il "no” alla Costituzione europea non è stato per il popolo francese l'espressione di un rifiuto verso l'Europa ma l'espressione di maggiori esigenze nei confronti dell'Europa.
<P>
(Applausi)
<P>
Fin dall'inizio la costruzione europea è sorretta da una speranza. Oggi la gente si attende, e questa è una responsabilità per ciascuno di noi, che l'Europa sia all'altezza di tale speranza. Una speranza di pace, una speranza di fraternità, una speranza di progresso. Una speranza che è nata dalle grandi tragedie del XX secolo. Una speranza che è nata dal sangue e dalle lacrime di milioni di uomini, donne, bambini. Una speranza nata da un'immensa sofferenza. E' la speranza che mai più i popoli d'Europa si dichiareranno guerra, che mai più si vedranno sul suolo europeo quelle imprese di conquista, di dominazione, di sterminio che hanno portato le nostre nazioni sull'orlo dell'annientamento materiale e morale.
<P>
Se l'idea europea ha potuto nascere è perché un giorno dei grandi europei si sono tesi la mano oltre i confini, confini per i quali così tanti uomini erano morti, e perché dei popoli che avevano troppo sofferto li hanno seguiti decidendo che l'odio era finito e che era giunta l'ora dell'amicizia.
<P>
Se la costruzione europea è diventata possibile è perché i nostri popoli, davanti all'orrore per ciò che avevano fatto, non volevano più fare guerre, sapendo in cuor proprio che una nuova guerra sarebbe stata fatale, e al contrario scegliendo di amarsi, di comprendersi, di lavorare assieme per creare un destino comune.
<P>
Occorre considerare la costruzione europea per quello che è: un'esigenza morale, un'esigenza politica, un'esigenza spirituale.
<P>
La costruzione europea è l'espressione di una volontà comune dei popoli europei che riconoscono valori, una civiltà comune e che desiderano che questi valori e questa civiltà continuino a vivere.
<P>
L'Europa non può essere solo una macchina. Non può essere solo una macchina amministrativa. L'Europa non può essere una macchina giuridica, una macchina che produce norme, regolamenti, direttive, una macchina di procedure e regole.
<P>
L'Europa non può essere tenuta separata dalla vita reale, dai sentimenti, dalle passioni umane. L'Europa non è una realtà, non ha possibilità di esistere se non è, per milioni di uomini e donne indipendentemente dalle loro convinzioni, qualcosa di vivo, che parla ai loro cuori, se non è la speranza di una vita e di un mondo migliore. L'Europa sarà un grande ideale oppure cesserà di esistere.
<P>
Quando i popoli dicono "no” non bisogna dire che i popoli hanno torto, ma occorre chiedersi perché hanno detto "no”.
<P>
Noi sappiamo tutti - e io ho votato "sì” - che il no francese e che il no olandese esprimono purtroppo ben più che il rifiuto di un testo, per quanto importante fosse.
<P>
Noi sappiamo tutti che questo rifiuto è stato il segno più visibile di una crisi profonda di fiducia che non vale la pena negare e alla quale occorre dare delle risposte.
<P>
Chiunque ami l'Europa deve prendere sul serio questo "no” di due popoli fondatori, di due popoli che hanno sempre scelto l'Europa.
<P>
In questo "no” c'era un'angoscia: milioni di uomini e donne hanno cominciato a perdere fiducia nell'Europa. Perché? Perché avevano la sensazione che l'Europa non li proteggesse più abbastanza. Perché avevano la sensazione che l'Europa si fosse fatta indifferente alle difficoltà delle loro vite. Che questa sensazione non sia veritiera è un altro discorso. Sono convinto che milioni di uomini e donne, in tutti i nostri paesi, condividano tale sensazione.
<P>
Il "no” è stato un disastro. Ha precipitato l'Europa nella crisi più grave della sua storia. Tuttavia questa crisi che poteva sfasciare l'Europa potrebbe anche esserle salutare se potesse portare coloro i quali sono instancabilmente legati alla causa europea a riflettere sui motivi di tale crisi.
<P>
Dalla creazione della Comunità europea del carbone e dell'acciaio quanto è stato fatto in Europa ha del prodigioso.
<P>
Noi tutti qui siamo i rappresentanti di popoli che si sono odiati, che hanno cercato di distruggersi, che, in alcuni casi, si sono combattuti per secoli.
<P>
Agli inizi Paul-Henri Spaak, un grande europeo, Presidente della prima Assemblea parlamentare europea, ha pronunciato tali frasi universali ed eterne: "Non bisogna dimenticare nulla - questo sarebbe un sacrilegio - ma abbiamo deciso di tentare una grande avventura che, se riuscirà, ci consentirà di salvare quel che abbiamo in comune di più caro e di più bello”.
<P>
Per mezzo secolo questa grande avventura è andata avanti nonostante innumerevoli difficoltà.
<P>
Le assemblee parlamentari hanno svolto un ruolo decisivo. A tale proposito mi si consenta di rendere omaggio a tutti quelli che ne hanno fatto parte e che sono stati i rappresentanti dei cittadini dell'Europa in tutta la loro diversità.
<P>
Questa diversità che, sono convinto, non dobbiamo temere. Questa diversità che dobbiamo rispettare come la nostra più grande ricchezza. Democrazia è discussione. E' la pluralità dei punti di vista. E' il contrario di un sistema in cui tutti siano obbligati a pensare la stessa cosa. L'Europa morirebbe se tutti condividessimo un unico pensiero e se chi pensa in modo diverso fosse considerato un cattivo europeo. Non ci sono cattivi europei. C'è l'Europa e noi dobbiamo far sì che tutti facciano parte di questa Europa.
<P>
Credo nello scambio di opinioni, credo nella discussione. E' per questo motivo che ho sempre preferito la regola della maggioranza alla regola dell'unanimità. E non si tratta di un impegno da poco per un Presidente francese.
<P>
L'unanimità è il sistema che permette a qualcuno di imporre la propria legge a tutti gli altri. L'unanimità è la certezza che non si deciderà mai niente di grande, di audace, e che non si correrà alcun rischio poiché con l'unanimità ci si allinea con chi vuole di meno per l'Europa.
<P>
Unanimità è impotenza. Unanimità è impossibilità di agire. E' l'impossibilità di ritornare su quanto è stato deciso ed è per questo che ho sostenuto l'estensione della regola della maggioranza nel trattato semplificato.
<P>
Credo nella democrazia. Credo che l'Europa debba essere più democratica possibile. E' per questo che ho sempre considerato che non si rendesse un buon servizio alla causa dell'Europa rifiutando la discussione, soffocando le critiche e nascondendo le divergenze.
<P>
Sono convinto che in Europa debba esserci più discussione, più democrazia e, sostanzialmente, più politica.
<P>
Se l'Europa è riuscita ad uscire da questa situazione di stallo è perché al Vertice di Bruxelles i capi di Stato e di governo, consapevoli di avere le sorti dell'Europa nelle proprie mani, hanno assunto una decisione politica. Quel giorno a Bruxelles la volontà politica di capi di Stato e di governo diversi ha fatto piazza pulita di tutti gli ostacoli che fino ad allora sembravano insormontabili.
<P>
La politica, cos'era la politica? Era prendere atto del fallimento del progetto di Costituzione. La politica voleva dire proporre ai francesi che avevano votato "no” di negoziare un trattato semplificato per bloccare l'Europa e di far ratificare tale volontà dal Parlamento, come avevo detto durante la campagna presidenziale. Sono stato autorizzato dal popolo francese a far ratificare il trattato semplificato dal Parlamento.
<P>
(Applausi)
<P>
Aggiungo che trovo strano sentir dire che il Parlamento europeo è il luogo in cui batte il cuore democratico dell'Europa e allo stesso tempo sentir contestare che una ratifica parlamentare in Francia non sarebbe democratica: se l'Europa è democratica nel Parlamento europeo, la Francia è democratica nel parlamento francese!
<P>
(Applausi)
<P>
Per i paesi che l'avevano ratificata, e a loro voglio rendere omaggio, e per i parlamentari tra di voi che avevano sostenuto il progetto di Costituzione, la politica significava accettare di riaprire i negoziati su un altro progetto meno ambizioso. Se siamo riusciti a sbloccare l'Europa è perché i paesi che avevano votato "no” hanno fatto uno sforzo. Voglio rendere omaggio a coloro tra voi che credevano nella Costituzione e che hanno accettato di discutere un altro progetto. L'Europa è uscita dalla crisi perché c'è stata buona volontà su due fronti.
<P>
Il trattato semplificato è una vittoria politica dell'Europa contro se stessa. E' una vittoria della coscienza europea che si esprime nella politica.
<P>
Oggi, e mi assumo le mie responsabilità, l'errore sarebbe di credere che con il trattato semplificato l'Europa abbia risolto tutto, che si possa dormire tranquilli non ponendosi più alcuna questione. Il trattato semplificato risolve una crisi istituzionale ma non la crisi politica né crisi morale dell'Europa. Esso permette all'Europa di decidere e di agire, ma non dice a che scopo e con quali finalità. Non dice cosa sarà l'Europa di domani e come contribuirà a migliorare la vita dei cittadini. Non dà ragioni a chi aveva smesso di credere nell'Europa per riacquistare fiducia in essa.
<P>
La questione istituzionale è risolta. Oggi restano da risolvere le questioni politiche. Occorre esaminare queste questioni senza timori e discutere senza tabù.
<P>
L'Europa ha scelto la democrazia e in una democrazia è necessario poter discutere di tutto: di politica di bilancio, di politica commerciale, di politica monetaria, di politica industriale, di politica fiscale, di tutte le politiche quali che esse siano, altrimenti non vi è motivo di dire che vogliamo un'Europa democratica.
<P>
L'Europa ha scelto la democrazia e, in una democrazia, l'indipendenza non può mai confondersi con la totale mancanza di responsabilità. Nessuno può in nome della propria indipendenza esimersi dal rendere conto, dallo spiegare, dal sottoporsi al controllo. In una democrazia la responsabilità politica è un principio universale, essenziale, imprescindibile.
<P>
Nella democrazia europea è necessario poter discutere delle finalità e degli obiettivi dell'Europa. Ho proposto che venga istituito un comitato di saggi per riflettere sul futuro, per poter discutere tutti assieme sui diversi futuri possibili dell'Europa perché ci sono percorsi diversi e mi chiedo come faremo a scegliere quello giusto se rifiutiamo assolutamente di discuterne.
<P>
Nella democrazia europea è necessario poter discutere dell'identità europea e delle identità nazionali. E' necessario poter discutere del modo in cui l'Europa costruisce la sua identità, e scusatemi, la difende. E' necessario poter discutere del modo in cui l'Europa protegge le identità nazionali che sono una ricchezza dell'Europa.
<P>
Noi non dobbiamo aver paura dell'identità. Cercare di conservare la propria identità non è una malattia. E' quando le identità si sentono minacciate, quando si sentono attaccate che si irrigidiscono e che allora diventano pericolose perché diventano aggressive.
<P>
I popoli europei attraverso una crisi di identità estremamente profonda. E' una crisi che è contemporaneamente nelle nazioni e in questa idea di civiltà che tutti gli europei hanno in comune e che costituisce la vera unità dell'Europa. E' una crisi che è legata all'agglomerazione e alla commercializzazione del mondo.
<P>
Iniziare a costruire l'Europa attraverso l'economia, il carbone e l'acciaio, attraverso il commercio, quello fu un colpo di genio dei padri fondatori. Tuttavia la politica ha accumulato troppo ritardo rispetto all'economia e ancora di più rispetto alla cultura. E' un errore aver trascurato l'Europa della cultura.
<P>
(Applausi)
<P>
In un mondo minacciato dall'omologazione, in un mondo dominato dalla tecnica in cui i valori del mercato tendono ad avere il sopravvento su tutti gli altri, l'Europa non può essere l'Europa agli occhi di tutti se non difende dei valori, dei valori di civiltà, dei valori spirituali, se non chiama a sé tutte le proprie forze per difendere la diversità culturale. Ma che cosa difenderemo, in termini di diversità, se non abbiamo preservato le nostre identità?
<P>
L'Europa deve far sì che non sia vista come una minaccia contro le identità ma come una protezione, come un mezzo per mantenerle in vita.
<P>
Anche a livello etico i diritti dell'uomo fanno parte dell'identità europea. In tutto il mondo ogniqualvolta un essere umano è oppresso, è perseguitato, ogni volta che un bambino è maltrattato, che un popolo è sfruttato, l'Europa deve trovarsi al loro fianco. Perché l'Europa dei diritti dell'uomo è fedele a se stessa. Spetta all'Europa portare i diritti dell'uomo in tutte le regioni del mondo.
<P>
(Applausi)
<P>
Aggiungo che tutti quelli che hanno preferito rinunciare alla difesa dei diritti dell'uomo per ottenere contratti non hanno ottenuto i contratti e hanno perduto sul piano dei valori.
<P>
(Applausi)
<P>
Nella democrazia europea la parola protezione non deve essere bandita. Se non vogliamo che un giorno i popoli, esasperati perché vittime della concorrenza sleale e del dumping, reclamino il protezionismo e la chiusura, dobbiamo avere il coraggio di discutere di quella che deve essere una vera preferenza comunitaria. Per proteggerci, dobbiamo essere capaci di fare tanto quanto fanno gli altri. Dobbiamo essere capaci di dotarci degli stessi mezzi di agire degli altri. Se altre regioni del mondo hanno il diritto di difendersi contro il dumping, perché l'Europa dovrebbe subirlo? Se tutti i paesi hanno delle politiche di scambio, perché non l'Europa? Se altre nazioni possono riservare una parte delle gare d'appalto nazionali alle PMI nazionali, perché non l'Europa? Se altre nazioni attuano politiche industriali, perché non l'Europa? Se altre nazioni difendono i loro agricoltori, perché l'Europa dovrebbe rinunciare a difendere i propri?
<P>
(Applausi)
<P>
L'Europa non vuole protezionismo ma deve chiedere la reciprocità. L'Europa non vuole protezionismo ma ha il dovere di assicurare la propria indipendenza energetica e la propria indipendenza alimentare.
<P>
L'Europa vuol essere un modello nella lotta contro i cambiamenti climatici ma l'Europa non può accettare la concorrenza sleale dei paesi che non impongono alle loro imprese alcune limitazioni di carattere ambientale.
<P>
(Applausi)
<P>
L'Europa vuole la concorrenza. Ma l'Europa non può essere l'unica al mondo che ne fa una religione. E' per questo motivo che al Vertice di Bruxelles è stato deciso che la concorrenza era per l'Europa un mezzo e non un fine.
<P>
L'Europa ha scelto l'economia di mercato e del capitalismo. Ma tale scelta non implica un permissivismo assoluto e la deriva di un capitalismo finanziario a tutto vantaggio degli speculatori e degli azionisti e non degli imprenditori e lavoratori.
<P>
(Applausi)
<P>
Il capitalismo europeo è sempre stato un capitalismo di imprenditori, un capitalismo di produzione piuttosto che un capitalismo speculativo e di rendite.
<P>
Sì, voglio dirlo forte e chiaro, l'Europa ha un ruolo da svolgere nella moralizzazione che è necessaria del capitalismo finanziario e quello che è successo con la crisi dei subprime - con qualche speculatore che mette a repentaglio la concorrenza mondiale - l'Europa non lo può accettare.
<P>
(Applausi)
<P>
Su tutte tali questioni abbiamo idee e punti di vista diversi. Ma non è motivo per non parlarne. Dobbiamo discuterne fino a quando non saremo riusciti ad avvicinare i nostri punti di vista sufficientemente per poter costruire una politica comune. Tutte queste questioni costituiranno le priorità centrali della Presidenza francese.
<P>
Ci saranno altre questioni: la rifondazione della politica agricola comune, la questione della fiscalità ecologica, la questione delle energie rinnovabili e del risparmio energetico, la questione della difesa. Come potrebbe essere indipendente l'Europa e avere un'influenza politica nel mondo, come potrebbe essere un fattore di pace di equilibrio se non è neanche in grado di assicurare la propria sicurezza?
<P>
Cosa significa per ciascuno di noi il nostro impegno europeo se non siamo capaci di discutere della costruzione di una difesa europea e del rinnovo dell'alleanza atlantica? Che cosa significa il nostro impegno europeo se ciascuno di noi non è capace di uno sforzo per la difesa di tutti?
<P>
Dal Trattato della CECA fino al Trattato semplificato i popoli europei hanno costruito una solidarietà. Essa si manifesta nella politica regionale ma deve anche potersi esprimere nella difesa. Deve esprimersi in una politica europea per l'immigrazione. In un'Europa in cui la circolazione tra gli Stati membri è libera, questa politica non può essere che una politica comune d'immigrazione. Non si può far parte dello spazio Schengen e regolarizzare senza informare gli altri in quanto la rivoluzione in un paese a un impatto su tutti gli altri paesi che appartengono all'area Schengen.
<P>
(Applausi)
<P>
Quando sono stato eletto Presidente della Repubblica mi sono posto come priorità di riportare la Francia al cuore della costruzione europea. Ho voluto che la Francia superasse i propri timori impegnandosi di più nell'Europa. So perfettamente che la Francia non riuscirà a ottenere quello che vuole su tutte le questioni ma voglio che la Francia riprenda interamente il suo posto in Europa.
<P>
Ho rinnovato il dialogo con le istituzioni comunitarie e desidero ringraziare il Presidente Barroso per il rapporto di fiducia che ha consentito di stabilire tra la Francia e la Commissione europea. La politica della Francia è oggi quella di lavorare strettamente e nella massima fiducia con le istituzioni europee, il Parlamento europeo e la Commissione europea.
<P>
Farò tutto quello che posso perché tutti si possano riconoscere in questa visione, farò di tutto perché il Regno Unito ratifichi il trattato semplificato, perché l'Europa ha bisogno del Regno Unito,...
<P>
(Applausi)
<P>
... di tutto per impegnarmi fortemente nel dialogo con i paesi dell'Est che talvolta hanno avuto la sensazione, giustificata, di non essere ascoltati abbastanza. Non è perché la storia ha condannato dei popoli d'Europa ad unirsi all'Europa in un secondo tempo che essi debbono avere minori diritti. Essi hanno tanti diritti quanti ne hanno i paesi fondatori. E' questo lo spirito europeo.
<P>
(Applausi)
<P>
E' quanto ho fatto quando ho proposto l'Unione del Mediterraneo senza escludere nessuno, estendendo il lavoro fatto a Barcellona. Ma se il lavoro fatto a Barcellona fosse stato sufficiente, lo sapremmo. Occorre dunque una ritrovata ambizione.
<P>
Ho voluto che la Francia potesse di nuovo alimentare il dinamismo dell'Europa, perché quando la Francia va bene se ne può avvantaggiare tutta l'Europa.
<P>
Nessuno in Europa ha interesse che ci sia una Francia indebolita, incapace di trovare in se stessa le risorse per la crescita. Nessuno in Europa ha interesse che ci sia una Francia in declino, una Francia in crisi d'identità o che ha paura del futuro.
<P>
Ho avviato una politica di riforme. Non è nell'interesse dell'Europa che queste riforme falliscano in quanto è grazie ad esse che la Francia risanerà le proprie finanze pubbliche e che terrà fede ai propri impegni. Queste riforme sono state approvate dei francesi, ai quali avevo detto tutto prima delle elezioni. E' per questo che porterò a compimento tali riforme. Niente potrà distogliermi da quest'obiettivo e questo è il miglior servizio che la Francia possa rendere all'Europa.
<P>
Onorevoli deputati, qui a Strasburgo, così cara al cuore di francesi e ormai indissolubilmente legata, nella mente di tutti gli europei, alla vostra Assemblea, al vostro Parlamento, che ben sa tenere viva la discussione democratica, qui, su questo podio dal quale così spesso ha parlato, voglio ricordare Simone Veil, che nel 1979 fu la prima Presidente della prima Assemblea parlamentare europea eletta a suffragio universale diretto.
<P>
Mi sia permesso di renderle omaggio per il contributo che ha dato alla causa dell'Europa e per il suo contributo alla causa delle donne. Ella si è battuta per il rispetto dei loro diritti e della loro dignità e il vostro Parlamento è sempre rimasto fedele a tale linea. Simone Veil diceva: "Al di là delle diverse sensibilità noi condividiamo la stessa volontà di realizzare una comunità fondata su un patrimonio comune e sul rispetto condiviso dei valori umani fondamentali. E' in tale spirito che vi invito ad iniziare in spirito fraterno i lavori che ci attendono”.
<P>
Faccio mie queste parole. Queste parole sono delle sfide. E queste sfide sono quelle che noi, cittadini europei, ci aspettiamo che l'Europa colga. Non rimane tempo da perdere. L'Europa ne ha perduto molto in questi ultimi dieci anni. Non abbiamo più tempo da perdere per far sì che i popoli riacquistino fiducia nell'Europa. Potete contare sull'impegno europeo della Francia, impegno che non verrà mai meno.
<P>
(L'Assemblea, in piedi, applaude l'oratore)
<SPEAKER ID="112" NAME="Presidente">
Signor Presidente, la ringrazio per le sue parole sincere e profondamente europee. Lei ha ancora una volta dimostrato la sua convinzione europea e il suo impegno, come quello dei francesi, per l'Europa. Noi attendiamo fiduciosi la Presidenza francese dell'Unione che cadrà in un periodo chiave per l'avvenire dell'Unione europea quando i paesi europei dovranno ratificare il trattato di riforma. Sono convinto che tale Presidenza sarà contraddistinta da grandi passi avanti sulla via di un'Europa di pace e di solidarietà. Il Parlamento europeo, quale rappresentante dei cittadini dell'Unione europea, è al suo fianco in tale impresa e desidera collaborare strettamente con lei per garantire il successo di questa Presidenza dell'interesse dei cittadini e delle cittadine europei.
<P>
Signor Presidente, il Parlamento europeo le augura molto successo per la Francia e per l'unificazione del nostro continente europeo. Grazie, Presidente Nicolas Sarkozy.
<P>
(La seduta solenne termina alle ore 12.40)
