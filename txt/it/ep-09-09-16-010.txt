<CHAPTER ID="010">
Servizi finanziari (firma di atti)
<SPEAKER ID="149" NAME="Presidente">
In virtù della procedura di codecisione, gli atti legislativi vengono firmati dal presidente del Parlamento europeo e dalla presidenza del Consiglio in carica. Prima di riprendere la sessione, si procederà alla firma di un pacchetto legislativo per sancirne l'entrata in vigore. Il ministro degli Affari europei, signora Malmström, firmerà a nome del Consiglio. Sono molto lieto che anche il commissario Ferrero-Waldner sia qui con noi oggi.
<P>
Vorrei spendere qualche parola sulla legislazione che stiamo per firmare oggi. Oggi, alla vigilia del vertice straordinario dell'Unione europea in preparazione del G20 di Pittsburgh, abbiamo un'ottima occasione per rafforzare il ruolo di colegislatore del Parlamento europeo. Mi è stato chiesto di rappresentare quest'Aula alla cena dei capi di Stato e di governo. Noi, come Unione europea, ci prepareremo a partecipare al vertice del G20 di Pittsburgh.
<P>
Oggi abbiamo approvato, tramite la procedura di codecisione, un importante pacchetto composto da quattro diversi atti legislativi in risposta alla crisi finanziaria. Che cosa comprende ? Una direttiva sui requisiti patrimoniali, un regolamento sulle agenzie di rating del credito, un nuovo regolamento sui pagamenti transfrontalieri e una decisione atta a istituire un nuovo programma teso a supportare specifiche attività rientranti negli ambiti dei servizi finanziari, dell'informativa finanziaria e dell'audit.
<P>
La direttiva e i regolamenti in questione sono volti a tutelare gli investitori europei e il sistema finanziario dell'UE, a garantire meglio i diritti dei consumatori e un'attività di vigilanza più efficace. Questi atti sono volti a conferire maggiore stabilità ai mercati finanziari. In questo modo confermiamo le previsioni, ma la legislazione che stiamo per firmare è stata redatta dal Parlamento già nel corso della precedente legislatura. Il ministro Malmström vuole forse prendere la parola prima di firmare gli atti legislativi?
<SPEAKER ID="150" NAME="Cecilia Malmström" LANGUAGE="SV">
Signor Presidente, ci accingiamo a firmare una serie di atti legislativi che rivestono un ruolo di primo piano nell'ambito della risposta dell'Unione europea alla crisi finanziaria ed economica che ha colpito così duramente l'Europa e che continua a produrre i suoi effetti. Colgo questa occasione per ringraziare la presidenza ceca per l'impegno profuso ai fini della tempestiva adozione di questi atti; è stato grazie ad essa che siamo riusciti, con grande rapidità, a garantire una fruttuosa collaborazione tra il Consiglio e il Parlamento e a concludere accordi efficaci.
<P>
Come ho già sottolineato, siamo cautamente ottimisti sulla situazione economica, ma sappiamo anche che, nei prossimi mesi, molti paesi saranno duramente colpiti dalla disoccupazione. Rimane quindi necessaria la stretta collaborazione tra Parlamento, Consiglio e Commissione. Attendo con trepidazione questa collaborazione e sono fiera di poter firmare questi atti insieme a lei, signor Presidente.
<SPEAKER ID="151" NAME="Presidente">
Vorrei attirare la vostra attenzione sul fatto che quanto ci apprestiamo a fare è espressione della continuità delle funzioni del Consiglio, del Parlamento e della Commissione. Nel frattempo si sono tenute le elezioni europee, che non sono state minimamente d'intralcio alle nostre attività.
<P>
Vorrei chiedere al ministro Malmström di procedere alla firma congiunta, che verrà apposta a questo tavolo. Invito anche il Commissario Ferrero-Waldner, la signora Berès e la signora Bowles, precedente e attuale presidente per gli affari economici e monetari di questo Parlamento. Chiederei ad entrambi di posizionarvi qui al centro. Invito inoltre i relatori, tra cui l'onorevole Karas e l'onorevole Gauzès, a raggiungerci. Sarete presenti all'atto della firma, che verrà apposta dal ministro e dal sottoscritto.
<P>
Vorrei inoltre ricordare che l'onorevole Starkevičiūte l'onorevole Hoppenstedt sono stati relatori, ma non sono più membri di questo Parlamento dato che il loro mandato non è stato rinnovato.
<P>
Procederemo ora alla firma.
