<CHAPTER ID="012">
Ordine dei lavori
<SPEAKER ID="021" NAME="Presidente">
La versione definitiva del progetto di ordine del giorno di questa tornata, elaborata dalla Conferenza dei presidenti, ai sensi degli articoli 130 e 131 del Regolamento, nella riunione del 7 dicembre 2006, è stata distribuita. Esamineremo le seguenti proposte di modifica:
<P>
Per quanto riguarda martedì
<SPEAKER ID="022" NAME="Philip Bushill-Matthews" AFFILIATION="PPE-DE">
(EN) Signor Presidente, l'ordine del giorno di martedì contiene un lieve errore concernente il Tempo delle interrogazioni alla Commissione: secondo la versione inglese, il Tempo delle interrogazioni inizia alle 18.00 e si conclude alle 19.30; nella versione francese inizia invece alle 18.30 per concludersi alle 19.30. Quindi, o ai colleghi francesi è stata tolta mezz'ora di interrogazioni - cosa poco corretta nei loro confronti -, oppure la versione francese è esatta e mezz'ora di interrogazioni è stata tolta a tutti noi - e questo è poco corretto nei confronti dell'intera Assemblea. Può darci un chiarimento?
<SPEAKER ID="023" NAME="Presidente">
Senza che ciò possa costituire un precedente, devo comunicarle che la versione esatta è quella francese.
<SPEAKER ID="024" NAME="Bernd Posselt" AFFILIATION="PPE-DE">
(DE) Signor Presidente, lei dice che non siamo di fronte a un precedente; mi aspettavo tale dichiarazione e quindi sono andato a controllare. Quest'anno, il Tempo delle interrogazioni è stato abbreviato o rinviato nel 75 per cento dei casi: ecco la realtà. Eppure ci viene costantemente ripetuto che si tratta di un'eccezione.
<SPEAKER ID="025" NAME="Presidente">
No, parlando di precedente mi riferivo al fatto di considerare corretta la versione francese; è questo che intendevo, dicendo "senza che ciò possa costituire un precedente”.
<P>
- Per quanto riguarda giovedì
<P>
Per quanto riguarda la discussione su casi di violazione dei diritti umani, della democrazia e dello Stato di diritto, il gruppo PPE-DE propone di sostituire il punto "Liberazione degli operatori sanitari detenuti in Libia” con un punto "Myanmar (Birmania)”.
<P>
Il gruppo PPE-DE desidera forse illustrare la sua proposta?
<P>
Sembra di no.
<P>
Onorevole Swoboda, desidera intervenire a favore o contro?
<SPEAKER ID="026" NAME="Hannes Swoboda" AFFILIATION="PSE">
(DE) E' una domanda davvero difficile, signor Presidente. Vorremmo che venisse motivata in qualche modo l'opportunità di discutere oggi i problemi della Birmania, anziché occuparci della drammatica vicenda delle infermiere e del personale sanitario sotto processo in Libia, che non possiamo abbandonare in modo tanto indecoroso. Per potermi esprimere a favore o contro, vorrei sentire prima una motivazione; se c'è motivo di temere che la situazione delle infermiere divenga ancora più difficile, proponiamo di astenerci, ma il nostro Parlamento deve comunque esprimere un messaggio di critica nei confronti della Libia per la mancata liberazione di queste persone.
<SPEAKER ID="027" NAME="Simon Busuttil" AFFILIATION="PPE-DE">
(EN) Signor Presidente, è proprio questo il punto: il momento non è opportuno. Il procedimento giudiziario nei confronti delle infermiere bulgare è giunto in una fase cruciale; adottare questa settimana una risoluzione di tal genere sarebbe assai pericoloso, e farebbe più male che bene. Per questo motivo sarebbe saggio accantonare il varo di qualsiasi proposta di risoluzione nella settimana in corso, e cambiare del tutto argomento.
<SPEAKER ID="028" NAME="Hannes Swoboda" AFFILIATION="PSE">
(DE) Signor Presidente, anche se ci asterremo nel voto sulla sostituzione dei punti all'ordine del giorno, possiamo aderire alla sostanza di queste argomentazioni, ma vorrei sottolineare ancora una volta - e su questo, spero, saremo tutti d'accordo - che ci opporremo a quel che avviene in Libia e continueremo a batterci in difesa delle infermiere libiche e del personale sanitario, come abbiamo fatto in passato.
<SPEAKER ID="029" NAME="Presidente">
Non ho capito bene se lei è intervenuto a favore della proposta oppure contro, ma in ogni caso procederemo al voto.
<P>
(Il Parlamento approva la proposta)
<P>
(L'ordine dei lavori è così fissato)
