<CHAPTER ID="005-02">
2. Attuazione nell'UE della direttiva 2003/9/CE sulle condizioni di accoglienza dei richiedenti asilo e rifugiati: visite della commissione LIBE dal 2005 al 2008 (
<P>
- Prima della votazione:
<SPEAKER ID="068" NAME="Martine Roure">
relatore. - (FR) Signor Presidente, non siamo riusciti a tenere un dibattito in plenaria su questa importantissima relazione e per questo oggi riteniamo necessario prendere la parola prima di lei, a nome della commissione.
<P>
Abbiamo collaborato tutti, e apprezzo l'eccellente lavoro dei relatori ombra. Nel corso delle nostre visite a non meno di 26 centri di detenzione in 10 Stati membri dell'Unione europea abbiamo preso nota di diversi punti chiave. In alcuni centri era evidente un certo stato di abbandono e di carenze igieniche e abbiamo denunciato il mancato rispetto della dignità umana. Abbiamo osservato che non sempre era possibile accedere alle cure sanitarie e che non sempre il diritto dei bambini all'istruzione era rispettato.
<P>
Noi chiediamo il rispetto di procedure di asilo chiare, efficaci e proporzionate e l'attuazione di un sistema permanente di visite e ispezioni dei centri di detenzione. Dobbiamo mostrare la realtà sul campo e difendere il diritto di ispezionare tali centri, che questo tipo di visite consente di fare; dobbiamo intervenire affinché le cose cambino.
<P>
La stampa mi ha chiesto perché non ho citato nessun paese in questa relazione di sintesi. Io ho risposto che è stata una scelta mia, una scelta nostra, poiché siamo responsabili collettivamente rispetto a ciò che accade nei centri di detenzione europei e lo scopo della presente relazione non è stilare una classifica degli Stati membri.
<P>
Non smetteremo di chiedere solidarietà a livello europeo nell'ambito dell'asilo. Non possiamo lasciare soli gli Stati membri situati alle frontiere esterne dell'Europa ad affrontare i grandi flussi migratori. Lo ripeto: abbiamo una responsabilità collettiva.
<P>
(Applausi)
<SPEAKER ID="069" NAME="Presidente">
Molte grazie, onorevole Roure. Noto che persino i maggiori giuristi che siedono qui in plenaria, o coloro che si ritengono tali, non sanno che il relatore ha diritto a una dichiarazione di due minuti qualora la sua relazione non sia stata discussa in plenaria. L'onorevole Roure ha tale diritto e lo ha esercitato; tutti noi dobbiamo accettarlo poiché è previsto dal nostro regolamento.
<P>
(Applausi)
