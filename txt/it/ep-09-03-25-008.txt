<CHAPTER ID="008">
Accordo commerciale ad interim con il Turkmenistan - Accordo commerciale interinale con il Turkmenistan (discussione)
<SPEAKER ID="322" NAME="Presidente">
- L'ordine del giorno reca, in discussione congiunta:
<P>
l'interrogazione orale - B6-0019/2009) presentata dagli onorevoli Wiersma, Erika Mann, Caspary, Sturdy, Muscardini e Maldeikis, a nome del gruppi PSE, PPE-DE e UEN, sull'accordo ad interim con il Turkmenistan - B6-0019/2009);
<P>
l'interrogazione orale - B6-0020/2009) presentata dagli onorevoli Wiersma, Erika Mann, Caspary, Sturdy, Muscardini e Maldeikis, a nome del gruppi PSE, PPE-DE e UEN, sull'accordo commerciale ad interim con il Turkmenistan ; e
<P>
la relazione, presentata dall'onorevole Caspary a nome della commissione per il commercio internazionale, sulla proposta di decisione del Consiglio e della Commissione relativa alla conclusione dell'accordo interinale sul commercio e questioni connesse fra la Comunità europea e la Comunità europea dell'energia atomica, da una parte, e il Turkmenistan, dall'altra [5144/1999 - C5-0338/1999 -.
<SPEAKER ID="323" NAME="Jan Marinus Wiersma">
autore. - (NL) Signor Presidente, sono lieto che oggi si discuta la posizione del Parlamento europeo sull'accordo commerciale interinale con il Turkmenistan, è da tempo che il Parlamento e l'Unione dovevano tenere questo dibattito. Il Consiglio e la Commissione si attendono dei progressi e vogliono che l'Assemblea dia la propria benedizione o pronunci un verdetto positivo sull'accordo interinale, in quanto potrebbe contribuire a migliorare le relazioni con il Turkmenistan.
<P>
La discussione era rimasta in sospeso per lungo tempo e ovviamente c'era un motivo. Il Parlamento sinora ha avuto parecchie esitazioni a votare su questo accordo, perché siamo assai insoddisfatti della situazione dei diritti umani in Turkmenistan, soprattutto in relazione al regime del precedente presidente/dittatore Turkmenbashi, che ha isolato il paese dal resto del mondo, riservando al proprio popolo un trattamento del tutto disumano. Ovviamente ci si deve chiedere se il nuovo regime che si è insediato dopo la morte di Turkmenbashi abbia segnato un cambiamento in questa situazione - vorrei sentire dal Consiglio e dalla Commissione quali sono stati i cambiamenti e i miglioramenti che sono stati osservati negli ultimi anni - e se sussiste una ragione sufficiente per stipulare e sottoscrivere l'accordo commerciale.
<P>
La Commissione e il Consiglio ovviamente hanno due solide argomentazioni che depongono a favore della revisione. Il contesto strategico è cambiato. Adesso guardiamo all'Asia centrale in modo diverso rispetto a qualche anno fa. La stessa signora commissario si è adoperata per questa regione, mentre la presidenza è dell'opinione che l'Unione europea non debba lasciarla ai cinesi o ai russi. Anche noi abbiamo degli interessi in quest'area e la stessa regione li riconosce. Non molto tempo fa sono stato in Kazakhstan e ho notato che sussiste un grande interesse a migliorare le relazioni con l'Unione europea.
<P>
La seconda importante argomentazione avanzata dalla Commissione è che al momento non abbiamo alcuna base giuridica definita su cui basare le relazioni con il Turkmenistan. Stiamo ancora usando un trattato che risale all'epoca sovietica, e non è ammissibile. Senza un trattato migliore, stando a questa argomentazione, non possiamo nemmeno istituire un dialogo come si deve sui diritti umani.
<P>
La domanda rimane senza risposta: la situazione dei diritti umani è migliorata al punto tale da poter compiere questo importante passo e consigliare al Parlamento di approvare l'accordo commerciale? Per me, la questione rimane perlopiù aperta e attendo altresì le reazioni della Commissione e del Consiglio su questo punto. Mi terrò i miei dubbi. Ne ho discusso estesamente con l'onorevole Caspary del gruppo PPE-DE, che è relatore in materia. Su una serie di aspetti di cui parlerà anche lui stiamo ancora attendendo un chiarimento dal Consiglio e mi riferisco alla situazione dei mezzi di comunicazione nel paese, all'istruzione, all'accesso alle carceri da parte della Croce Rossa e via dicendo. A nostro parere, deve esserci un reale miglioramento in questi settori; un accordo commerciale di questo genere e il dialogo sui diritti umani con il Turkmenistan potrebbero contribuire a centrare l'obiettivo.
<P>
Ho un ultimo commento, che è già stato illustrato chiaramente nella risoluzione che abbiamo redatto insieme al gruppo ALDE e al gruppo PPE-DE. Vogliamo anche la garanzia inequivocabile che, se accettiamo di emettere un parere positivo su questo accordo commerciale, vi sarà la possibilità di apportare correzioni in un secondo momento. Vogliamo assicurarci una posizione in cui, se alla fine giungiamo alla conclusione che i metodi proposti dalla Commissione e dal Consiglio non funzionano e la situazione dei diritti umani in Turkmenistan non migliora veramente, il Parlamento potrà chiedere alla Commissione e al Consiglio di sospendere l'accordo. Se non otteniamo un impegno in questo senso, nella riunione di stasera difficilmente riuscirò a convincere il mio gruppo a votare a favore di questo accordo commerciale. Con tutta probabilità a quel punto opteremo per il rinvio del voto. Per noi è davvero importante ottenere questo impegno in modo che, se la situazione nel paese peggiora o non registra miglioramenti significativi, potremo indire un altro dibattito per decidere dell'eventuale sospensione dell'accordo. Il Parlamento deve avere il diritto di presentare un'istanza di questo genere al Consiglio e alla Commissione.
<SPEAKER ID="325" NAME="Bogusław Rogalski" LANGUAGE="PL">
Signor Presidente, la questione della ratifica dell'accordo con il Turkmenistan è controversa a causa delle violazioni dei principi democratici e dei diritti umani fondamentali in quel paese. Ciononostante, ritengo si dovrebbero avviare negoziati con tale paese e si dovrebbe firmare l'accordo. Nelle relazioni con il Turkmenistan, si dovrebbe prestare particolare attenzione al fatto che, in assenza di una cooperazione economica con l'UE, il tenore di vita in quel paese crollerà, mentre la ratifica dell'accordo può senz'altro contribuire a migliorare le condizioni di vita della popolazione.
<P>
Non dimentichiamo alcuni segnali sociali positivi da parte del Turkmenistan, come la recente adozione di una legislazione che divieto vieta il lavoro minorile. Certamente il Turkmenistan deve ancora ratificare e dare attuazione a numerose convenzioni dell'Organizzazione mondiale del lavoro. Nondimeno, la lentezza dei cambiamenti in atto in Turkmenistan è insoddisfacente:. sono state privatizzate soltanto poche aziende, il governo detiene il rigido controllo su molti comparti dell'economia e gli investimenti diretti esteri sono ancora a livelli decisamente bassi. Nonostante il Turkmenistan possegga una delle maggiori riserve di gas e sia uno dei principali esportatori di cotone, circa la metà della popolazione - ribadiamolo - vive nell'indigenza. Il sistema politico è anch'esso lungi dall'essere soddisfacente, segnatamente per la costante repressione dei partiti politici diversi da quello di governo e di vari gruppi religiosi.
<P>
Ritengo in ogni caso che l'accordo con il Turkmenistan debba essere concluso e ratificato, perché soltanto avviando negoziati e dando un certo esempio alle autorità di quel paese possiamo una tendere loro la mano affinché in futuro il Turkmenistan possa entrare a far parte della famiglia dei paesi democratici.
<SPEAKER ID="326" NAME="Robert Sturdy">
autore. - (EN) Signor Presidente, chiedo scusa, non avevo capito di avere tempo di parola su questo specifico tema. Vorrei solo fare alcune osservazioni su quanto detto dal precedente relatore. Ritengo sia importante sostenere la legislazione che viene varata per avvicinare a noi il Turkmenistan. Come per tutti quei paesi, occorre fare in modo che si stabilizzino in un contesto che risulta molto difficile.
<P>
Desidero inoltre ringraziare Daniel Caspary, che ha lavorato incessantemente per l'approvazione di questa normativa. So che prenderà la parola fra qualche minuto, ma ha lavorato nella commissione sul commercio internazionale su questa specifica legislazione.
<P>
In un momento in cui il mondo attraversa gravi difficoltà in termini di restrizioni dei servizi finanziari e altri problemi, dobbiamo garantire la sicurezza di questi paesi e sincerarci che aderiscano alla legislazione proposta dall'onorevole Caspary. Non ho altro da aggiungere e mi scuso per il ritardo.
<SPEAKER ID="327" NAME="Daniel Caspary">
relatore. - (DE) Signor Presidente, onorevoli colleghi, sono quasi tre anni che quest'Aula si occupa dell'accordo interinale con il Turkmenistan. Quasi tre anni fa la commissione sul commercio internazionale aveva approvato una relazione che però è stata respinta in sede di plenaria, fra l'altro perché il Consiglio e la Commissione avevano smesso di occuparsi della questione e secondo il Parlamento, se la Commissione e il Consiglio non intendevano procedere su questo tema, non vi era alcun motivo perché lo facessimo noi.
<P>
Sono particolarmente lieto che oggi la situazione sia mutata, anche se la situazione del Turkmenistan è ancora molto lontana dai nostri standard. I diritti umani vengono ancora violati in molti settori e la mancanza di strutture democratiche giustifica le numerose critiche mosse al paese. Le libertà individuali sono altresì estremamente limitate e la libertà d'informazione lascia molto a desiderare. Secondo le informazioni che ci giungono da organizzazioni non governative, è in atto una campagna per la rimozione delle parabole satellitari e quindi ostacolare ulteriormente l'accesso a liberi mezzi d'informazione e comunicazione.
<P>
Il sistema settore dell'istruzione fatica ad adeguarsi allo standard da noi auspicato per poter istruire la popolazione in maniera illuminata e, cosa ancora più importante, informata in termini di democrazia e diritti umani. Inoltre la situazione carceri dei penitenziari, dei prigionieri politici e dell'accesso della Croce Rossa alle carceri rimane tuttora totalmente insoddisfacente e non chiarita.
<P>
D'altro canto, circolano anche molte voci ingiustificate. Negli ultimi anni sono circolati numerosi falsi rapporti da parte di sedicenti organizzazioni non governative e molte ONG mi hanno dato l'impressione di lavorare per aziende di altri paesi che hanno interesse nell'impedire lo svolgimento di negoziati fra l'Unione europea e il Turkmenistan.
<P>
Ho l'impressione che dietro molte delle dichiarazioni e delle false informazioni fatte circolare nell'Unione europea ci sia il palese interesse a ostacolare i negoziati fra l'Unione europea e il Turkmenistan. Penso alle notizie relative alla chiusura di tutti gli ospedali del paese ad eccezione di due strutture della capitale, alla chiusura di tutte le biblioteche tranne due, alla notizia di un contagio di peste scatenato dalle disastrose condizioni medico-sanitarie. Tutte queste notizie si sono rivelate infondate.
<P>
Allora, qual è il vero problema? E' assolutamente impossibile avere un quadro realistico di questo paese, essenzialmente perché il suo governo non ci consente di osservarlo debitamente e perché l'Unione europea non dispone purtroppo di un ministero degli Esteri che possa intraprendere opportune iniziative sul campo.
<P>
Il nuovo presidente ha tuttavia messo mano a numerose riforme. La strategia comunitaria per l'Asia centrale adottata tempo fa dal Parlamento si concentra sui paesi dell'Asia centrale. Quest'accordo interinale potrebbe costituire un primo piccolo passo per dimostrare al popolo turkmeno che stiamo rilanciando il dialogo e che vogliamo aiutarli a seguire il lento ma - speriamo - costante cammino verso i diritti umani e la democrazia.
<P>
La nostra risoluzione, presentata in Parlamento come risoluzione da numerosi gruppi, affronta con chiarezza molti dei motivi alla base delle critiche. Affronta altresì alcuni sviluppi positivi ai quali assistiamo, ma il punto è che non vogliamo concedere scorciatoie, non vogliamo fare sconti al Turkmenistan su valori che riteniamo essenziali; vogliamo difendere e mantenere i nostri valori. La conclusione dell'accordo di cooperazione non dovrebbe pertanto essere dato per scontato ma, come ha detto il precedente relatore, la Commissione e il Consiglio devono essere chiari circa l'eventuale sospensione dell'accordo interinale qualora il Parlamento la richiedesse .
<P>
Il Parlamento ha posto numerose interrogazioni scritte alla Commissione e al Consiglio. Sarei lieto se poteste esaminarle e fornirci delle risposte molto chiare, in modo che domani sia possibile concludere insieme quest'accordo interinale.
<SPEAKER ID="328" NAME="Alexandr Vondra">
presidente in carica del Consiglio. - (EN) Signor Presidente, mi rallegro dell'interesse dimostrato dagli onorevoli parlamentari verso il tema delle relazioni tra Unione europea e Turkmenistan e sono lieto di avere l'opportunità di rispondere a nome del Consiglio alle varie domande e questioni sollevate in quest'Aula.
<P>
Per molti aspetti, il Turkmenistan acquisisce sempre maggiore importanza. E' stato a lungo un paese molto chiuso, mentre durante gli ultimi due anni ha compiuto passi significativi per aprirsi al mondo esterno. Il governo è sempre più aperto alla cooperazione, atteggiamento che si traduce in maggiore disponibilità a lavorare in modo più costruttivo nel quadro della strategia comunitaria sull'Asia centrale.
<P>
Nonostante questi cambiamenti, le nostre relazioni contrattuali con il Turkmenistan sono rimaste invariate da vent'anni a questa parte. Come ha affermato l'onorevole Wiersma, sono ancora disciplinate dal vecchio accordo sugli scambi e la cooperazione economica e commerciale con l'Unione sovietica.
<P>
Alla luce dei positivi sviluppi verificatisi in Turkmenistan, abbiamo ora un'opportunità di rinsaldare le nostre relazioni bilaterali. L'accordo interinale firmato nel 1999 applica in via provvisoria le questioni commerciali dell'accordo di partenariato e cooperazione, firmato anch'esso nel 1999, che rimane da ratificare soltanto da parte di tre Stati membri.
<P>
Le relazioni dell'Unione con il Turkmenistan si articolano su numerosi aspetti. La promozione dei diritti umani e della democrazia è, naturalmente, alla base delle relazioni bilaterali, in quanto fondamentale per la strategia comunitaria per l'Asia centrale nel suo complesso. Il fatto che il Turkmenistan confini con l'Afghanistan lo rende un paese d'importanza strategica. Il Turkmenistan partecipa inoltre alla ricostruzione dell'Afghanistan e fornisce supporto logistico alle operazioni e attività di molti Stati membri dell'UE nel quadro delle attività ISAF (sorvoli) nonché su base bilaterale. Il Turkmenistan è cruciale ai fini della sicurezza regionale e della lotta al narcotraffico; il rapido sviluppo dell'economia del paese offre opportunità alle aziende dell'Unione europea. Inoltre il Turkmenistan è un partner fondamentale per la diversificazione delle relazioni energetiche e per la sicurezza energetica dell'UE, tutti ambiti importanti che occorre sviluppare nel nostro stesso interesse.
<P>
Inoltre, dopo le elezioni presidenziali del febbraio 2007, il Turkmenistan ha avviato un certo numero di riforme importanti, tra cui alcuni emendamenti alla costituzione. Molte delle nuove disposizioni costituzionali, come pure altre riforme annunciate, indicano che il paese ha imboccato la strada giusta, anche se si tratta di un processo a lungo termine e molto resta ancora da fare.
<P>
Sulla questione dei diritti umani, il Turkmenistan si è impegnato costruttivamente in un dialogo in tal senso con l'Unione su una vasta gamma di tematiche, accompagnato da alcuni importanti sviluppi all'interno del paese. Nella fattispecie, alcuni detenuti politici sono stati rilasciati ed è stata avviata una più ampia cooperazione con le Nazioni Unite. Il Turkmenistan ha fra l'altro autorizzato l'ingresso nel paese di un relatore ONU sulle libertà di religione, ha partecipato fattivamente alla rassegna periodica delle Nazioni Unite e ad Ashkhabat è stato istituito un Centro ONU per la diplomazia preventiva. Inoltre, le restrizioni agli spostamenti interni sono state allentate, è stato avviato un dialogo con il Comitato internazionale della Croce Rossa e la riforma della scuola ha ripristinato i dieci anni di istruzione primaria e i cinque anni di quella universitaria. Il Turkmenistan ha aderito ad alcune convenzioni internazionali quali il secondo protocollo facoltativo alla Convenzione internazionale sui diritti civili e politici e la Convenzione sui diritti politici delle donne.
<P>
Tutto ciò testimonia che il Turkmenistan fa progressi. Indubbiamente resta ancora molto da fare nel campo dei diritti umani e del rispetto dello stato di diritto e della democrazia. Continueremo a insistere in particolare sul rilascio dei prigionieri politici, il libero accesso per il Comitato internazionale della Croce Rossa alle carceri, la revoca delle restrizioni ai viaggi all'estero e la libertà dei media e della società civile.
<P>
La presidenza è convinta che il modo migliore per assicurare che il Turkmenistan faccia progressi in questi settori sia l'impegno costante. Dobbiamo essere in grado di instaurare un dialogo aperto e, laddove necessario, di inviare messaggi chiari, se davvero il Turkmenistan è determinato a soddisfare le norme internazionali.
<P>
E' esattamente questo il motivo per cui dobbiamo compiere un passo avanti nelle nostre relazioni e perfezionare gli strumenti di cui disponiamo. L'attuale accordo contrattuale con il Turkmenistan non prevede che un rudimentale dialogo bilaterale. L'unico dialogo basato sul trattato consiste nel convocare una volta l'anno un comitato congiunto a livello di funzionari.
<P>
L'accordo interinale porrebbe al centro delle relazioni, quale elemento essenziale, i diritti umani e rafforzerebbe quindi la nostra capacità di influire sui futuri sviluppi in tal senso in Turkmenistan. L'APC, una volta entrato in vigore, farebbe di più fornendo un dialogo politico pieno e completo.
<P>
La strategia comunitaria per l'Asia centrale, adottata nel giugno 2007, sancisce che "onde intensificare la cooperazione con gli stati dell'Asia centrale, l'UE farà pieno uso del potenziale offerto dall'accordo di partenariato e cooperazione”. Tali accordi già vigono per Kazakstan, Kirghizistan e Uzbekistan. Nel caso del Tagikistan, vige un accordo interinale in attesa della ratifica ed entrata in vigore dell'APC.
<P>
Per una riuscita attuazione della strategia comunitaria per l'Asia centrale è importante che siano coinvolti tutti i Paesi dell'Asia centrale, ed è pertanto essenziale creare le condizioni partecipazione per coinvolgere anche il Turkmenistan, altrimenti il conseguimento dei nostri obiettivi e interessi in Asia centrale risulterebbe molto difficile.
<P>
La Presidenza ritiene che occorra ora istituire un appropriato quadro giuridico per le nostre relazioni con il Turkmenistan, a partire dall'accordo interinale. Ciò ci consentirà di trarre beneficio dagli sviluppi in atto nel paese e di consolidare il nostro più ampio impegno verso l'Asia centrale.
<P>
L'Accordo interinale è il modo più efficace per garantire che il Turkmenistan compia passi avanti nei vari settori testé delineati, come pure nel rispetto dei diritti dell'uomo, della democrazia e dello Stato di diritto. So che condividete con me questi obiettivi e spero di poter contare sul vostro sostegno per conseguirli.
<SPEAKER ID="329" NAME="Benita Ferrero-Waldner">
membro della Commissione. - (FR) Signor Presidente, onorevoli deputati, dall'elezione del presidente Berdymukhamedov, il Turkmenistan è effettivamente entrato in una nuova fase di sviluppo e sono emersi molti segnali positivi di cambiamento.
<P>
Invero i nuovi dirigenti dimostrano un atteggiamento più aperto. Hanno revocato, ad esempio, talune restrizioni alla libera circolazione all'interno del paese, hanno emendato la costituzione al fine di rafforzare il ruolo del parlamento, hanno creato un istituto per la democrazia e i diritti dell'uomo, hanno ospitato il Centro per la Diplomazia preventiva dell'ONU ad Ashkhabat e, per la prima volta, hanno autorizzato l'ingresso di osservatori internazionali in occasione delle elezioni legislative che si sono svolte nel dicembre scorso. Inoltre, come sapete, le riforme dell'istruzione e della sanità sono ora temi prioritari per il governo.
<P>
Nel 2006, il Parlamento europeo ha proposto alle autorità turkmene l'adozione di una serie di provvedimenti che facilitassero per il Parlamento l'approvazione dell'accordo commerciale ad interim. Inoltre, negli ultimi due anni, con l'elezione del nuovo presidente, sono state adottate molte delle misure proposte ed eviterò di ripetere quelle richiamate dal presidente in carica del Consiglio, in particolare merito quelle relative al Comitato internazionale della Croce Rossa. Sono inoltre state avviate riforme nel campo dell'istruzione, con la modernizzazione dei metodi di insegnamento, la formazione all'estero degli insegnanti, il prolungamento della scolarità e l'introduzione di Internet nelle scuole.
<P>
Sono stati liberati alcuni prigionieri, tra i quali, onorevoli deputati, Valery Pal, per il quale avevamo preteso il rilascio. Inoltre, nel settembre 2008, per la prima volta, è stato concesso un permesso di visita al relatore speciale delle Nazioni Unite per la libertà di religione e di credo il quale ha concluso che, e cito ”benché alcuni individui e comunità debbano ancora fronteggiare numerose difficoltà, la situazione è sensibilmente migliorata dal 2007'.
<P>
L'avvio di nuovi dialoghi strutturati come quello sui diritti umani è un altro punto positivo. Naturalmente potete stare certi che, nel corso di tali incontri, tratteremo i temi che ci preoccupano, segnatamente la situazione dei prigionieri politici, il diritto di associazione, la libertà dei media, di culto e dei diritti delle minoranze e a ogni occasione ribadiremo il nostro impegno per il rispetto dei diritti umani e la loro importanza per uno sviluppo economico e sociale a lungo termine.
<P>
Stanti questi timori, del resto legittimi, circa la situazione in Turkmenistan, il Parlamento ha rinviato la propria decisione sull'accordo interinale. In linea di massima, condivido alcuni di questi timori e riconosco che il Turkmenistan deve lavorare ancora molto prima di essere pienamente ottemperante alle norme internazionali di democrazia e di rispetto dei diritti dell'uomo.
<P>
Si tratta tuttavia di uno sviluppo positivo, benché limitato, che testimonia il desiderio di compiere dei progressi e di aprirsi al cambiamento: la consideriamo un'opportunità da cogliere per avviare un dialogo fattivo con le autorità turkmene. Sono fermamente convinta che l'Unione europea debba impegnarsi di più per gettare le basi di futuri sviluppi positivi.
<P>
L'attuazione dell'accordo interinale sugli scambi commerciali, ovvero le disposizioni relative al commercio dell'accordo di partenariato e cooperazione, ci consentirebbe di intensificare il nostro impegno nei confronti del Turkmenistan e a favore della cooperazione, delle riforme e della modernizzazione più in generale. Inoltre, l'accordo interinale contiene una clausola cruciale sui diritti dell'uomo e sono ben conscia delle vostre preoccupazioni circa la possibilità di sospendere l'accordo.
<P>
A tale proposito, vorrei sottolineare che l'articolo 1 dell'accordo interinale sul commercio e l'articolo 2 dell'accordo di partenariato e cooperazione contengono clausole che si riferiscono al rispetto della democrazia e dei diritti fondamentali quali elementi essenziali per i due accordi; ma soprattutto i due accordi contengono clausole che consentono alle parti di adottare opportuni provvedimenti in caso di gravi violazioni delle condizioni previste, anche senza previa consultazione dei comitati congiunti in caso di particolare urgenza.
<P>
La sospensione degli accordi in caso di violazione accertata, grave e continua della clausola sui diritti umani è perciò possibile. Tuttavia, l'accordo interinale sul commercio non è la panacea di tutti i mali. Certamente non risolverà tutti i problemi relativi ai diritti dell'uomo in Turkmenistan, ma aiuterà a fare in modo che le norme internazionali vengano maggiormente osservate, in particolare nei settori dello stato di diritto e dei diritti umani.
<P>
Ci sono altri due motivi, ancor più rilevanti, per i quali il consolidamento dei nostri rapporti con il Turkmenistan giova ai nostri interessi: la sicurezza e l'energia. In effetti, il Turkmenistan è ubicato al crocevia fra l'Europa e l'Asia e confina fra l'altro con l'Iran e l'Afghanistan. La sua neutralità attiva è importante in una regione così esposta ai conflitti e alle destabilizzazioni.
<P>
A tal fine, stiamo collaborando attivamente con il Turkmenistan nell'ambito della gestione delle frontiere e della lotta al terrorismo, all'estremismo islamico, al narcotraffico e alla tratta di esseri umani. Tale collaborazione è tanto più importante data la recente conferma dell'impegno della comunità internazionale in Afghanistan e in Pakistan, e in vista delle imminenti conferenze regionali dell'Aia e Tokio.
<P>
Come ben sappiamo, l'Asia centrale potrebbe svolgere una ruolo chiave nel campo della sicurezza energetica. Dopo il cambiamento di regime in Turkmenistan, abbiamo potenziato la nostra cooperazione in questo settore. L'Unione europea si adopera attivamente per la costruzione del corridoio meridionale per il gas quale parte di una più ampia politica di diversificazione delle nostre fonti energetiche e vie di transito. Ovviamente il Turkmenistan si rivela cruciale per il successo di questo progetto.
<P>
Per concludere, le nostre relazioni con il Turkmenistan devono essere improntate ai nostri valori e ai nostri interessi. Ecco perché sono persuasa che, impegnandoci con il Turkmenistan, saremo più in grado di far valere le nostre argomentazioni a favore di una società più aperta nel paese.
<P>
Continueremo a incoraggiare le autorità a compiere progressi in altri ambiti, quali la riforma del codice civile e penale, la legislazione in materia di religione, la libertà dei media, il rilascio dei prigionieri politici, l'autorizzazione degli osservatori internazionali a recarsi nelle prigioni e il potenziamento della presenza delle ONG nel paese.
<P>
Per tutte queste ragioni vi chiedo di approvare l'accordo interinale con il Turkmenistan.
<SPEAKER ID="330" NAME="Presidente">
- Signora Commissario, onorevoli deputati, prima di dare la parola ai vari oratori previsti per la discussione, mi sia consentito, in veste di responsabile del multilinguismo dell'Ufficio di presidenza del Parlamento, leggere una parte dell'opuscolo sullo stile di esposizione preparato per i nuovi deputati del Parlamento europeo, onde consentire una corretta interpretazione e far sì che il miracolo, senza precedenti in altre istituzioni, possa continuare a compiersi quotidianamente.
<P>
Non sono le tavole della legge che Mosé ha recato dal monte Sinai, ma è comunque doveroso conoscere questi pochi punti: "Parlate a una velocità normale, non eccessiva. Parlate nella vostra lingua madre se possibile: Evitate di cambiare lingua durante il discorso. Parlare è meglio di leggere, ma se non ci fossero alternative alla lettura, sinceratevi che sia stata fornita una copia del testo agli interpreti. Fornite chiari riferimenti ai documenti. Articolate con chiarezza le cifre citate. Esplicitate le abbreviazioni che usate nel vostro discorso. Ricordate che le barzellette sono difficili da tradurre e parlate con gli interpreti. Inoltre, quando presiedete una riunione, aspettate un attimo prima di dare la parola all'oratore seguente in modo che gli interpreti possano concludere il discorso e sintonizzarsi sul canale appropriato”.
<P>
Colgo quest'occasione per ringraziare e congraturlarmi con gli interpreti che rendono possibile il nostro lavoro attraverso il loro interpretariato, così complicato ed efficace.
<SPEAKER ID="331" NAME="Alexandru Nazare" LANGUAGE="RO">
Prima di tutto - e non è un caso che io lo faccia proprio durante questa discussione - vorrei salutare il compromesso raggiunto in occasione dell'ultima riunione del Consiglio europeo sul finanziamento del gasdotto Nabucco.
<P>
Sono lieto che il progetto Nabucco sia stato dichiarato un progetto prioritario nel settore dell'energia e che gli sforzi di questo Parlamento a sostegno del progetto stesso siano stati coronati dal successo.
<P>
Tuttavia, tornando alla discussione odierna, credo che fra le nostre preoccupazioni relative al Turkmenistan ce ne siano due di uguale importanza: la cooperazione economica, specificatamente nell'ambito del petrolio e del gas, e il progresso sociale e dei diritti umani nel paese, come menzionato dalla signora commissario.
<P>
Mi congratulo con l'onorevole Caspary per la sua relazione.
<P>
Ritengo inoltre che l'accordo in oggetto istituisca un quadro d'interazione con il Turkmenistan migliore dell'attuale. In ogni caso, vorrei sottolineare che non è prematuro che si discutano percorsi specifici di cooperazione con il Turkmenistan e la sua partecipazione ai progetti energetici dell'Unione europea. L'accordo in oggetto è più che benvenuto, quale mezzo per accelerare la cooperazione economica fra l'UE e il paese.
<P>
Comprendiamo dalla relazione che le autorità di Ashkhabat sono pronte a negoziare sul tema dei diritti umani e delle libertà civili. Sulla base dell'esperienza acquisita dall'Unione, dovrebbe risultare chiaro che si raggiungono più rapidamente progressi in materia qualora essi rientrino in una discussione ampliata ad altri ambiti, compresa la prospettata cooperazione economica a lungo termine.
<P>
La politica energetica e la politica estera del Turkmenistan sono strettamente connesse: possiamo trattarle insieme, rafforzando la cooperazione economica nonché esprimendo costante interesse nei confronti dei diritti umani.
<P>
Valuto positivamente i criteri di valutazione sui progressi compiuti dal Turkmenistan, come pure quelli relativi alle norme comunitarie in materia di proprietà intellettuale. Mi chiedo se non sarebbe utile disporre di criteri simili per il livello di integrazione economica, che siano però realistici e a lungo termine, o anche criteri che diano conto dei progressi in materia di libertà civili.
<SPEAKER ID="332" NAME="Erika Mann">
a nome del gruppo PSE. - (EN) Signor Presidente, ringrazio la signora commissario e il presidente in carica del Consiglio Vondra per la loro spiegazione, ma sono certa che hanno colto una certa esitazione da parte nostra nel dare il nostro pieno appoggio. Ritengo sia facile da capire, in quanto abbiamo dinanzi a noi un caso molto semplice. La difficoltà deriva dal fatto che il Parlamento dovrà dare il proprio assenso per l'accordo di partenariato e cooperazione (APC), ma lo stesso non vale per l'accordo interinale sul commercio, dati i nostri obblighi giuridici.
<P>
Per questo motivo, nel caso dell'accordo commerciale interinale, la nostra risoluzione può solo precisare i nostri punti di vista, esprimere le nostre riserve e apportare un contributo a certe tematiche; ma è anche il motivo per il quale il Parlamento, e in particolare in mio gruppo politico, esita a dare il suo pieno appoggio all'accordo commerciale interinale.
<P>
Spero comprendiate le nostre ragioni e auspico che possiate risolvere il problema. So che, stante la procedura di legge e avendo già firmato la base giuridica, vi è molto difficile, se non impossibile, rinegoziare. Siamo consapevoli della situazione, ma sono certa che potete trovare una qualche forma di impegno, aspettare gli sviluppi futuri ed esplorare le basi giuridiche che ci consentano di stare dalla vostra parte, in quanto tutti noi riconosciamo la rilevanza del Turkmenistan e abbiamo già dato il nostro sostegno agli altri accordi. Comprendiamo quindi perfettamente quanto è avvenuto, e certamente comprendiamo l'importanza del Turkmenistan, ma è un caso molto problematico.
<P>
Vi chiedo di riesaminare la situazione e, in particolare, di farmi un favore: controllate il nostro paragrafo 11, in cui solleviamo la questione dell'obbligo giuridico e delle differenze fra l'accordo commerciale interinale e l'accordo di partenariato e cooperazione.
<P>
Valutate anche il paragrafo 9 della nostra risoluzione, che parla dell'inserimento della clausola dei diritti dell'uomo nell'accordo APC. Signora Commissario, comprendo e prendo atto delle sue osservazioni, ma sono persuasa che possiate occuparvi più nel dettaglio del modo giusto per intervenire su questo punto specifico.
<P>
Lo stesso dicasi per il paragrafo 10, che è importante anche per il Consiglio. Vorremmo fosse introdotta una clausola di revisione. So che non è contemplata, ma vi chiediamo di cercare di riflettere su questo punto durante i prossimi negoziati.
<P>
Ci sarebbe di grande aiuto anche un intervento sul paragrafo 8, che si riferisce al controllo che amiamo sempre esercitare e che chiediamo costantemente. Controllo non significa che vogliamo sedere al tavolo dei negoziati. Lo abbiamo fatto in altre circostanze e vi chiediamo dunque di fare quanto in nostro potere per definire tale controllo, ma fateci il favore di valutate bene la questione.
<P>
Permettetemi, fra l'altro, di dire che avete fatto un ottimo lavoro. Nel nuovo accordo di partenariato UE-Asia centrale per il XXI secolo sono stati affrontati tutti i punti. Avete anche toccato il punto della raccomandazione dell'Organizzazione internazionale del lavoro (OIL). Avete affrontato il tema dei diritti umani e quindi sono sicura che potrete trovare un compromesso ma serve ancora un piccolo sforzo.
<SPEAKER ID="333" NAME="Hélène Flautre">
a nome del gruppo Verts/ALE. - (FR) Signor Presidente, non dobbiamo prenderci in giro ma renderci conto che, anche se Valery Pal è stato liberato, il governo turkmeno continuerà a rapire, imprigionare e torturare altre persone per reati d'opinione.
<P>
Benché il relatore speciale per la libertà di religione delle Nazioni Unite sia riuscito a entrare in Turkmenistan, nove altri relatori speciali stanno ancora aspettando l'autorizzazione, pur occupandosi di tematiche importanti quali la tortura, la tutela dei diritti umani, l'indipendenza della magistratura, l'istruzione, la salute, la libertà di espressione e così via.
<P>
Molti interventi sembrano in verità esercizi di auto-persuasione. Continuiamo ad avere a che fare con uno dei regimi più repressivi e più chiusi del mondo, anche se ci sono stati timidi progressi e anche se è opportuno trovare la giusta strategia per incoraggiarli. E' importante però non essere ingenui, pretendendo che il Turkmenistan divenga un modello di democrazia e di diritti umani prima che si giunga a una qualche forma di accordo reciproco.
<P>
Quindi, fra i due estremi, che fare? Propongo molto semplicemente di avere una vera politica estera e che si soddisfino criteri estremamente precisi, misurabili, realistici e che stabiliti dal Parlamento europeo. Penso ad autorizzazioni d'accesso per le ONG indipendenti, per i relatori speciali della Nazioni Unire e per la Croce Rossa Internazionale. Sappiamo che i negoziati sono in corso, ma non si sono conclusi. Penso al riallineamento dell'istruzione agli standard internazionali, che è in fieri ma ancora lungi dall'essere soddisfacente, alla liberazione di tutti i prigionieri politici e alla loro libertà di circolazione, insomma l'abbiccì dei diritti umani. La proposta del mio gruppo è al contempo ambiziosa e realistica. Si può riassumere in una semplice formula.
<P>
(Il Presidente interrompe l'oratore pregandolo di parlare più lentamente, su richiesta degli interpreti.)
<P>
Non possiamo sabotare la nostra stessa politica, rinunciando ai nostri valori. Non si tratta di costringere il Turkmenistan all'isolamento, ma di compiere uno sforzo congiunto. In che modo? Propongo di prendere due matite, una per mano. Con la prima matita, tracciamo una road map che fissi le tappe necessarie per soddisfare i criteri sanciti dal Parlamento. Queste fasi saranno legate a scadenze precise, discusse nel corso delle riunioni dei sottocomitati per i diritti umani insieme alle autorità turkmene.
<P>
Dopo aver tracciato la road map, con l'altra mano e l'altra matita potremo firmare l'accordo interinale oggi sottopostoci. Credo che, quando la Commissione e il Consiglio dovranno discutere il futuro delle clausole sui diritti dell'uomo, dette clausole dovranno essere sistematicamente corredate di un meccanismo di consultazione che potrebbe dar luogo, laddove necessario, alla sospensione dell'accordo.
<SPEAKER ID="334" NAME="Presidente">
- Onorevole Flautre, il presidente non misura la velocità di eloquio dell'oratore. Il presidente ha una lucetta davanti a sé che si accende quando gli interpreti gli inviano un SOS per annunciare che interrompono l'interpretazione perché non riescono a star dietro all'oratore. Non misuro la velocità di nessuno: mi limito a registrare il segnale di emergenza e lo trasmetto ai deputati, in modo che tutti possano seguire la discussione.
<P>
Grazie come sempre per la vostra comprensione.
<SPEAKER ID="335" NAME="Helmuth Markov">
a nome del gruppo GUE/NGL Group. - (DE) Signor Presidente, signor Presidente in carica del Consiglio, signora Commissario, è già trascorso un anno da quando questo Parlamento ha affermato con estrema chiarezza che tipo di progresso riteneva necessario per poter approvare l'accordo commerciale fra UE e Turkmenistan. Sono state avanzate richieste relativamente facili da soddisfare: accesso libero e incondizionato per la Croce Rossa Internazionale, rilascio dei prigionieri politici e degli obiettori di coscienza, abolizione di tutte le restrizioni ai viaggi di Stato, accesso più facile e migliori condizioni di lavoro per le ONG e per le agenzie delle Nazioni Unite e una riforma completa dell'istruzione. Devo ammettere che il governo del presidente Berdymukhamedov ha compiuto enormi progressi: è incontestabile, però, secondo me, non basta ancora per farci approvare quest'accordo. Sia lei, signor Presidente in carica, sia lei, signora Commissario, avete perso una grande opportunità.
<P>
Pur non condividendo necessariamente le loro opinioni, riprendo le parole dei deputati socialdemocratici: il Parlamento pretende da voi la garanzia che, qualora chiedesse la risoluzione di quest'accordo interinale, darete corso a tale richiesta. Il presidente Vondra non ha aggiunto assolutamente niente su questo punto e lei, Commissario, ci ha spiegato che tale eventualità è contemplata nel contratto. Ma non sono le sue parole a interessarci; ci interessa che voi siate pronti, se il Parlamento lo chiede, a dar corso a tale richiesta. Questo è il punto.
<P>
Chiedo ai miei onorevoli colleghi, se vogliamo prenderci sul serio, di non decidere domani, a meno che la Commissione precisi per iscritto e affermi in questa sede che tale richiesta sarebbe accolta. Questo era l'accordo globale richiesto, ma non avete detto nulla al riguardo. Devo dire che ho l'impressione che non ci stiate prendendo sul serio. Il minimo sarebbe stato una posizione comune in merito.
<P>
Vista la situazione, devo dirvi che non è possibile alcun consenso su quest'accordo interinale. Spero sarà possibile confermarlo domani all'unanimità.
<SPEAKER ID="336" NAME="David Martin" AFFILIATION="PSE">
- (EN) Signor Presidente, come i due precedenti oratori, temo che la Commissione e il Consiglio abbiano tracciato un quadro piuttosto roseo dell'attuale situazione in Turkmenistan.
<P>
L'attuale presidente potrà anche essere leggermente migliore del presidente che ha sostituito nel febbraio 2007, ma lo è al punto da concedergli un accordo commerciale interinale in prospettiva di un accordo di partenariato e cooperazione? Come hanno detto gli onorevoli Markov e Flautre, in sede di commissione per il commercio internazionale abbiamo fissato cinque compiti chiari per il Turkmenistan, che vorremmo vedere compiuti prima di dare il nostro consenso.
<P>
In primo luogo, abbiamo detto che la Croce Rossa Internazionale deve avere libero accesso al Turkmenistan. A meno che la Commissione e il Consiglio non mi smentiscano, mi pare di capire che per il momento la Croce Rossa Internazionale non ha potuto recarsi nemmeno in una prigione o visitare un solo detenuto in Turkmenistan.
<P>
In secondo luogo, abbiamo detto che l'istruzione andava riallineata agli standard internazionali. Il Consiglio ha ragione nel dire che vi è stato un allungamento di un anno del sistema d'istruzione secondaria, ma ritengo che, nonostante i piccoli ritocchi al sistema educativo, ciò non riguardi una larga fetta della popolazione turkmena, ma un'élite da preparare per essere poi occupata nel settore petrolifero e del gas.
<P>
In terzo luogo, abbiamo chiesto il rilascio di tutti i prigionieri politici, ma ne sono sati liberati solo alcuni. Mentre ci sono letteralmente centinaia, se non migliaia di prigionieri politici che languono nelle prigioni turkmene in attesa di un equo processo.
<P>
In quarto luogo, abbiamo detto che volevamo l'abolizione di tutte le restrizioni ai viaggi esterni. E' interessante che sia il Consiglio sia la Commissione si siano concentrati sugli spostamenti interni. Abbiamo detto che ci doveva essere libertà di compiere anche viaggi all'estero. Il messaggio non è stato recepito.
<P>
Per finire, abbiamo detto che non vi era libero accesso per le ONG indipendenti e per gli organismi delle Nazioni Unite che si occupano di diritti dell'uomo e di libertà di stampa. Bene, non c'è libertà di stampa, non c'è libertà di accesso per le ONG e, benché sia stato ammesso un ispettore ONU per la tolleranza religiosa, il Turkmenistan è il paese del mondo con la più lunga lista di richieste di visita da parte delle Nazioni Unite.
<P>
E' davvero questo il paese con il quale vogliamo fare affari? Temo che la risposta della maggioranza di quest'Aula e di altre istituzioni sia un chiaro 'sì'. Perché sono cambiate le cose dopo che la commissione per il commercio ha varato la sua risoluzione nel 2007? I cinici potrebbero dire che è a causa della scoperta di petrolio e gas in Turkmenistan, perché vogliamo costruire un nuovo gasdotto, perché abbiamo improvvisamente scoperto l'interesse strategico di tale paese. Se è così, non fingiamo che abbia a che fare con i miglioramenti della situazione dei diritti dell'uomo. Serve solo gli interessi dell'Unione europea.
<P>
(Il Presidente interrompe l'oratore)
<SPEAKER ID="337" NAME="Søren Bo Søndergaard" AFFILIATION="GUE/NGL">
- (DA) Signor Presidente, sono in totale disaccordo con la proposta che il Parlamento europeo debba approvare incondizionatamente l'accordo commerciale con il Turkmenistan, il che è, dopo tutto, il fulcro della nostra discussione. Possiamo scrivere quello che vogliamo nelle nostre motivazioni, ma una volta dato il via libera la questione sfuggirà al nostro controllo, se non riusciamo a ottenere dalla Commissione la garanzia che potremo annullare l'accordo.
<P>
Perché mai dovremmo approvare l'accordo con il Turkmenistan? Abbiamo sentito parlare di miglioramenti ed è vero che la dittatura ha, in effetti, compiuto qualche passo avanti e ha fatto un certo numero di promesse. Nondimeno, come ci ha confermato Amnesty International, questi miglioramenti sono stati attuati solo molto parzialmente. Qual è stata la giustificazione addotta? Si è affermato che nemmeno la mancanza di un accordo ha prodotto risultati. Mi pare una giustificazione assurda, che indirettamente invita tutti i dittatori a non cedere, tanto prima o poi dovremo noi piegarci. Penso si debba dire forte e chiaro che si rischia di pagare un prezzo troppo alto per il gas e che, se il prezzo del gas sono gli accordi con la dittatura turkmena, è veramente troppo elevato.
<SPEAKER ID="338" NAME="Justas Vincas Paleckis" AFFILIATION="PSE">
- (LT) E' deplorevole che le azioni intraprese dall'Unione europea e da altre organizzazioni internazionali per la difesa dei diritti dell'uomo in Turkmenistan non abbiano ancora prodotto risultati positivi. I giornalisti e gli attivisti per i diritti umani in loco sono stati imbavagliati. Le donne e i bambini continuano ed essere violentati e rapiti.
<P>
Sono tuttavia convinto che politiche di interruzione delle relazioni e di isolamento del Turkmenistan servano a poco, non perché il paese sia ricco di gas, ma semplicemente perché solo la promozione di legami con il mondo esterno può consentire il cambiamento democratico.
<P>
Sostengo dunque la posizione della Commissione europea e l'accordo interinale, che può essere sospeso se il verificarsi di particolari avvenimenti lo rende necessario. In ogni caso, nelle relazioni con il Turkmenistan la posizione dell'Unione europea nel settore dell'energia non dovrebbe prescindere dai necessari cambiamenti nell'ambito dei diritti umani.
<SPEAKER ID="339" NAME="Charles Tannock" AFFILIATION="PPE-DE">
- (EN) Signor Presidente, il misterioso Turkmenistan è ben più che petrolio e gas. Con questo non voglio dire che i giacimenti di idrocarburi del paese non siano importanti. Essi assumono anzi un valore strategico per l'Unione, stante la sua volontà e l'evidente desiderio del Turkmenistan di sottrarsi all'influenza della Russia sulle forniture di energia.
<P>
Le immense e accessibili risorse di gas del Turkmenistan sono in sé sufficienti per chiedere un'intensificazione dei rapporti con l'Unione. Ciononostante, vi sono altre ragioni per le quali credo si debba cercare di raggiungere un accordo commerciale interinale con il Turkmenistan. Il paese è un raro esempio di paese musulmano pacifico e stabile, con un governo laico impegnato nella lotta contro il terrorismo islamico in Afghanistan, dove infuria una guerra.
<P>
Ovviamente, vi sono ancora gravi preoccupazioni relative ai diritti dell'uomo, alla democrazia e alle libertà politiche, ma tali inquietudini riguardano anche la Russia e la Cina, e non ricordo che i socialisti ne abbiano parlato durante la recente discussione sul Tibet. Eppure intratteniamo relazioni strategiche con questi due grandi paesi.
<P>
Dovremo adoperarci affinché il Turkmenistan promuova il cambiamento attraverso il dialogo e il partenariato, anziché isolare il paese. Per questo motivo sostengo il miglioramento dei rapporti fra la Unione e i paesi dell'Asia centrale.
<P>
(Il Presidente interrompe l'oratore)
<SPEAKER ID="340" NAME="Alessandro Battilocchio" AFFILIATION="PSE">
- Signor Presidente, onorevoli colleghi, mi auguro che questo dibattito relativo all'accordo interinale possa essere l'occasione per iniziare una riflessione complessiva sulla situazione in Turkmenistan e per chiedere maggiori impegni concreti per migliorare un quadro al momento molto negativo.
<P>
Il governo di Ashkhabat anche recentemente ha respinto una serie di raccomandazioni tra cui quella di rilasciare i prigionieri politici, di rivedere i casi passati di incarcerazione politica e cancellare i divieti di viaggio arbitrariamente imposti sugli attivisti per i diritti umani. A oggi, senza ipocrisia, è uno Stato chiuso al monitoraggio delle organizzazioni internazionali che da dieci anni non riescono a entrare nel paese, giornalisti e attivisti non hanno la possibilità di lavorare liberamente e tutti gli oppositori sono quotidianamente minacciati.
<P>
È ora che l'Unione europea e la comunità internazionale pretendano una svolta nel campo del rispetto dei diritti umani, in caso contrario è davvero difficile digerire unicamente accordi di mera natura economica.
<SPEAKER ID="341" NAME="Marie Anne Isler Béguin" AFFILIATION="Verts/ALE">
- (FR) Signor Presidente, signor Ministro, signora Commissario, credo occorra davvero smettere di essere ipocriti su questo tema.
<P>
Nel 2006 ho fatto parte della delegazione del Parlamento europeo che si è recata in Turkmenistan, e abbiamo già avanzato all'epoca una serie di proposte che lei ha approvato, signora Commissario.
<P>
Certo, capisco le sue argomentazioni e quelle del Consiglio, ma se confronto quanto proposto con la relazione sull'Asia centrale, che quest'Assemblea ha approvato qualche mese fa, il 20 febbraio 2008, e nella quale abbiamo reiterato le nostre richieste in merito al rilascio dei prigionieri, alla Croce Rossa eccetera, mi chiedo: ci sono stati veri progressi? No.
<P>
Personalmente, quando la relazione sul Turkmenistan si ricollega principalmente alla questione del gasdotto Nabucco, perché, in fin dei conti, quel che ci interessa è l'energia, è il gas di questo paese, il terzo maggiore produttore mondiale di gas. Inoltre so, perché ci è stato spiegato molto bene durante il viaggio in Turkmenistan, che se l'Unione europea non fosse interessata al gas turkmeno pronti verrebbe presto rimpiazzata da altri clienti, segnatamente la Cina. Quindi, smettiamo di essere ipocriti, diciamolo con chiarezza...
<P>
(Il Presidente interrompe l'oratore)
<SPEAKER ID="342" NAME="Christopher Beazley" AFFILIATION="PPE-DE">
- (EN) Signor Presidente, sono estremamente d'accordo con il mio collega, onorevole Tannock. Le sue conclusioni finali, se non fosse stato interrotto, volevano incoraggiare l'Unione europea a costruire - nonché la Commissione e il Consiglio a finanziare - gasdotti transcaspici verso l'Asia centrale per ridurre il pericolo di dovere dipendere da un'unica fonte ed evitare il rischio di essere preda degli obiettivi di politica estera di uno dei nostri vicini.
<SPEAKER ID="343" NAME="Presidente">
- Grazie, onorevole Beazley. E' sempre importante ascoltare per intero l'opinione dell'onorevole Tannock, i cui contributi sono sempre costruttivi e illuminanti per il Parlamento.
<P>
Ora l'ultimo oratore. L'onorevole Martin ha facoltà di parola.
<P>
Esamineremo in seno all'Ufficio di presidenza se, a questo punto della discussione, la parola possa essere data agli oratori già intervenuti, perché quel che fanno di solito è riaprire la discussione. Comunque, in questo caso, visto che siamo arrivati al quinto oratore e cinque oratori hanno diritto di intervenire, concedo la parola all'onorevole Martin.
<SPEAKER ID="344" NAME="David Martin" AFFILIATION="PSE">
- (EN) Signor Presidente, grazie per avermi dato la parola. Desideravo tornare sull'argomento perché vorrei porre una domanda molto specifica alla Commissione prima della replica. Voglio sapere con precisione in che modo un'eventuale clausola sui diritti dell'uomo da noi concordata possa essere invocata e attuata. Sarebbe la Commissione a decidere se ci sia stata o meno violazione dei diritti dell'uomo e, in tal caso, la decisione di sospendere l'accordo in sede di Consiglio sarebbe presa all'unanimità o a maggioranza qualificata? Una tale clausola sui diritti dell'uomo risulterebbe davvero efficace? Abbiamo clausole di questo tipo in molti accordi internazionali e, a oggi, con l'eccezione della Bielorussia, di cui parleremo fra poco, non ce ne siamo praticamente mai avvalsi.
<SPEAKER ID="345" NAME="Alexandr Vondra">
presidente in carica del Consiglio. - (EN) Signor Presidente, la discussione è stata molto utile. Il dibattito si è essenzialmente incentrato sul tema dei diritti dell'uomo e ciò non ci sorprende. Desidero ribadire che la clausola sui diritti dell'uomo presente nell'accordo consente la sospensione in caso di violazione; per quanto riguarda la sospensione stessa, credo che se la situazione in Turkmenistan dovesse deteriorarsi, dovremo prendere molto sul serio qualsiasi proposta del Parlamento.
<P>
Naturalmente la decisione finale sarà presa dal Consiglio valutando la possibilità di applicare misure restrittive, compresa quella della sospensione, e vi sono dei precedenti in tal senso per alcuni paesi dell'Asia centrale.
<P>
E' stato anche toccato il tema della cooperazione con la Croce Rossa. Per noi non è facile giudicare la cooperazione fra la Croce Rossa e il Turkmenistan semplicemente perché la Croce Rossa applica un fondamentale principio di discrezione. Pertanto, sulla base delle informazioni disponibili, dobbiamo ammettere che c'è ancora molto da fare ma al contempo osserviamo segnali e sviluppi positivi.
<P>
In generale e in conclusione, la situazione dei diritti umani in Turkmenistan lascia ancora molto a desiderare, ma l'isolamento protratto del paese non è una soluzione. L'imposizione di condizioni alla conclusione dell'accordo interinale negoziato undici anni fa non è un mezzo efficace per assicurare il progresso nel campo dei diritti umani e della democrazia.
<P>
Occorre naturalmente avviare un dialogo sui diritti umani con il Turkmenistan, ed è quello che stiamo cercando di fare. Il primo ministro ceco si è recato in recentemente nel paese. Gli incontri con il presidente ad Ashkhabat vertevano proprio su queste tematiche.
<P>
La presidenza è convinta che vi sia l'opportunità di avviare tale dialogo con il Turkmenistan, e quest'approccio costituisce l'unico mezzo efficace di stabilire un dialogo franco su temi quali i diritti dell'uomo.
<P>
Nessuno dei partner chiave del Turkmenistan - la Russia o la Cina, che stanno attualmente accrescendo la loro influenza nella regione - affronteranno queste tematiche in via prioritaria.
<P>
Pertanto l'avvio di relazioni contrattuali appropriate, a cominciare, con l'accordo interinale costituisce un passo fondamentale in tale politica di impegno. Un parere negativo del Parlamento europeo inficerebbe il nascente dialogo con il Turkmenistan e ci impedirebbe di realizzare progressi in settori importanti quali la promozione del rispetto dei diritti dell'uomo.
<P>
Invito pertanto il Parlamento, come suggerito dal relatore, onorevole Caspary, a dare il suo pieno appoggio alla conclusione dell'accordo interinale.
<SPEAKER ID="346" NAME="Benita Ferrero-Waldner">
membro della Commissione. - (EN) Signor Presidente, Eleanor Roosevelt disse un giorno che anziché maledire l'oscurità bisognerebbe accendere una candela. Vale anche per il Turkmenistan. La promozione dei diritti umani e il sostegno alla democrazia nel paese devono senz'altro continuare a essere la nostra priorità. Molti di voi hanno giustamente detto - ad esempio l'onorevole Flautre, che non è più in Aula - che i cambiamenti sono lenti. Sì, sono lenti ma sono cambiamenti e occorre riconoscerli e incoraggiarli.
<P>
Dobbiamo perciò aiutare il Turkmenistan a diventare autonomo. Dobbiamo impegnarci con quel paese in modo costruttivo, continuo e strategico. Occorre creare una quadro appropriato per le nostre relazioni contrattuali e l'accordo sugli scambi e la cooperazione attualmente in vigore non lo consente.
<P>
Consentitemi inoltre di parlare della sospensione, o della possibile sospensione. Come sapete e come ha testé ricordato il presidente in carica, sta al Consiglio - fra l'altro all'unanimità - decidere su tali questioni. La Commissione può avanzare proposte in merito.
<P>
Mi permetto di ricordarvi che, dopo il massacro di Andjian, ad esempio, il Consiglio decise di imporre misure restrittive all'Uzbekistan, incluso un embargo sulle armi e restrizioni ai viaggi dei funzionari uzbeki coinvolti nella vicenda. Inoltre, sono state sospese le riunioni tecniche nel quadro dell'accordo di partenariato e cooperazione (APC), del comitato di cooperazione e dei sottocomitati. Tali misure sono state soggette a costante revisione e rinnovate o modificate su base annuale.
<P>
In tal senso, se dovesse verificarsi un incidente o una grave violazione, il Consiglio potrebbe adottare misure simili o anche prendere in considerazione la sospensione, e la Commissione valuterebbe tutte le opzioni possibili, inclusa la sospensione.
<P>
L'inserimento di una clausola di sospensione specifica legata ai diritti dell'uomo richiederebbe un modifica dell'APC. Questo ci sembra piuttosto difficile da attuare perché si dovrebbero riaprire negoziati con il Turkmenistan - che ha già firmato e ratificato l'accordo di partenariato e cooperazione nel 2004 - nonché con gli Stati membri dell'UE, 12 dei quali hanno già ratificato l'accordo.
<P>
Volete sapere se una violazione dei diritti umani possa determinare una sospensione dell'accordo di partenariato e cooperazione. Vi ricordo che sia l'APC sia l'accordo interinale prevedono una clausola che dichiara essenziale il rispetto dei diritti umani, come ho già ricordato prima con estrema chiarezza. Nell'APC e nell'accordo interinale vi è una clausola che prevede che, qualora una delle parti ritenga che l'altra parte sia inadempiente ai termini dell'accordo, possa adottare le misure che ritiene appropriate, e in caso di particolare urgenza particolare lo può fare anche senza previa consultazione del comitato congiunto.
<P>
L'accordo interinale e l'accordo di partenariato e cooperazione contengono inoltre una dichiarazione congiunta che chiarisce che i casi di particolare urgenza sono da intendere i casi di violazione materiale dell'accordo da parte di una delle parti, e chiarisce che la violazione materiale consiste nella violazione di un elemento essenziale.
<P>
Di conseguenza una violazione materiale in casi urgenti dà alle parti il diritto di assumere appropriati provvedimenti. Secondo noi, questi provvedimenti potrebbero anche consistere nella sospensione dell'accordo. Quindi, onorevoli deputati, vi chiedo ancora una volta di voler dare il vostro assenso alla conclusione dell'accordo commerciale interinale con il Turkmenistan.
<P>
Sarei assolutamente favorevole ad un impegno politico da parte mia e della Commissione per assicurare un controllo del dialogo sui diritti umani e per riferire al Parlamento su base regolare. Ciò costituirebbe, nell'accordo commerciale, un primo passo verso un'accresciuta cooperazione e permetterebbe di avanzare nell'istituzione di un quadro di dialogo con il Turkmenistan al pari di quello già istituito con altri paesi della regione. Non dimentichiamolo.
<P>
Solo profondendo un maggior impegno saremo in grado di determinare sviluppi positivi e miglioramenti nella situazione dei diritti umani.
<SPEAKER ID="348" NAME="Daniel Caspary">
relatore. - (DE) Signor Presidente, onorevoli colleghi, vi ringrazio per la discussione odierna che ci ha permesso compiere notevoli passi avanti. Vorrei ringraziare tutti i colleghi che hanno lavorato con me su questo tema negli ultimi mesi.
<P>
Presidente in carica del Consiglio Vondra, sono rimasto particolarmente colpito da una delle dichiarazioni chiave del Consiglio: il popolo turkmeno certamente non imparerà il significato di democrazia e diritti umani dalla Cina, dalla Russia o dall'Iran. In questi ultimi anni il Parlamento ha stabilito condizioni molto chiare grazie alle quali possiamo accettare questo accordo interinale, le più recenti erano contenute nella relazione sulla strategia per l'Asia centrale presentata dall'onorevole Özdemir.
<P>
Sarebbe una grande concessione da parte del Parlamento europeo se ora noi fondamentalmente ignorassimo le norme che stabilite tre o sei mesi fa e dicessimo, nonostante tutto, che approviamo la mia relazione sull'accordo interinale. D'altro canto, mi è chiaro che stiamo parlando proprio di tale accordo oggi e non sarebbe stata una buona idea posticipare la votazione. E' evidente che non dovremmo usare il Turkmenistan e l'accordo interinale coem pretesto per spostare l'equilibrio di potere tra le istituzioni europee.
<P>
Sono anche consapevole del fatto che, se la Commissione e il Consiglio accettassero le richieste avanzate da molti di noi oggi, si verrebbe a costituire un precedente, benché, e lo sottolineo espressamente, a mio avviso tali richieste sono pienamente giustificate. Aspetto, dunque - preferibilmente in serata - una presa di impegno da parte della Commissione: qualora dal controllo dovesse emergere che la situazione in Turkmenistan si è deteriorata e qualora il Parlamento approvasse una risoluzione in cui richiede alla Commissione di proporre al Consiglio la sospensione dell'accordo interinale, essa presenterà una proposta al Consiglio a tal riguardo. Ritengo che questo sia possibile nell'ambito degli attuali accordi.
<P>
Sarebbe per me un piacere se, in ogni caso, ricevessimo la promessa, da parte del Consiglio, di includere e discutere questo tema in una delle prossime riunioni su proposta della Commissione. Entrambe le istituzioni possono certamente prendersi questi impegni senza rivolgersi all'ordinamento generale della cooperazione istituzionale all'interno dell'Unione. Vi sarei grato se poteste annunciarlo oggi stesso o, al più tardi, prima della votazione di domani. Non ho alcun interesse nel consigliare ai miei onorevoli colleghi, prima del voto di domani, di posticipare la votazione sulla mia relazione.
<SPEAKER ID="349" NAME="Presidente">
- Ho ricevuto due proposte di risoluzione, ai sensi dell'articolo 108, paragrafo 5, del regolamento interno.
<P>
La discussione è chiusa.
<P>
La votazione si svolgerà domani.
