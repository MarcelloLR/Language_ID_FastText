<CHAPTER ID="016">
Tempo delle interrogazioni (interrogazioni al Consiglio)
<SPEAKER ID="586" NAME="Presidente">
L'ordine del giorno reca il Tempo delle interrogazioni (B7-0009/2011).
<P>
Saranno prese in esame le interrogazioni rivolte al Consiglio.
<P>

<P>
Oggetto: Lo stato di diritto in Serbia
<P>
Alla luce, in particolare, del discutibile processo a presunti guerriglieri della minoranza albanese della valle di Preševo, nel sud del Paese, come giudica il Consiglio l'evoluzione dello stato di diritto in Serbia?
<SPEAKER ID="588" NAME="Enikő Győri">
Presidente in carica del Consiglio. - (HU) L'opinione del Consiglio sullo sviluppo dello stato di diritto in Serbia è contenuta nelle conclusioni del Consiglio del 14 dicembre 2010, nelle quali il Consiglio accoglie con favore il rispetto da parte della Serbia del programma di riforme e i nuovi progressi del paese nell'attuazione delle disposizioni contenute nell'accordo interinale sottoscritto con l'Unione europea. Il Consiglio, nelle sue conclusioni, ha inoltre constatato che la Serbia continua a ottenere buoni risultati ottemperando agli obblighi previsti dall'accordo di stabilizzazione e di associazione. Il paese però deve continuare a impegnarsi, soprattutto nelle seguenti aree: la riforma dell'amministrazione pubblica, lo stato di diritto, ivi compresa la riforma del sistema giudiziario, la lotta alla corruzione e al crimine organizzato e il miglioramento del contesto commerciale nazionale. Il Consiglio non ha discusso lo sviluppo dello stato di diritto in Serbia relativamente alla procedura specifica citata dall'onorevole Posselt.
<SPEAKER ID="589" NAME="Bernd Posselt" AFFILIATION="PPE">
(DE) A interrogazione già presentata, un gruppo di cittadini serbi di nazionalità albanese è stato condannato al massimo della pena con un processo sommario da un tribunale speciale con l'accusa di aver commesso crimini in Kosovo. Non sarebbe forse spettato alla missione dell'Unione europea sullo stato di diritto (EULEX) gestire questo caso invece che alla Serbia? Può approfondire la questione e reperire informazioni sul processo che ho menzionato?
<SPEAKER ID="590" NAME="Enikő Győri">
Presidente in carica del Consiglio. - (HU) La ringrazio, onorevole Posselt. Desidero farle presente che i cosiddetti criteri di adesione stabiliti nel 1993 dal Consiglio europeo a Copenaghen sono elementi determinanti nel definire la posizione del Consiglio relativamente a qualsiasi allargamento e accordo di stabilizzazione e di associazione. Tali criteri comprendono, tra gli altri, il rispetto dei diritti umani e delle minoranze, e nella fase negoziale non vi è nulla che abbia maggiore importanza di questo principio per il Consiglio. Posso dirle che la Presidenza ungherese, in rappresentanza del Consiglio, prenderà certamente in considerazione sia la sua richiesta sia il caso indicato, è altresì cosciente della gravità di tali eventi e anche in questo caso presta particolare attenzione a questi aspetti, come in tutte le procedure di adesione e di accordo di associazione.
<SPEAKER ID="591" NAME="Daniel Caspary" AFFILIATION="PPE">
(DE) Signor Presidente, ho un'interrogazione complementare da rivolgere al Consiglio in relazione all'interrogazione dell'onorevole Posselt. Il collega ha già chiesto se il Consiglio, in questo caso particolare, intenda contattare nuovamente il governo e i responsabili in loco. Desidero pertanto chiedere ancora una volta alla Presidenza del Consiglio: intende la Presidenza, in questo caso specifico, mettersi in contatto con i responsabili in loco?
<SPEAKER ID="592" NAME="Enikő Győri">
Presidente in carica del Consiglio. - (HU) Signor Presidente, avendo lei fatto riferimento al contesto più ampio e allo spirito con il quale il Consiglio affronta simili questioni, quello che posso dirle con sicurezza è che il processo di adesione della Serbia è iniziato nel momento in cui il paese ha presentato la domanda di adesione e credo che attualmente sia iniziata una nuova fase, come precisato dalla Serbia nel questionario presentato dalla Commissione europea, le cui risposte sono state inviate il 31 gennaio. Come accade per tutti gli aspetti importanti relativi alla procedura di adesione, sia la Commissione europea sia il Consiglio presteranno certamente un'attenzione particolare a tali questioni.
<P>

<P>
Oggetto: PMI e presidenza ungherese
<P>
Il miglioramento delle condizioni delle piccole e medie imprese è uno degli obiettivi dichiarati dalla presidenza di turno ungherese? Potrebbe il Consiglio approfondire la questione e fornire indicazioni concrete su come migliorare la situazione delle PMI, che lottano per sopravvivere?
<SPEAKER ID="594" NAME="Enikő Győri">
Presidente in carica del Consiglio. - (HU) Le piccole e medie imprese sono una colonna portante dell'economia europea. Il miglioramento del contesto generale per il loro funzionamento costituisce una delle priorità speciali della Presidenza ungherese di turno. Nei prossimi mesi l'attenzione della Presidenza si concentrerà, da un lato, sull'attuazione della strategia Europa 2020 e sulle iniziative faro per l'innovazione e la politica industriale ivi contenute, dall'altro, sulla piena realizzazione del mercato interno, dal momento che solo l'otto per cento delle PMI europee attualmente conta attività transfrontaliere.
<P>
Stando alla relazione dell'ex Commissario Monti, uno degli obiettivi da raggiungere è l'eliminazione di tutte le barriere che ancora impediscono il funzionamento del mercato interno. Per ottenere questo risultato vanno attuate e applicate tutte le direttive, in particolare la direttiva sui servizi (una questione peraltro già toccata dal Parlamento in questa tornata), in modo preciso e tempestivo, fornendo soluzioni a favore dei consumatori all'interno dell'Area unica dei pagamenti in euro (SEPA), agevolando il rispetto delle regole sulla tassazione per le imprese che hanno attività commerciali transfrontaliere e promuovendo l'adozione di un brevetto europeo a favore delle PMI; proprio martedì il Parlamento ha preso una decisione molto importante in merito, a conclusione della discussione di lunedì. Il requisito fondamentale corrisponde a quello che vi ho detto sinora: bisogna stimolare le PMI a realizzare quanti più investimenti innovativi possibile.
<P>
La Presidenza ungherese inizierà inoltre la valutazione intermedia dello Small Business Act per l'Europa che dovrebbe rappresentare una vera e propria Magna Carta per le PMI. La Presidenza intende inoltre promuovere un approccio globale alla nuova politica industriale integrata, nell'ambito del quale tenteremo di eliminare tutte le barriere all'assistenza informativa, finanziaria e tecnica che impediscono alle PMI di diventare la vera spina dorsale della green economy.
<P>
Abbiamo poi intenzione di ridurre gli oneri amministrativi e il rischio di interventi statali ricorrendo sia a un quadro normativo migliorato e più efficiente, sia a cambiamenti a livello istituzionale. Siamo certi dell'enorme importanza rivestita dal rafforzamento della capacità di innovazione delle PMI, ma per raggiungerlo abbiamo bisogno di una nuova gestione dell'innovazione, che non si concentri troppo sulla promozione dell'innovazione tecnologica. Desidero ricordare che anche il Consiglio europeo ha preso decisioni molto importanti sull'innovazione il 4 febbraio.
<P>
Riguardo alla questione chiave, cioè come le PMI possano ottenere finanziamenti, possiamo affermare il nostro impegno a sostegno delle PMI in salute nella ricerca di crediti e prestiti, fornendo garanzie, strumenti finanziari innovativi e facendo in modo che le banche offrano condizioni favorevoli.
<P>
Desidero infine aggiungere che la Presidenza ungherese presenterà proposte al Consiglio riguardo alla valutazione intermedia dei programmi pluriennali europei di spesa a bilancio elevato, nei campi della ricerca e dello sviluppo, che comprendono anche importanti strumenti di aiuto specifici per le PMI, quali il meccanismo di finanziamento con ripartizione dei rischi (RSFF).
<SPEAKER ID="595" NAME="Jim Higgins" AFFILIATION="PPE">
(GA) Signor Presidente, desidero complimentarmi con la Presidenza per essere qui stasera e accolgo con favore le parole del ministro.
<P>
Uno dei problemi principali delle piccole industrie sono gli eccessivi oneri amministrativi - o red tape, come si dice in inglese. Nel 2004 il Presidente Barroso promise che avrebbe fatto qualcosa di concreto per affrontare il problema, ma non si è ancora mosso nulla. Dopo aver ascoltato le parole della Presidente in carica del Consiglio, consentitemi di manifestare il mio grande ottimismo.
<P>
È indispensabile fare tutto il possibile per affrontare questo problema che causa grandi difficoltà a coloro che si affacciano in questa industria.
<SPEAKER ID="596" NAME="Zigmantas Balčytis" AFFILIATION="S&amp;D">
(LT) Signor Presidente, nel 2008 il Consiglio ha approvato lo stanziamento di un pacchetto da 15 miliardi di euro da parte della Banca europea per gli investimenti, ritenuta lo strumento principale di salvaguardia delle piccole e medie imprese durante la crisi. Stando alla relazione pubblicata, gli stanziamenti erano scarsamente utilizzati e principalmente destinati alle grandi imprese, mentre le piccole non ricevevano i fondi richiesti. La Presidenza ungherese come intende far in modo che strumenti già adottati a sostegno delle piccole e medie imprese siano utilizzati e attuati correttamente?
<SPEAKER ID="597" NAME="Nicole Sinclaire" AFFILIATION="NI">
(EN) Mi chiedo soltanto se i miei onorevoli colleghi concordino con me nel manifestare delusione per lo scarso appoggio dato alla dichiarazione scritta portata avanti dal mio collega delle West Midlands, l'onorevole Harbour, presidente della commissione per il mercato interno e la protezione dei consumatori.
<P>
Oggi ha inviato un'email comunicando che è stata sottoscritta solo da 184 colleghi su 736. Significa forse che quando si tratta di piccole imprese a livello di Unione europea la cooperazione non è possibile e spetta di fatto agli Stati membri occuparsi delle proprie piccole imprese?
<SPEAKER ID="598" NAME="Enikő Győri">
Presidente in carica del Consiglio. - (EN) Inizio rispondendo alla domanda dell'onorevole Higgins riguardo al contesto normativo, che rappresenta un aspetto molto importante per l'esistenza e le condizioni lavorative delle PMI.
<P>
L'applicazione del principio "Pensare anzitutto in piccolo” quando si lavora su leggi e politiche è un elemento portante del nuovo quadro che siamo tentando di definire. Penso siate d'accordo con me quando affermo che si tratta di un aspetto importante a tutti i livelli, non solo quello europeo, bensì anche a livello nazionale, regionale e locale.
<P>
La Commissione ha rivisto le regole degli aiuti di Stato per incoraggiare gli Stati membri a dare maggiore sostegno alle PMI in aree strategiche quali formazione, ricerca e sviluppo e protezione ambientale, e abbandonare l'attuale predilezione per le grandi imprese.
<P>
L'accordo raggiunto dagli Stati membri per una riduzione delle aliquote IVA applicate ai servizi prestati a livello locale, compresi i servizi ad alta intensità di lavoro quali catering, riparazioni e parrucchieri, stimoleranno ulteriormente l'attività economica e creeranno occupazione; pertanto la Commissione accoglie con favore questa decisione.
<P>
Per quanto riguarda il miglioramento della regolamentazione, la Commissione ha già presentato importanti iniziative legislative. Ha approvato una proposta per rivedere la direttiva sull'IVA al fine di rimuovere le barriere alla fatturazione elettronica, che porterebbe a un risparmio potenziale nel medio termine dell'ordine di miliardi di euro.
<P>
In febbraio la Commissione ha anche proposto di consentire agli Stati membri una semplificazione dei requisiti contabili per le micro-imprese, rispettando in questo modo gli impegni nell'ambito del piano d'azione per le piccole imprese. Con questa proposta si potrebbe ridurre l'onere amministrativo fino a 6 miliardi di euro. La Commissione incoraggia gli Stati membri a trovare un accordo il prima possibile per permettere agli Stati che lo desiderano di cogliere questa opportunità e quindi anche noi al Consiglio dobbiamo assolutamente muoverci in questa direzione.
<P>
La Commissione controllerà poi attentamente il potenziale onere di qualsiasi nuova proposta legislativa, non limitandosi alle PMI. Sul tavolo abbiamo diverse proposte valide e al Consiglio "Competitività” ne stiamo seguendo l'evoluzione cercando nel contempo di affrontare quante più questioni nel minor tempo possibile.
<P>
Relativamente alla seconda domanda sul miglioramento dell'accesso al credito, ho tentato di parlarne già nel mio intervento iniziale. Al fine di facilitare l'accesso al credito, di cui c'è gran bisogno, nel 2008 la BEI ha accordato prestiti per un miliardo di euro alle PMI, pari a un incremento del 60 per cento rispetto al 2007.
<P>
L'obiettivo per il futuro è prestare ancora più denaro per questi scopi. Ricordo ancora molto bene che da europarlamentare sono stata incaricata di formulare un'opinione sulla BEI per la commissione per gli affari economici e monetari. Devo dire che, dalla valutazione da me effettuata, era emerso che la BEI aveva reagito con notevole rapidità alle nuove circostanze, rivedendo le proprie priorità. Per questo motivo abbiamo accolto favorevolmente l'operato della BEI.
<P>
Sono d'accordo con voi che a volte i fondi non raggiungono i destinatari originari e che ci dovrebbe essere una migliore organizzazione. Ritengo che dobbiamo davvero prestare attenzione alle controparti della BEI all'interno degli Stati membri, dal momento che, nella maggior parte dei casi, i partner sono loro. Non è giusto incolpare sempre la BEI dell'attuazione, che non viene fatta direttamente da quest'ultima.
<P>
Per questo, riferendomi alla seconda domanda, convengo che è estremamente importante che i fondi comunitari e i prestiti della BEI raggiungano i destinatari voluti, ossia le piccole e medie imprese.
<P>
Credo che il Consiglio non possa esprimersi in merito a dichiarazioni scritte, quindi se lei, Presidente, non ha obiezioni, non entrerò nel merito del commento.
<P>

<P>
Oggetto: Iniziative in materia di gestione delle acque e dell'acqua potabile
<P>
Nel documento informativo sulle sue priorità, la Presidenza ungherese ha espresso il desiderio di prestare un'attenzione particolare alla gestione delle acque e dell'acqua potabile nonché ai fenomeni estremi connessi con le risorse idriche.
<P>
Dal momento che il programma non precisa quali politiche saranno adottate in tal senso, può la Presidenza informare il Parlamento europeo delle iniziative che intende prendere nel settore in questione? Inoltre, ritiene la Presidenza che nei prossimi anni possa sorgere un problema specifico in relazione alla gestione e alla sicurezza delle risorse idriche e dell'acqua potabile negli Stati membri dell'Unione europea?
<SPEAKER ID="600" NAME="Enikő Győri">
Presidente in carica del Consiglio. - (HU) Desidero rispondere alla domanda dell'onorevole Papanikolaou in merito alle risorse idriche, un tema che sta particolarmente a cuore al trio di Presidenza: Spagna, Belgio e Ungheria. Ha rappresentato un aspetto importante del programma comune redatto più di due anni fa e nei sei mesi di mandato ogni paese ha dato il suo contributo alla realizzazione del programma comune per un approccio integrato alla politica idrica. Stiamo continuando il lavoro iniziato da Spagna e Belgio e vi renderò noto il nostro contributo presentando le conclusioni sulla politica idrica alla riunione di Consiglio di giugno 2011.
<P>
In queste conclusioni si tratteranno tre argomenti principali. In primo luogo la gestione integrata di fenomeni estremi connessi alle risorse idriche, quali alluvioni, carenza d'acqua, eccesso di acque superficiali e distribuzione irregolare delle precipitazioni. In secondo luogo, il ruolo dei servizi ecologici legati all'acqua. Si tratta di un argomento molto stimolante di cui al momento ritengo non si parli abbastanza. Diamo l'acqua per scontata e utilizziamo i cosiddetti servizi ecologici forniti dalle zone umide, ma dovremmo mostrarci più riconoscenti per ciò che abbiamo. In terzo luogo, si tratterà il tema dell'intensificazione della cooperazione nella gestione delle risorse idriche, non solo a livello internazionale ma anche tra gli Stati membri dell'Unione europea.
<P>
Le conclusioni del Consiglio intendono contribuire alla comunicazione della Commissione europea sul concetto di acque europee, la cui adozione è prevista per il 2012 e che sottolineerà l'importanza di una gestione sostenibile delle risorse idriche degli Stati membri, da un lato, e del mantenimento delle risorse idriche e della garanzia di approvvigionamento idrico, dall'altro.
<P>
Infine, onorevoli colleghi, nel corso del semestre di Presidenza ungherese sono anche in programma conferenze ed eventi sul tema "acqua”, come la conferenza sul futuro delle risorse di acqua dolce in Europa che si terrà a Budapest dal 23 al 25 marzo in concomitanza con l'incontro informale tra i ministri dell'Ambiente. Consentitemi un ultimo commento. Assicurare la creazione di una strategia europea per il Danubio è un obiettivo primario per la Presidenza di turno ungherese e pertanto, anche in questo caso, l'acqua, la tutela delle fonti di acqua potabile e una politica idrica integrata rivestiranno naturalmente un'importanza particolare.
<SPEAKER ID="601" NAME="Georgios Papanikolaou" AFFILIATION="PPE">
(EL) Signor Presidente, signora Ministro, un sentito ringraziamento per le risposte. Desidero aggiungere che nel 2007, nella comunicazione dal titolo "Affrontare il problema della carenza idrica e della siccità nell'Unione europea” la Commissione ha definito l'Unione europea capace di fornire fondi per contribuire alla creazione di infrastrutture aggiuntive per il rifornimento idrico.
<P>
Ricordo inoltre che numerose aree periferiche dell'Europa, specialmente i piccoli arcipelaghi nel Sud, quali le isole egee, devono affrontare gravi problemi di rifornimento idrico e di acqua potabile, e che tecniche quali la dissalazione sono estremamente costose.
<P>
La domanda quindi è chiara: è favorevole all'idea di una discussione su un sostegno comunitario diretto a favore di schemi di rifornimento idrico nelle aree periferiche e intende altresì promuoverla?
<SPEAKER ID="602" NAME="Silvia-Adriana Ţicău" AFFILIATION="S&amp;D">
(RO) Visto che il 3 febbraio l'Ungheria e la Romania sono stati nominati coordinatori delle aree prioritarie per la protezione ambientale nella regione del Danubio, in particolare per il ripristino e il mantenimento della qualità dell'acqua, desidero domandarle quando i coordinatori adotteranno l'azione prioritaria, perché così facendo si potrà garantire la qualità dell'acqua potabile. Grazie ai progetti citati a titolo esemplificativo, disponiamo di investimenti finalizzati non solo alla costruzione di impianti di trattamento delle acque reflue, ma anche allo sviluppo di metodi e strumenti per proteggere le fonti di acqua potabile. Ci sta perciò a cuore discutere l'attuazione della strategia europea per la regione del Danubio.
<SPEAKER ID="603" NAME="Paul Rübig" AFFILIATION="PPE">
(DE) Anche la mia domanda si collega alla strategia per la regione del Danubio. Naturalmente vogliamo migliorarne sensibilmente la qualità dell'acqua. Gli Stati membri intendono definire tutti un piano d'azione al riguardo che prenda gradualmente in considerazione anche le opere per lo smaltimento delle acque reflue provenienti dagli affluenti, rendendoli così più puliti e migliorando la qualità dell'acqua del Danubio fino al delta? Gli Stati membri interessati prevedono di definire piani d'azione in merito?
<SPEAKER ID="604" NAME="Enikő Győri">
Presidente in carica del Consiglio. - (HU) Vi ringrazio molto per le domande che mostrano l'importanza che questo tema ha per l'Unione europea. Anche se credo che il tempo che dedichiamo alla discussione di queste tematiche sia di gran lunga inferiore al tempo che meriterebbero, il solo fatto di presentare conclusioni e focalizzarsi, per esempio, sui problemi idrici causati da condizioni climatiche estreme, mostra la volontà della Presidenza ungherese di spianare la strada alla Commissione europea affinché possa presentare le migliori proposte possibili nel "programma per l'acqua” 2012 alla Presidenza di turno del momento e al Consiglio.
<P>
L'onorevole Papanikolaou ha accennato ai problemi delle isole del mar Egeo. Ritengo sia un problema molto sentito dagli abitanti, come del resto anche in Italia meridionale e a Barcellona: ricordiamo tutti la grave carenza d'acqua potabile che si era registrata nella città, tanto che fu necessario trasportare l'acqua dolce con cisterne; tutti questi esempi mostrano pertanto che per noi è fondamentale affrontare queste questioni.
<P>
Nel formulare le conclusioni del Consiglio offriamo spunti alla Commissione. Confido nel fatto che, quando per esempio avrà inizio la discussione sul quadro di finanziamento pluriennale, formuleremo le conclusioni in modo tale da indirizzare i fondi ai problemi comuni dell'Unione europea nel miglior modo possibile.
<P>
Gli onorevoli Ţicău e Rübig hanno incentrato le loro interrogazioni sulla strategia per il Danubio. Consentitemi di dare un'unica risposta. Con nostra grande soddisfazione, a inizio febbraio il Commissario Hahn ha presentato i piani d'azione in Ungheria. Vi sono 13 piani d'azione e, per quanto concerne le interrogazioni da voi presentate in relazione sia alla disponibilità di acqua potabile sia agli impianti di depurazione, esistono i cosiddetti piani d'azione per problemi di ogni tipo, dalle alluvioni alla siccità, ciascuno dei quali guidato da due paesi. Credo sia un modo molto efficace anche per rafforzare la cooperazione regionale circa la strategia per il Danubio. Per di più, tra i partecipanti vi sono otto Stati membri e sei paesi terzi, ed è fantastico avere una strategia così globale da permetterci di fare passi concreti in tutti questi campi. è vero, non ci sono nuovi fondi stanziati per tale scopo, ma sono convinta che nell'ambito di questo quadro i progetti esistenti possano essere riorganizzati; inoltre, rafforzando la cooperazione transfrontaliera saremo in grado di ottenere un risultato di gran lunga migliore di quanto ciascuno Stato possa raggiungere lavorando da solo. Non è pensabile lavorare in modo isolato su un fiume che ci unisce tutti.
<P>
Naturalmente ci possono essere dei progetti eccellenti, anche se non vengono attuati. Spero fortemente che sarà possibile discuterne ora nelle configurazioni del Consiglio, prima della fine del semestre della Presidenza di turno ungherese. Abbiamo dato la spinta iniziale al processo durante il Consiglio "Affari generali” il 31 giugno e stiamo monitorando da vicino il procedere dei lavori, che stanno continuando piuttosto bene, anche a livello di gruppi di lavoro. Verso la fine della Presidenza ungherese saremo in grado di approvare la strategia durante il Consiglio "Affari generali”; il Consiglio europeo potrà garantirci il suo sostegno ma poi toccherà a noi applicarla quanto più integralmente possibile, dal risanamento delle acque reflue alla protezione della nostra acqua potabile.
<P>

<P>
Oggetto: Partecipazione delle persone disabili e delle organizzazioni che le rappresentano all'adozione di decisioni relative a persone con disabilità
<P>
La strategia europea 2010-2020 a favore delle persone disabili pubblicata dalla Commissione riguarderà circa 80 milioni di persone con disabilità nell'Unione europea. La Commissione ha individuato otto ambiti d'azione principali: l'accessibilità, la partecipazione, l'uguaglianza, l'occupazione, l'istruzione e la formazione, la protezione sociale, la salute e le azioni esterne. Le istituzioni dell'UE e gli Stati membri sono invitati a attuare congiuntamente tale strategia. Secondo la Convenzione delle Nazioni Unite sui diritti delle persone con disabilità, gli Stati membri che adottano decisioni relative a persone disabili devono consultare regolarmente sia le persone disabili sia le organizzazioni che le rappresentano e coinvolgerle nel processo decisionale. Tale disposizione non è tuttavia prevista nella nuova strategia a favore delle persone con disabilità.
<P>
Ha il Consiglio adottato misure concrete per garantire il rispetto del principio "nulla per i disabili senza i disabili" di cui alla Convenzione delle Nazioni Unite sui diritti delle persone con disabilità? Qual è inoltre la posizione del Consiglio in merito all'istituzione di un comitato per la disabilità (Disability committee), che sarebbe responsabile dinanzi al Consiglio "Occupazione, politica sociale, salute e consumatori" (EPSCO) e sarebbe guidato dal paese che detiene la presidenza di turno dell'Unione europea? Non ritiene il Consiglio che, in questo modo, la Commissione e gli Stati membri sarebbero più coesi nell'attuare la Convenzione delle Nazioni Unite sui diritti delle persone con disabilità?
<SPEAKER ID="606" NAME="Enikő Győri">
Presidente in carica del Consiglio. - (HU) Signor Presidente, anche io mi compiaccio che si sia trovato il tempo per questa interrogazione. La Convenzione delle Nazioni Unite sui diritti delle persone con disabilità costituisce un mezzo appropriato ed efficace per promuovere e proteggere i diritti delle persone con disabilità all'interno dell'Unione europea e sia la Comunità, sia gli Stati membri le attribuiscono una grande importanza. Il Consiglio desidera ricordare all'onorevole deputato come in diverse occasioni sia stato già affermato che se si vuole rispondere ai bisogni delle persone disabili e assicurare loro un'equa partecipazione alla società, dobbiamo coinvolgerle nel processo decisionale e nella definizione di politiche che le interessano direttamente.
<P>
Nelle risoluzioni approvate nel 2008 e nel 2010 il Consiglio ha ripetutamente invitato le persone con disabilità e le loro organizzazioni a partecipare al processo decisionale. Ricordiamo che il Consiglio ha anche approvato una direttiva che vieta qualsiasi discriminazione fondata sulla disabilità in materia di occupazione e lavoro. La direttiva summenzionata si occupa inoltre dell'adesione e della partecipazione a organizzazioni di lavoratori e datori di lavoro, indicando che si tratta di una misura specifica approvata dal Consiglio con l'obiettivo di garantire che le persone con disabilità possano prendere veramente parte al processo decisionale.
<P>
Anche la Commissione ha una nuova strategia sulla disabilità. Con nostra grande soddisfazione, è stata pubblicata in autunno e si concentra soprattutto sull'attuazione della Convenzione delle Nazioni Unite sui diritti delle persone con disabilità. La Presidenza ungherese intende presentare un progetto di conclusioni al Consiglio in relazione a questa strategia, in vista della sua adozione durante l'ultima fase della Presidenza ungherese in giugno. Per quanto concerne la creazione di una commissione separata sulla disabilità, a oggi il Consiglio non ha ricevuto proposte da esaminare al riguardo. A questo proposito ricordiamo che il Consiglio può agire in qualità di legislatore solamente sulle proposte presentate dalla Commissione poiché, pur tenendo sempre presente il Parlamento, così è previsto dalla legislazione dell'Unione europea.
<SPEAKER ID="607" NAME="Vilija Blinkevičiūt" AFFILIATION="S&amp;D">
(LT) Signor Presidente, nel gennaio di quest'anno, nel corso di una riunione al Parlamento europeo convocata dal Forum europeo sulla disabilità, la Vicepresidente della Commissione europea Viviane Reding ha affermato che alcuni Stati membri dell'Unione europea non appoggiano la direttiva del Consiglio sulla parità di trattamento fra le persone indipendentemente dalla religione o le convinzioni personali, la disabilità, l'età o l'orientamento sessuale. La direttiva antidiscriminazione rappresenta pertanto una delle questioni più importanti nel campo dei diritti umani, soprattutto ai fini di garantire i diritti dei disabili. L'Ungheria, il paese che attualmente detiene la Presidenza di turno del Consiglio dell'Unione europea, intende compiere azioni mirate per l'adozione e la revisione di questa direttiva e quali misure specifiche ha in animo di adottare per spianare la strada a tale direttiva?
<SPEAKER ID="608" NAME="Ádám Kósa" AFFILIATION="PPE">
(HU) Signora Ministro, la ringrazio molto della risposta. Desidero invitare il Consiglio a considerare attentamente l'importanza del coinvolgimento delle persone con disabilità. La questione ha anche un impatto sul lavoro del Parlamento in termini di capacità di partecipazione al processo da parte dei deputati, dal momento che fondamentalmente siamo noi a rappresentare le persone. Desidero fare i miei complimenti alla Presidenza per aver trattato la questione della disabilità ad alto livello fino alla fine delle tre Presidenze. Desidero chiedere se anche le Presidenze future intendono occuparsi della questione della disabilità allo stesso livello.
<SPEAKER ID="609" NAME="Enikő Győri">
Presidente in carica del Consiglio. - (HU) Grazie per le interrogazioni complementari. Per quanto concerne la prima domanda dell'onorevole Blinkevičiūtė, che attiene agli sviluppi legati alla direttiva antidiscriminazione, ebbene, potrei dirvi una frase del tipo "adesso sistemeremo tutto” perché, per quello che vale, potrei benissimo usare queste parole, ma non lo farò. Sappiamo tutti quanto incredibilmente lento sia stato il progresso di questo progetto legislativo negli ultimi tre anni. Anche noi abbiamo naturalmente in programma di compiere dei passi avanti. Per riuscirvi e mantenere la nostra credibilità, stiamo provando a concentrarci su quella parte della direttiva che riguarda le disabilità. Intendiamo pertanto discutere gli aspetti della disabilità in due fasi, e speriamo di poter convincere gli Stati membri a compiere progressi almeno in questo ambito. Non ci stiamo dunque muovendo in ogni direzione, bensì vogliamo concentrarci su questo aspetto.
<P>
Devo ammettere che è molto difficile. Gli Stati membri spesso parlano di problemi e difficoltà finanziari. Anche il governo ungherese precedente è stato costretto a richiedere una proroga al fine di poter attuare le politiche europee e nazionali, per esempio per quanto riguarda l'eliminazione delle barriere, e nei periodi di crisi e di austerità sono tutti aspetti che mettono in difficoltà gli Stati membri. Credo però che, soprattutto considerando che ci siamo impegnati a rendere questa Presidenza a misura d'uomo, dobbiamo davvero fare progressi anche su questo tema molto importante - perché, come dice sempre l'onorevole Kósa, non riguarda solo le persone con disabilità, ma anche molte altre, molte più di quelle che definiamo disabili, dalle giovani madri alle persone anziane - e questo vuol dire che è davvero responsabilità del Consiglio fare progressi in questo senso.
<P>
L'onorevole Kósa ha chiesto come si possa coinvolgere maggiormente il Parlamento, o come si possa lavorare insieme. Credo che l'onorevole Kósa, quale presidente dell'intergruppo "disabilità”, stia facendo un ottimo lavoro e stia mantenendo ottimi rapporti, non solo con il Consiglio e con la Presidenza in carica, ma anche con la Commissione. Come possiamo vedere in diversi casi, se il Parlamento assume un ruolo guida - e sono convinta che il Parlamento abbia assunto un ruolo siffatto nelle questioni sulla disabilità -la Commissione e il Consiglio non possono far altro che seguirlo. Questi aspetti possono essere poi inseriti nelle proposte della Commissione, che vengono poi presentate al Consiglio. Pensando alla strategia di Roma, la relazione dell'onorevole Járóka, approvata questo lunedì nella commissione LIBE, ha buone possibilità di essere inserita nella proposta della Commissione e sarà poi presentata al Consiglio. Raccomando pertanto di imboccare questa strada e sarei felice se questa eccellente cooperazione potesse continuare.
<P>
(EN) Invieremo risposte scritte alle interrogazioni che per mancanza di tempo non hanno ricevuto risposta.
<SPEAKER ID="611" NAME="Presidente">
D'accordo, ma intendo consentire all'onorevole Chountis di formulare un'interrogazione complementare su questo tema.
<SPEAKER ID="612" NAME="Nikolaos Chountis" AFFILIATION="GUE/NGL">
(EL) Signor Presidente, non voglio che l'interrogazione che ho presentato venga discussa. Apprezzo lo sforzo che viene fatto ma non voglio alterare l'ordine dei lavori.
<P>
Ho solo una breve osservazione da fare, che non riguarda né interessa il Presidente nello specifico. Dal momento che abbiamo un problema con la questione del controllo parlamentare, come ben sapete, desidero solo dire che vi sono state tre occasioni durante la plenaria nelle quali non sono state rivolte interrogazioni al Consiglio e le procedure in definitiva riducono il tempo a disposizione. Può pertanto valutare con l'Ufficio di presidenza come si possa mantenere inalterato il Tempo delle interrogazioni?
<P>
Un sentito ringraziamento per gli sforzi compiuti. Non voglio dilungarmi, né desidero che la mia domanda venga discussa e ringrazio il ministro che era pronta a parlare ed è rimasta in attesa.
<SPEAKER ID="613" NAME="Presidente">
Onorevole Chountis, prendo atto di ciò che lamenta e la appoggio pienamente.
<P>
Va tuttavia precisato che non è l'Ufficio di Presidenza a prendere le decisioni sulla tempistica delle discussioni, il loro contenuto o la durata del tempo di parola; stranamente se ne occupa la Conferenza dei presidenti, che cerca sempre di caricare il più possibile l'ordine del giorno. Sono i membri dell'Ufficio di Presidenza, incluso il sottoscritto, che devono gestire i problemi che ne derivano e risolverli.
<P>
Mi scuso con tutti coloro che non sono stati chiamati. Come giustamente afferma il ministro Győri, tutte le interrogazioni che non ha avuto il tempo di trattare stasera riceveranno una risposta scritta, ma le risposte date finora dal ministro sono state ben formulate.
<P>
Le interrogazioni che, per mancanza di tempo, non hanno ricevuto risposta, la riceveranno per iscritto (vedasi Allegato).
<P>
Con questo si conclude il Tempo delle interrogazioni.
