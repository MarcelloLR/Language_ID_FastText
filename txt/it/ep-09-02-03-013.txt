<CHAPTER ID="013">
Tempo delle interrogazioni (interrogazioni alla Commissione)
<SPEAKER ID="350" NAME="Presidente">
L'ordine del giorno reca il tempo delle interrogazioni (B6-0006/09).
<P>
Saranno prese in esame le interrogazioni rivolte alla Commissione.
<P>
Prima parte
<P>

<P>
Oggetto: Procedure di aggiudicazione degli appalti per l'esecuzione di lavori pubblici, degli appalti pubblici di forniture e degli appalti pubblici di servizi nel settore della difesa e della sicurezza
<P>
In Europa i mercati degli armamenti sono caratterizzati dalla frammentazione e per tale ragione dagli anni '90 in poi si registrano ripercussioni economiche negative. Negli ultimi 20 anni in Europa le spese per la difesa si sono ridotte della metà, con un calo delle vendite, la riduzione dei posti di lavoro e il declino degli investimenti nella ricerca e nella tecnologia. Inoltre perfino gli Stati membri maggiori incontrano oggi difficoltà a sostenere gli oneri finanziari risultanti dai costi di sviluppo di nuovi sistemi di armamento. L'affermazione di nuove strutture delle forze armate dopo la fine della guerra fredda ha portato alla riduzione degli equipaggiamenti di difesa convenzionali, ma nel contempo a nuove esigenze attinenti alla qualità.
<P>
La Commissione non ritiene che per i paesi per lo più acquirenti come il Portogallo costituisca uno svantaggio il fatto che nella proposta non figuri un sistema di compensazioni inteso a consentire agli Stati membri di ottenere contropartite industriali, di tipo civile o militare, per l'acquisto di beni o equipaggiamenti di difesa? La Commissione è disposta ad ammettere il sistema di compensazioni?
<SPEAKER ID="353" NAME="Charlie McCreevy">
membro della Commissione. - (EN) Il mese scorso il Parlamento ha adottato una risoluzione sulla proposta di direttiva riguardante l'aggiudicazione di taluni appalti di materiali di difesa e sicurezza. Ciò significa che si è conclusa con successo la prima lettura della proposta, la quale sarà adottata a breve dal Consiglio.
<P>
La nuova direttiva costituisce un notevole passo avanti verso la creazione di un mercato unico della difesa in Europa. Introdurrà regole di approvvigionamento eque e trasparenti che saranno applicabili in tutta l'Unione e che rafforzeranno l'apertura dei mercati della difesa a beneficio di tutti. Le industrie europee vedranno crescere sensibilmente il mercato interno e diventeranno molto più competitive, le forze armate riceveranno offerte più vantaggiose, il che consentirà di migliorare le nostre capacità di difesa, e infine, ma non meno importante, i contribuenti godranno di maggiore efficienza nella spesa pubblica.
<P>
Durante il dibattito sulla direttiva, uno dei punti più controversi riguardava la questione delle compensazioni economiche per l'acquisto di materiale militare da fornitori stranieri. Alcuni Stati membri avevano proposto di includere nella direttiva un sistema di risarcimenti che consentisse loro di utilizzare questi fondi per investire nella difesa.
<P>
I risarcimenti hanno l'obiettivo di promuovere il settore industriale dello Stato membro che acquista materiale militare da un paese terzo. In tale modo, essi possono creare una distorsione del mercato interno e portare a una discriminazione nei confronti di aziende di altri Stati membri sulla base della nazionalità del fornitore. Il trattato CE vieta ogni discriminazione basata sulla nazionalità e una direttiva, essendo parte del diritto derivato, deve ottemperare al trattato.
<P>
Nel suo parere del 28 ottobre 2008, il Servizio giuridico del Consiglio ha confermato che "misure restrittive di approvvigionamento concepite per promuovere il settore industriale nazionale non seguono i principi generali del trattato CE”. Di conseguenza, i risarcimenti per approvvigionamenti nell'ambito della difesa possono essere permessi solamente se necessari per la protezione di interessi di sicurezza fondamentali o giustificati da obblighi superiori di interesse generale. Gli interessi economici, invece, non sono sufficienti. La grande maggioranza degli Stati membri e il Parlamento hanno concordato con questa valutazione.
<P>
Dunque, non vi era solo un obbligo giuridico, ma anche un consenso politico nel non accettare, all'interno della direttiva, risarcimenti volti a favorire i settori industriali nazionali. Di conseguenza, né la Commissione nella sua proposta, né i colegislatori, ossia il Consiglio e il Parlamento europeo, hanno incluso all'interno della direttiva sulla difesa norme specifiche riguardanti i risarcimenti.
<P>
Tuttavia, la direttiva in oggetto offre alternative ai risarcimenti. Gli Stati membri che sono principalmente acquirenti di materiale per la difesa, solitamente vogliono giustificare la loro richiesta di risarcimenti o facendo riferimento alle esigenze di sicurezza di approvvigionamento, o alla necessità di aprire i mercati della difesa alle proprie piccole e medie imprese. La direttiva sull'approvvigionamento di materiali di difesa risolve questi problemi: da un lato, consente alle amministrazioni aggiudicatrici di richiedere agli offerenti, per determinati impegni, di soddisfare i requisiti di sicurezza di approvvigionamento; dall'altro, include misure riguardanti il subappalto che consentono di richiedere agli offerenti di aprire le proprie catene di approvvigionamento alla concorrenza in tutta l'Unione e facilitare l'accesso alle piccole e medie imprese, poiché ciò permetterà di conciliare la legittima sicurezza e gli interessi economici degli Stati membri acquirenti ed eviterà l'esigenza di ricorrere a risarcimenti.
<SPEAKER ID="354" NAME="Armando França" AFFILIATION="PSE">
(PT) Ringrazio il signor Commissario per la risposta esauriente fornitami. Tuttavia, vorrei sottolineare una mia preoccupazione, relativa sia alla situazione di crisi che stiamo vivendo, come tutti sappiamo, sia al fatto che quest'anno si terranno le elezioni che potrebbero contribuire in larga misura a un affievolimento dell'interesse e dell'entusiasmo in quest'ambito.
<P>
Ad ogni modo, signor Commissario, ho il dovere di dirle che non dobbiamo perdere di vista la questione principale dal nostro punto di vista, vale a dire evitare che paesi acquirenti, come il Portogallo e altri, si possano trovare in svantaggio.
<SPEAKER ID="355" NAME="Charlie McCreevy">
membro della Commissione. - (EN) Certamente riconosco le conseguenze politiche, riconosco anche che quest'anno si terranno le elezioni. Tuttavia, come lei saprà, in questa precisa direttiva, che ha compiuto tutto l'iter del sistema, tali questioni sono state prese in considerazione e vi è stato accordo sul fatto che gli Stati membri e il Parlamento europeo non dovessero intraprendere tale strada.
<P>
Nei vari gruppi di lavoro si è svolto un ampio dibattito, ma vi è stato accordo, per le ragioni che ho citato nella mia risposta formale, sulla decisione di non intraprendere la strada suggerita dall'on. França. Per i motivi che ho esposto in precedenza, sono soddisfatto dei risultati raggiunti e sono convinto che siano nel miglior interesse di tutte le economie europee.
<SPEAKER ID="356" NAME="Mairead McGuinness" AFFILIATION="PPE-DE">
(EN) Colgo l'opportunità di agganciarmi alla prima parte di questa domanda per sollevare la questione degli appalti pubblici e della licitazione privata, che, secondo molte persone, rappresenta o porta a offerte poco vantaggiose. Forse la Commissione - anche in un momento successivo - potrebbe affrontare tale questione, soprattutto alla luce della situazione economica di ristrettezze che molti Stati membri si trovano ad affrontare al momento attuale, e potrebbe riesaminare la questione degli appalti e,in particolare, della licitazione privata.
<SPEAKER ID="357" NAME="Charlie McCreevy">
membro della Commissione. - (EN) Come l'onorevole McGuinness saprà, al Consiglio europeo dello scorso dicembre, i capi di Stato europei hanno concordato sulla possibilità di ridurre la durata delle gare di appalto nel 2009 e 2010. Ciò sarebbe in conformità con la flessibilità offerta dalle direttive esistenti perché, data la difficile situazione economica in cui versano tutte le economie europee, i capi di Stato hanno ritenuto che questa fosse un'azione appropriata e ammessa dalle direttive attualmente in vigore.
<P>
Sono cosciente delle questioni sollevate dall'onorevole deputato riguardo alla licitazione privata, ma rivediamo periodicamente le direttive sugli appalti pubblici e mi assicurerò che i commenti dell'onorevole. McGuinness siano presi in considerazione.
<P>
Oggetto: Relazioni commerciali UE-Israele
<P>
Alla luce dell'azione militare in corso a Gaza, dell'eccessivo e sproporzionato ricorso alla forza da parte di Israele nonché delle migliaia di vittime tra i civili e delle uccisioni di cittadini palestinesi innocenti, in che modo intende la Commissione riconsiderare le proprie relazioni commerciali con Israele?
<SPEAKER ID="359" NAME="Siim Kallas">
vicepresidente della Commissione. - (EN) La Commissione ha condannato duramente la violenza a Gaza. Questa crisi prova nuovamente che il conflitto israelo-palestinese non può essere risolto militarmente. Una soluzione duratura può essere raggiunta solo attraverso negoziati con il totale impegno delle parti.
<P>
La Commissione si rallegra per la recente cessazione delle ostilità a Gaza. E' fondamentale che tutte le parti rendano permanente questo cessate il fuoco attraverso la totale applicazione della risoluzione 1860 del Consiglio di sicurezza delle Nazioni Unite. Vi sono varie questioni che devono essere affrontate senza indugi, in particolare: la riapertura dei valichi da e per Gaza, una sospensione duratura del lancio di missili verso Israele e misure efficaci di prevenzione del traffico illecito di armi verso Gaza.
<P>
Ora che le ostilità sembrano essere terminate, è importante riprendere i negoziati per una pace globale quanto prima. L'Unione europea ha richiesto l'aiuto dei propri partner per far proseguire il processo di pace. La priorità centrale ora è quella di alleviare le sofferenze della popolazione di Gaza. Le relazioni commerciali tra l'Unione europea e Israele continueranno. Isolamento, sanzioni e qualsiasi altra forma di boicottaggio danneggerebbero i negoziati volti a raggiungere una soluzione duratura al conflitto. Inoltre, colpire gli interessi di Israele andrebbe a svantaggio anche dei territori occupati, poiché essi dipendono da Israele quale destinazione principale delle esportazioni e impiego della propria forza lavoro.
<SPEAKER ID="360" NAME="David Martin" AFFILIATION="PSE">
- (EN) Ringrazio il Commissario per la risposta e mi fa piacere che abbia ripetuto la condanna della Commissione alle azioni di Israele. Tuttavia, Commissario, tutti i nostri accordi commerciali includono una clausola sui diritti umani. Io, come molti dei miei elettori, non riesco a capire come sia possibile che, quando uno Stato ammette che sta impiegando una forza sproporzionata contro una popolazione civile - attacca deliberatamente scuole, attacca deliberatamente gli edifici di organizzazioni pacifiche e neutrali - ancora non crediamo che abbia violato le clausole sui diritti umani. Quando avviene una violazione dei diritti umani se non in queste circostanze?
<SPEAKER ID="361" NAME="Siim Kallas">
vicepresidente della Commissione. - (EN) Devo dire che la politica della Commissione nei confronti di questo particolare momento del conflitto tra Israele e Palestina è di concentrarsi sugli aiuti umanitari e sull'assistenza alla popolazione di Gaza, tutte le altre questioni saranno prese in considerazione in seguito. Non vi sarà alcun cambiamento nella nostra politica commerciale e ulteriori sviluppi dipenderanno dalle circostanze.
<P>
So bene che lei può avere informazioni dettagliate sulle inchieste riguardanti la possibile violazione dei diritti umani e i crimini commessi nel corso di questo conflitto. La Commissione sta seguendo con interesse queste inchieste e, una volta che esse saranno concluse, si formerà un'opinione in merito per controllare gli sviluppi e prendere decisioni a riguardo.
<SPEAKER ID="362" NAME="President">
Molti parlamentari hanno chiesto di poter rivolgere ulteriori domande su questo argomento. Secondo il regolamento ne posso accogliere due: terrò conto dell'ordine in cui sono state chieste e dell'equilibrio politico. Invito dunque l'onorevole Allister e l'onorevole Rack a rivolgere le proprie domande.
<SPEAKER ID="363" NAME="Jim Allister" AFFILIATION="NI">
(EN) Signor Commissario, vorrei esprimere il mio apprezzamento per la sua rassicurazione sul proseguimento delle relazioni commerciali con Israele e la invito a non lasciarsi intimidire dall'abbondante propaganda anti-Israele; vorrei chiedere alla Commissione di ricordare che, essendo Israele una delle poche democrazie della regione, è importante non ostracizzarla o isolarla, poiché ciò non andrebbe a favore della pace. Un'azione di questo tipo, inoltre, non rispecchierebbe la tolleranza che l'Unione europea ha dimostrato verso molti regimi dispotici di tutto il mondo.
<SPEAKER ID="364" NAME="Reinhard Rack" AFFILIATION="PPE-DE">
(DE) Vorrei esprimere il mio apprezzamento per l'impegno umanitario dell'Unione europea a favore di coloro che soffrono nella Striscia di Gaza, nonché per la condanna di una reazione probabilmente sproporzionata da parte di Israele, indicando che in questo modo non si raggiunge la pace, semmai, la si mette a repentaglio. Tuttavia, dovremmo anche trovare il tempo per spiegare, a nome dell'Unione europea, che nella Striscia di Gaza sono stati commessi atti violenti e illegali che hanno un effetto diretto e fatale sui cittadini israeliani. Desidererei che l'Unione fornisse una risposta equilibrata a questo riguardo.
<SPEAKER ID="365" NAME="Siim Kallas" LANGUAGE="EN">
Le assicuro che la Commissione cerca sempre di essere equilibrata. Considerando che i miei colleghi, i commissari Michel e Ferrero-Waldner, hanno condannato gli attacchi contro Israele, entrambe le parti sono state condannate per l'uso della violenza e di mezzi violenti. Cerchiamo di essere equilibrati e di considerare sempre tutti gli aspetti di questo complesso conflitto.
<P>
Oggetto: Programma Internet sicuro
<P>
La decisione n. 1351/2008/CE del Parlamento europeo e del Consiglio, del 16 dicembre 2008, ha istituito un programma comunitario pluriennale per la protezione dei bambini che usano Internet e altre tecnologie di comunicazione. Conformemente a detta decisione, la Commissione ha il compito di elaborare programmi di lavoro annuali nell'ambito del programma "Internet più sicuro”, il cui obiettivo è promuovere un uso più sicuro di Internet e delle nuove tecnologie di comunicazione. Considerate le minacce poste da un accesso illimitato a tutte le tecnologie e a ogni genere d'informazione, occorre rivolgere un'attenzione particolare ai bambini e ai giovani. La dotazione finanziaria destinata all'attuazione del programma nel periodo dal 1° gennaio 2009 al 31 dicembre 2013 ammonta a 55.000.000 €.
<P>
Può la Commissione fornire informazioni più dettagliate in merito al piano di azione e ai costi connessi all'attuazione del programma "Internet più sicuro” per i prossimi anni? Quali sono i soggetti idonei a partecipare al programma? In che modo e per quali iniziative si possono ottenere finanziamenti nell'ambito del programma "Internet più sicuro”?
<SPEAKER ID="367" NAME="Siim Kallas">
vicepresidente della Commissione. - (EN) Il programma "Internet più sicuro”, il predecessore dell'attuale programma, è stato considerato un vero successo. La Commissione è convinta che lo stesso accadrà per il programma successivo.
<P>
Il programma "Internet più sicuro” è un'iniziativa paneuropea unica, attraverso la quale l'Unione europea aiuta a contrastare contenuti illegali e comportamenti dannosi in rete e a sensibilizzare i cittadini europei sulla sicurezza dei minori. Favorisce inoltre iniziative e azioni nazionali in modo coordinato.
<P>
Come segnalato dall'onorevole deputato, il nuovo programma "Internet più sicuro”, della durata di cinque anni (dal 2009 al 2013), ha una dotazione finanziaria di 55 milioni di euro e sarà attuato attraverso programmi di lavoro annuali. Il programma di lavoro per il 2009 al momento è sottoposto alla consultazione interservizio della Commissione, la quale cercherà in seguito l'opinione favorevole del comitato di gestione del programma. In seguito il documento sarà caricato sul Registro comitatologia per consentire al Parlamento europeo di esercitare il diritto di controllo di trenta giorni, che dovrebbe avere luogo tra la fine di marzo e l'inizio di aprile. Il programma di lavoro definisce i requisiti di contenuto e il budget indicativo dell'invito a presentare proposte che sarà avviato nel 2009.
<P>
Tale invito sarà aperto a tutte le entità giuridiche con sede negli Stati membri. Sarà aperto anche alle entità giuridiche con sede negli Stati EFTA che fanno parte dell'accordo SEE (Norvegia, Islanda e Liechtenstein). L'invito è aperto, infine, alle entità giuridiche con sede in altri Stati con i quali è stato firmato un accordo bilaterale.
<P>
Il programma di lavoro 2009 è il primo di una serie di cinque programmi e costituirà la base per le attività che si svolgeranno nel corso dell'intero programma. Secondo la bozza attuale, le sue priorità sono: la responsabilizzazione e la protezione dei minori attraverso l'introduzione di nuove azioni e la continuazione di azioni iniziate durante il precedente programma "Internet più sicuro”; la copertura assicurata per attività di sensibilizzazione; linee di assistenza e linee dirette in tutti gli Stati membri; il rafforzamento del coordinamento a livello europeo e la garanzia del miglior rapporto costi-benefici, ottenendo il massimo risultato con le risorse finanziarie disponibili, ossia 11 milioni di euro all'anno.
<SPEAKER ID="368" NAME="Bogusław Sonik" AFFILIATION="PPE-DE">
(PL) Signora Presidente, signor Commissario, vorrei esprimere il mio più vivo apprezzamento per questa iniziativa. Vorrei porre solo una domanda: il programma fa riferimento alla creazione di punti di contatto speciali in ciascuno Stato, per disporre il coordinamento del programma. Signor Commissario, potrebbe spiegarci cosa comprendono e potrebbe fornirci alcune informazioni al riguardo?
<SPEAKER ID="369" NAME="Siim Kallas">
vicepresidente della Commissione. - (EN) Purtroppo non ho informazioni dettagliate in merito ai punti di contatto, in generale so che sono decisi all'interno dello Stato membro e dipendono dalla struttura di governo e di governance.
<P>
So dove sorgerà questo punto di contatto nel mio Stato, ma al momento non dispongo di una panoramica degli altri paesi.
<P>
Ad ogni modo, se è interessato, sicuramente sarà possibile fornirle i dettagli necessari.
<SPEAKER ID="370" NAME="Jörg Leichtfried" AFFILIATION="PSE">
(DE) I pericoli di Internet cambiano continuamente e, per così dire, abbiamo assistito al passaggio di Internet dalla versione 1.0 alla versione 2.0. In sunto, ciò significa che è diventato tutto molto più interattivo. Vi sono stati dei casi in cui giovani sono stati portati al suicidio da piattaforme web o da comunità sul web.
<P>
La mia domanda, dunque, è: lei crede che in generale, questi sviluppi siano positivi o negativi? La situazione diventerà più o meno pericolosa? E se diventerà più pericolosa, quali sono i progetti della Commissione riguardo, in particolare, a questo cambiamento di Internet?
<SPEAKER ID="371" NAME="Paul Rübig" AFFILIATION="PPE-DE">
(DE) Si tratta di spendere 55 milioni di euro in modo adeguato. Ritiene possibile dare alle piccole e medie imprese delle somme modeste semplicemente per migliorare i programmi, per creare sistemi di valutazione dei programmi per i giovani, affinché essi possano decidere se sono interessati al programma o meno e, come succede con i film, pubblicare un limite di età che indichi se i contenuti sono accettabili e che vi è un preciso limite di età? Ritiene possibile ripartire i fondi del programma come avviene per il programma Eurostars?
<SPEAKER ID="372" NAME="Siim Kallas">
vicepresidente della Commissione. - (EN) I pericoli di Internet e lo sviluppo della rete costituiscono una questione molto ampia. Sappiamo tutti quanto Internet sia recente nel nostro mondo e quanto il suo sviluppo sia stato esponenziale negli ultimi anni. Per questo, sia i lati positivi sia i lati negativi sono ancora relativamente nuovi per la società e le strutture di governo.
<P>
Sicuramente le strutture di governo, comprese le istituzioni europee, devono valutare adeguatamente tutte le possibili minacce e sono certo che lo stiano facendo. Il programma "Internet più sicuro” è una risposta alle minacce già identificate. Una minaccia già identificata è costituita dagli attacchi informatici e dai vari tentativi di attacco o blocco tramite Internet. Internet è utilizzato anche dai criminali e le forze dell'ordine lavorano alacremente per identificare il modo migliore per affrontare questi possibili pericoli.
<P>
Quindi, ritengo che una delle priorità dei governi - nonché delle istituzioni europee - sia di rispondere in modo adeguato, e, in questo senso, "adeguato” significa che non dovremmo ridurre gli enormi vantaggi che Internet offre a tutti gli utenti.
<P>
Tuttavia, mentre i vari aspetti che riguardano lo sviluppo sia di minacce che di possibilità - e le adeguate risposte - sono principalmente di competenza degli specialisti del settore, essi sono anche nell'interesse di tutti gli utenti di Internet. Vi posso assicurare che la Commissione e i servizi pertinenti tengono costantemente sotto controllo la situazione.
<P>
Per quanto riguarda la partecipazione al programma in esame, la Commissione ritiene che le domande possano giungere da molteplici richiedenti, incluse le piccole e medie imprese, e che queste imprese siano principalmente occupate nella fornitura di questi servizi. Perciò ritengo che questa sarebbe un'opportunità positiva anche per le imprese.
<P>
Se ho compreso correttamente la possibilità di far partecipare i giovani a questo programma, non sono ancora in grado di fornirvi una risposta concreta, ma la Commissione è aperta al coinvolgimento di quante più persone possibile in questo programma. Tuttavia, ora non sono in grado di fornire una risposta concreta riguardo alla questione della partecipazione dei giovani.
<P>
Oggetto: Il consulente speciale Richard Boomer e l'area dell'Heysel
<P>
Dal 1° aprile 2006 il promotore immobiliare belga Richard Boomer è il consulente speciale del commissario Kallas per la politica immobiliare. Il suo incarico è stato ora prorogato.
<P>
Quali sono le motivazioni che hanno indotto il commissario a prorogare il contratto di consulenza? Quali decisioni del commissario sono state influenzate dal sig. Boomer? A quali riunioni interne della Commissione ha preso parte il sig. Boomer dal momento della proroga del suo contratto?
<P>
Nel frattempo sembra che un altro promotore belga tenti di fare pressione perché nell'area dell'Heysel vengano costruiti alcuni uffici della Commissione. Qual è l'opinione della Commissione su tale sito? Qual è il calendario delle decisioni? Quando saranno resi noti i risultati del concorso di architetti di Rue de la Loi?
<SPEAKER ID="375" NAME="Siim Kallas">
vicepresidente della Commissione. - (EN) Conosco bene questa domanda poiché mi è già stata posta varie volte. Innanzi tutto, devo dire che Richard Boomer non è un promotore immobiliare, come affermato nell'interrogazione. Ogni informazione su di lui è disponibile sul sito web. E' il mio consulente speciale dal 1° aprile 2006 e il suo incarico è stato rinnovato nel 2008 per il periodo che va dal 1° aprile 2008 al 31 marzo 2009.
<P>
Il suo incarico di consulente speciale prevede: consulenze al Vicepresidente responsabile di affari amministrativi, audit e lotta antifrode; miglioramento delle relazioni con le autorità competenti a Bruxelles e Lussemburgo; ottimizzazione dell'efficacia dei futuri investimenti della Commissione.
<P>
Devo dire che ci ha offerto una competenza eccellente, essendo a conoscenza di ciò che accade nel mercato immobiliare a Bruxelles o in generale in Belgio, anche se non altrettanto in Lussemburgo. La sua consulenza è stata preziosa e vorrei sottolineare che, alla Commissione, le linee gerarchiche in materia di politica immobiliare sono ben definite. La definizione di politica immobiliare è di competenza della Direzione generale del personale e dell'amministrazione, sotto l'autorità del Vicepresidente responsabile degli affari amministrativi. Tale politica è poi applicata dall'Ufficio per le infrastrutture e la logistica a Bruxelles (per quanto riguarda Bruxelles) e dall'Ufficio per le infrastrutture e la logistica a Lussemburgo (per quanto riguarda Lussemburgo). In qualità di consulente speciale, il signor Boomer, come ogni altro consulente speciale alla Commissione, fornisce consulenze sulle politiche e le prospettive a lungo termine negli ambiti stabiliti dal suo incarico. Egli non ricopre alcun ruolo all'interno del processo decisionale o nelle procedure di gestione soggiacenti quali, ad esempio, l'acquisizione di edifici o la sospensione di un contratto enfiteutico.
<P>
Per quanto riguarda la terza domanda, nella quale si fa riferimento a un promotore belga non meglio identificato, la Commissione non è a conoscenza di alcuna delle pressioni suggerite dall'onorevole deputato.
<P>
Riguardo all'ultima domanda - la più consistente - sono lieto di informare l'onorevole deputato che, in una comunicazione sulla politica immobiliare del 5 settembre, la Commissione europea ha annunciato pubblicamente la volontà di mantenere una forte presenza simbolica nel cuore del quartiere europeo, sviluppando nel contempo tre ulteriori siti al di fuori di quest'area. Tale politica consente di garantire una valorizzazione dell'utilizzo del denaro pubblico e crea una pressione al ribasso sull'alto livello dei prezzi nel suddetta area. In ottemperanza a questa politica, la Commissione ha pubblicato nel giugno 2008 un invito a fornire informazioni rivolto al mercato, per avere una conoscenza più approfondita delle attuali possibilità di sviluppo di un sito all'esterno dello spazio europeo a partire dal 2014. L'invito è stato presentato in piena trasparenza, attraverso la pubblicazione sulla Gazzetta ufficiale. La Commissione ha ricevuto nove offerte e, al momento, le sta sottoponendo a un esame tecnico.
<P>
La Commissione, inoltre, assicura agli onorevoli deputati che la scelta del sito, prevista per il 2009, sarà basata su un'attenta analisi dei meriti di ciascun offerente, nell'ottica di procedure trasparenti e nei migliori interessi della Commissione europea e del denaro dei contribuenti. Finché tale decisione non sarà presa, la Commissione non esprimerà un giudizio su alcuna delle offerte esaminate.
<P>
Per quanto riguarda la domanda sui risultati del concorso di architetti di Rue de la Loi, la Commissione può solo affermare che questa domanda non rientra nelle competenze della Commissione, bensì dev'essere posta alla regione della capitale Bruxelles, che ha proposto questo concorso di pianificazione urbanistica. Secondo le informazioni della Commissione europea, i risultati finali dovrebbero essere resi noti nella primavera 2009.
<P>
Mi scuso per la lunghezza della mia risposta, ma i dettagli erano fondamentali.
<SPEAKER ID="376" NAME="Ingeborg Gräßle" AFFILIATION="PPE-DE">
(DE) Commissario, è sempre un piacere ascoltare ciò che ha da dire e discutere i problemi con lei. Ho fatto uno schema che mostra la carriera del suo consulente speciale. Vorrei chiederle come evita che si presentino conflitti di interessi. Una delle persone coinvolte nelle nuove offerte appare in questo schema. Questa persona ha avuto rapporti di lavoro con il suo consulente speciale per molto tempo. Come garantisce che non sorgano conflitti di interessi?
<SPEAKER ID="377" NAME="Siim Kallas">
vicepresidente della Commissione. - (EN) Come ho già detto, il consulente deve conoscere molte persone. Ho l'assoluta certezza che non via sia alcun conflitto di interessi. Egli non ha espresso alcun suggerimento riguardo alle future decisioni sulle politiche.
<P>
Sono certo che quando la decisione sarà presa, sarete informati. Sono state proposte nove aree, ma non so dove si trovino. Ho letto nei giornali alcune delle proposte. In seguito potrete controllare e verificare i motivi delle decisioni. Finora però, non vi è niente di definito, e quindi sono interessato a verificare tutte le proposte.
<P>
Il mio consulente ha esaminato scrupolosamente la questione da ogni punto di vista e sono certo che non abbia alcun conflitto di interessi e soprattutto non ha, chiaramente, alcun ruolo nel processo decisionale.
<SPEAKER ID="378" NAME="Markus Pieper" AFFILIATION="PPE-DE">
(DE) Vorrei chiederle un'altra cosa. Abbiamo inteso che sta avendo luogo una ricerca immobiliare al di fuori dello spazio europeo. Ritengo, però, che si stiano usando fondi derivati dalle imposte dei contribuenti e che quindi, in un'ottica di trasparenza, si dovrebbe coinvolgere il Parlamento europeo.
<P>
La mia interrogazione è la seguente. Come lei stesso ha detto, Commissario, sono state ricevute nove manifestazioni d'interesse a questa richiesta di informazioni ed esse sono in corso di valutazione. Tuttavia, d'uso in uno dei siti, l'area di Heysel, sono stati introdotti precisi cambiamenti sulla destinazione d'uso.. In che modo le informazioni che lei ci ha fornito sono in linea con ciò che è chiaramente già in preparazione in quest'area? Gradiremmo informazioni più specifiche, in particolare, riguardo a quando saremo informati sulla situazione in generale e sulle procedure.
<SPEAKER ID="379" NAME="Siim Kallas">
vicepresidente della Commissione. - (EN) Sarete informati dettagliatamente sulla procedura completa ed essa potrà essere attentamente esaminata. Sarà una decisione molto chiara e trasparente. Il motivo della decisione di avere ciò che chiamiamo "altri spazi” al di fuori del quartiere europeo è precisamente il desiderio di un uso più efficiente del denaro.
<P>
Se concentriamo tutti i nostri servizi nel quartiere europeo, gli agenti immobiliari avranno grandi opportunità di chiedere prezzi molto alti, come abbiamo visto varie volte. Quindi, avere anche altri spazi è una necessità, particolarmente per moderare i costi. Questa è l'idea principale.
<P>
Abbiamo già alcuni edifici e spazi fuori dal quartiere europeo. Abbiamo degli edifici a Beaulieu, alcuni in Rue de Genève e altri ancora. Abbiamo chiesto di proporci spazi di 70 000 m2, in seguito esamineremo tutte le possibilità.
<P>
Lei ha citato Heysel. Ne ho letto sui giornali. Non so nulla riguardo a Heysel. Sì, da quando l'ho letto, vari politici belgi mi si sono avvicinati per parlarmi a favore o contro il sito, ma non è mai stato considerato una scelta preferenziale. Nulla è stato deciso. E' un processo in corso.
<P>
La scelta del sito è di grande interesse per i politici belgi e di Bruxelles; anche la regione della capitale Bruxelles è interessata a una nostra collocazione al di fuori del quartiere europeo, quindi prenderemo questa decisione. Abbiamo un comitato di valutazione che ora sta vagliando le proposte, in seguito le presenterà all'Ufficio per le infrastrutture e la logistica a Bruxelles e infine alla Commissione. Sarà un processo trasparente. Suggerisco, tuttavia, di tenere fuori i dibattiti e gli interessi interni belgi.
<P>
Oggetto: Contraffazione delle banconote e monete di Euro
<P>
La Commissione potrebbe fornire informazioni sulla situazione attuale riguardo alla contraffazione di banconote e monete di euro come pure un'analisi di ciò che l'UE sta facendo per combattere il reato di contraffazione?
<SPEAKER ID="381" NAME="Siim Kallas">
vicepresidente della Commissione. - (EN) La Comunità Europea ha sviluppato una serie di azioni per proteggere l'euro dalla contraffazione. Per rispondere alla sua domanda sulla situazione della lotta alla contraffazione le dirò quanto segue.
<P>
Nel 2008, secondo i dati pubblicati dalla Banca centrale europea, 666 000 banconote contraffatte sono state rimosse dalla circolazione - quindi poco più di 600 000 rispetto ai 20 miliardi di banconote autentiche: queste cifre non sono preoccupanti. Storicamente, la banconota da 50 euro è la più contraffatta, ma nella seconda metà del 2008, per la prima volta, la banconota più contraffatta è stata quella da 20 euro.
<P>
Per quel che riguarda le monete di euro, nel 2008 in totale sono stati rimossi dalla circolazione 100 095 esemplari contraffatti, il che rappresenta una flessione del 7 per cento rispetto al 2007; la moneta da due euro è di gran lunga la moneta di euro più contraffatta.
<P>
La situazione quindi è controllata attentamente. I ruoli sono suddivisi. La Banca centrale europea è responsabile del coordinamento della lotta alla contraffazione delle banconote di euro. La Commissione, in particolare l'Ufficio europeo per la lotta antifrode (OLAF), si occupa della contraffazione di monete.
<P>
L'effettiva applicazione della legge avviene a livello di Stato membro, ma il coordinamento è portato avanti dalla Banca centrale europea. Disponiamo di un centro tecnico-scientifico, che esegue le analisi e la classificazione delle nuove monete contraffatte.
<P>
È importante sottolineare che l'Europol ricopre un ruolo fondamentale nella lotta alla contraffazione. Quindi, questa è la situazione per quanto riguarda la contraffazione di banconote e monete di euro.
<SPEAKER ID="382" NAME="Liam Aylward" AFFILIATION="UEN">
(EN) Commissario, nella sua risposta lei afferma che questo è problema di scarso rilievo nel quadro generale delle cose, tuttavia, ricevo numerose denunce da piccole imprese, le quali dicono che la situazione è sempre più difficile e hanno sempre maggiori problemi.
<P>
Per affrontare la questione della contraffazione, ritengo sia essenziale raggiungere il massimo livello di cooperazione tra forze di polizia, Banca centrale europea, alla quale ha già fatto riferimento, e Commissione.
<P>
Potrebbe delineare la situazione attuale del livello di cooperazione e riferire al Parlamento se si ritiene soddisfatto, se ritiene che il livello di cooperazione sia sufficientemente buono e solido?
<SPEAKER ID="383" NAME="Siim Kallas">
vicepresidente della Commissione. - (EN) Sono direttamente responsabile dell'OLAF ed esso si occupa, come ho detto, delle monete contraffatte. Non sono in possesso di alcun dato che indichi una mancanza di cooperazione tra Stati membri e istituzioni europee, incluso l'Europol, dove sono stato e dove ho visto le tecnologie per identificare banconote e monete contraffatte.
<P>
Per questo motivo, ritengo che la situazione sia pressoché soddisfacente, in confronto a molti altri ambiti in cui la cooperazione non è altrettanto positiva. In ambito di contraffazione, la Commissione non ha notizia di problemi tra l'Europol e le forze dell'ordine nazionali. Al contrario, l'Europol ha a disposizione specialisti delle forze dell'ordine nazionali e lavorano in stretta cooperazione per combattere la contraffazione.
<SPEAKER ID="384" NAME="Manolis Mavrommatis" AFFILIATION="PPE-DE">
(EL) Signora Presidente, signor Commissario, l'euro festeggia il suo decimo anniversario in questo periodo di crisi economica globale. Vorrei domandare alla Commissione se ha intenzione di chiedere alla Banca centrale europea di approvare la creazione delle banconote da uno e due euro, poiché queste due monete sono le più contraffatte, come abbiamo visto recentemente con il caso della lira turca che, come sapete, è di aspetto simile alla moneta da due euro e quindi continua a essere oggetto di contraffazione.
<SPEAKER ID="385" NAME="Gay Mitchell" AFFILIATION="PPE-DE">
(EN) Vorrei ringraziare il Commissario per le sue risposte e domandargli se tre falsari - A agisce in Germania, B in Irlanda e C in Slovacchia - riceverebbero tutti la stessa pena se fossero scoperti.
<P>
In altre parole, vi sono incentivi per i falsari a portare avanti la propria attività in uno stato piuttosto che in un altro perché le pene in quello stato sono meno severe? Negli Stati Uniti la contraffazione è un reato grave. Abbiamo lo stesso atteggiamento nell'Unione europea?
<SPEAKER ID="386" NAME="Siim Kallas">
vicepresidente della Commissione. - (EN) Innanzi tutto, conosco molto bene la lira turca. Non è una questione di pertinenza della Banca centrale europea, ma io stesso, durante una visita in Turchia, ho affrontato il problema con i membri del governo turco ed essi mi hanno promesso di ritirare gradualmente questa moneta dalla circolazione e di cambiarla affinché non sia più così simile alle monete europee. Almeno, questo è stato promesso. Ciò è accaduto alcuni anni fa e poiché la questione non è più stata ripresa, probabilmente il processo è ora in corso.
<P>
Per quel che concerne la cooperazione, all'inizio del 2009 ha avuto luogo una grande operazione contro i falsari assieme alle autorità italiane, dunque la cooperazione funziona.
<P>
Riguardo alle sentenze, chiaramente, si tratta di una questione di competenza delle magistrature nazionali e quindi è una domanda da rivolgere al mio collega, il commissario Barrot, ma non ho notizie riguardo a una possibile iniziativa dell'Unione europea per armonizzare tali sentenze. Tuttavia, basandomi sullo stato che conosco meglio e su altri stati, posso affermare che la contraffazione è considerata un reato grave ovunque.
<P>
Certamente, come ho detto, vi è una grande cooperazione fra le varie forze di polizia per lottare contro coloro che sono coinvolti in tali attività, ma, da quanto ne so, non vi sono iniziative per armonizzare tale legislazione in tutta Europa.
<P>
Oggetto: Esecuzione efficiente del bilancio UE
<P>
Con l'entrata in vigore del bilancio 2009 come continuerà la Commissione a far sì che il denaro dei contribuenti UE sia utilizzato al massimo di efficienza e gli sprechi mantenuti al minimo assoluto?
<SPEAKER ID="388" NAME="Siim Kallas">
vicepresidente della Commissione. - (EN) Potrei dedicare sicuramente almeno un'ora a discutere di tali questioni. Il nostro operato in questo campo si riflette nella procedura di discarico in corso e nelle molte comunicazioni della Commissione, in molte risoluzioni di discarico e discorsi tenuti in sede di commissione bilanci. Innanzi tutto, posso assicurarle che trattiamo questa problematica con grande serietà e che la situazione sta migliorando.
<P>
Il sistema è il seguente. L'autorità di bilancio, ovvero il Parlamento, autorizza la Commissione a utilizzare le risorse e stabilisce quali risorse possono essere spese per attuare le politiche comunitarie. Esiste un programma di spesa speciale, dotato della propria base giuridica che viene definita dal Parlamento in modo tale che le norme in materia di bilancio siano stabilite dall'autorità di bilancio stessa.
<P>
In seguito, si passa alla fase di attuazione, articolata in più livelli. Uno di questi è, naturalmente, la Commissione, che è il principale responsabile dell'attuazione del bilancio. Le nostre attività volte a migliorare la gestione finanziaria si riflettono nella relazione annuale sulle attività. La Corte dei conti ne ha dato una valutazione positiva riscontrando un costante miglioramento e una sempre crescente aderenza alla situazione.
<P>
A livello interno, oltre a questo aspetto ve n'è un altro rappresentato dai sistemi di controllo e revisione dei conti, anch'essi recentemente sottoposti ad una operazione di potenziamento, ad esempio nelle politiche interne relative alla ricerca, dove abbiamo aumentato il personale per il controllo e la revisione dei conti. Un aspetto importante di questa particolare componente è la gestione condivisa. Molto dipende anche dal contributo e dagli sforzi profusi dagli Stati membri per ridurre gli errori ed evitare un uso inappropriato delle risorse. Anche in questo campo si scorge un certo miglioramento. Si è introdotto uno strumento totalmente nuovo - la così detta sintesi annuale di tutte le relazioni degli organismi pagatori. Queste relazioni sono state attentamente analizzate par la prima volta lo scorso anno, e proprio in questo momento si sta ripetendo l'esercizio.
<P>
La situazione, dunque, sta migliorando. La relazione della Corte dei conti, sostanzialmente modificata rispetto all'inizio del nostro mandato, adesso quantifica i cambiamenti e dimostra anch'essa che si è verificato un miglioramento. Il denaro europeo è, perciò, gestito con grande rigore - forse fin troppo rigorosamente in taluni settori. Possiamo dimostrare ciò che si è fatto. Tuttavia, possiamo anche aggiungere che siamo ben lungi dalla perfezione. L'intero sistema è un enorme meccanismo che deve lavorare agevolmente. In base alle stime della Corte dei conti, nella maggioranza dei settori, il 98 per cento di tutte le transazioni si svolge senza errori. Nei fondi strutturali, tale margine arriva quasi al 90 per cento, e così dunque, la stragrande maggioranza delle transazioni non contiene errori, e qualsiasi errore commesso sarà corretto. Il numero delle decisioni di correzione concernente i Fondi strutturali è aumentato enormemente durante questo periodo. Naturalmente, se necessario posso fornirvi molte cifre. Queste sono solo alcune indicazioni, che naturalmente non coprono l'intera gamma delle risposte alla semplice domanda:"come gestite il bilancio europeo?”
<SPEAKER ID="389" NAME="Gay Mitchell" AFFILIATION="PPE-DE">
(EN) Il Commissario è consapevole del fatto che la Corte dei conti ha rilevato errori di spesa inaccettabili in cinque delle sette aree politiche in esame per un bilancio di 140 miliardi di euro? Certo, si sono avuti dei miglioramenti: i giudici della Corte dei conti hanno stimato che lo scorso anno non si sarebbe dovuto pagare almeno il 12 per cento del Fondo di coesione , mentre quest'anno tale percentuale si riduce all'11 per cento facendo registrare un miglioramento. L'11 per cento però equivale a 462 milioni di euro. Il Commissario lo considera accettabile?
<P>
In altre aree politiche - agricoltura, ambiente, aiuti esterni, sviluppo e allargamento, ricerca, energia e trasporti, istruzione e cittadinanza - il margine d'errore (uso la parola 'errore') oscillava tra il 2 e il 5 per cento e la Corte ha rilevato che c'è stato un margine di errore 'sproporzionatamente' (questa è la loro definizione) elevato nel caso dello sviluppo rurale, che rappresenta ora il 20 per cento della spesa agricola ed è in via di aumento.
<P>
Signor Commissario, questo è il caos totale! Possiamo aspettarci dei miglioramenti?
<SPEAKER ID="390" NAME="Siim Kallas">
vicepresidente della Commissione. - (EN) Certamente, dovremo migliorare la situazione, ma bisogna anche capire che stiamo parlando di margini d'errore. Ad esempio, la percentuale del 12 per cento per l'anno scorso si basa sui campioni scelti dalla Corte dei conti, utilizzando una metodologia assolutamente corretta. I campioni ammontano a 63 milioni di euro. Si sono corretti tutti i casi evidenziati, recuperati i fondi e prodotti i documenti necessari. Pertanto, la questione del 12 per cento risalente al 2006 è stata risolta.
<P>
Gli errori non sono uno spreco di denaro: al contrario, sono sbagli che si correggono. Tutte le cifre riguardanti azioni tese a recuperare il denaro esborsato erroneamente sono disponibili presso la commissione bilanci.
<P>
Quest'anno, ad esempio, il Fondo di sviluppo regionale ha adottato decisioni volte a recuperare quasi 2,3 miliardi di euro dagli Stati membri - sempre che non ci siano altre correzioni. Questo, però, è un procedimento che l'anno scorso abbiamo svolto con maggior rigidità dell'anno precedente. Ad ogni modo, lei deve capire che stiamo parlando di errori.
<P>
Nel frattempo, la Corte dei conti ha presentato questo discarico, questa relazione. Sulla base della presente relazione, soltanto due casi sono stati rimandati all'Ufficio per la lotta antifrode (OLAF) per ulteriori indagini - un caso è stato già chiuso mentre per l'altro sono ancora in corso indagini. Questi sono i possibili casi di frode. Devo dire che la situazione non è così grave; tuttavia, dobbiamo garantire un uso appropriato dei fondi in ogni settore.
<SPEAKER ID="391" NAME="Justas Vincas Paleckis" AFFILIATION="PSE">
(EN) Signor Commissario, alla presenza della crisi finanziaria, i salari di ministri, deputati parlamentari e deputati al parlamento europeo sono stati tagliati del 10, 15 o 20 per cento in alcuni paesi dell'Unione europea in segno di solidarietà.
<P>
Lei condivide l'idea? So che è di difficile applicazione, ma almeno teoricamente si potrebbe tradurre in pratica questa idea nella Commissione europea?
<SPEAKER ID="392" NAME="Silvia-Adriana Ţicău" AFFILIATION="PSE">
(RO) Considerando che l'efficienza energetica rappresenta una delle aree prioritarie della ripresa economica dell'Unione europea e della lotta contro il cambiamento climatico, ritengo necessario istituire un fondo europeo per l'efficienza energetica e l'energia rinnovabile, con il fine di raccogliere fondi pubblici e privati destinati alla realizzazione di progetti specifici in tutta l'Unione europea. Ciò fornirebbe un modello di efficienza nell'utilizzo del denaro pubblico europeo. Vorrei chiedere alla Commissione qual è il suo punto di vista al riguardo.
<SPEAKER ID="393" NAME="Siim Kallas">
vicepresidente della Commissione. - (EN) Non so quale sia la posizione del Parlamento in merito alla questione dei salari. Si tratta di affrontare lo statuto dei funzionari, cosa davvero complicata. Questa Commissione, all'inizio, decise di non farlo ma di adoperarsi per un funzionamento senza intoppi della macchina amministrativa. Nessuno, considerando la complessità di un'eventuale apertura dello statuto del personale, ha mai suggerito finora di farlo.
<P>
Naturalmente, qualora accettassimo tale proposta, dovremmo negoziarla con le controparti sociali, i sindacati. Sicuramente possiamo negoziarlo o quanto meno fare queste domande, ma le possibilità di riaprire le trattative sullo statuto dei funzionari prima della scadenza del mandato di Parlamento e Commissione sono decisamente remote.
<P>
Riguardo ai fondi, non ho compreso la domanda. Lei suggeriva di unire tutti i fondi? Potrebbe ripetermi la domanda?
<SPEAKER ID="394" NAME="Silvia-Adriana Ţicău" AFFILIATION="PSE">
(EN) La mia proposta è di creare un fondo europeo per l'efficienza energetica destinato a realizzare progetti concreti all'interno dell'Unione europea. Credo che sarebbe molto utile ai fini di uno sviluppo economico sostenibile dell'Unione.
<SPEAKER ID="395" NAME="Siim Kallas">
vicepresidente della Commissione. - (EN) Questa è una domanda molto impegnativa. La trasmetterò ai miei colleghi.
<P>
Congiuntamente con il Parlamento, noi chiediamo agli Stati membri se queste risorse - pari a 5 miliardi di euro - possano essere rese disponibili per l'efficienza energetica. Finora il dibattito in seno al Consiglio è stato molto acceso.
<P>
Esistono varie possibilità di sostenere l'efficienza energetica attraverso i fondi di coesione. Ma l'istituzione di un nuovo fondo probabilmente scatenerà tutta una serie di lunghi dibattiti. Non so fino a che punto questa sia una buona idea, giacché l'energia non è ancora un settore di competenza della Comunità - ed è tuttora competenza nazionale esclusiva.
<P>
Alla luce di quanto sta accadendo con questi 5 miliardi di euro, non sono entusiasta all'idea di una cooperazione tra Stati membri per creare diversi strumenti di finanziamento. Con l'idea, in linea di principio, sono invece naturalmente d'accordo.
<P>
Oggetto: Accordi con i paesi della Comunità Andina
<P>
Alla luce delle difficoltà di carattere istituzionale che incontra attualmente la Comunità Andina, ritiene possibile la Commissione pervenire comunque a un accordo congiunto con la Comunità Andina o ritiene che concludere accordi separati con uno o più membri della stessa Comunità sia una soluzione più praticabile?
<SPEAKER ID="397" NAME="Siim Kallas">
vicepresidente della Commissione. - (EN) La ringrazio per l'opportunità che mi offre di discutere la questione molto interessante della nostra politica estera in relazione con la Comunità andina.
<P>
I negoziati regione per regione con la Comunità andina sono entrati in una situazione di stallo l'estate scorsa a causa dell'incapacità della Comunità andina di accordarsi su posizioni negoziali comuni in alcuni comparti relativi al commercio. Queste differenze riflettono, in certa misura, i diversi approcci dei vari paesi della regione nei confronti di politiche economiche e commerciali.
<P>
Malgrado gli sforzi profusi da alcuni paesi della Comunità andina per superare questo stallo, la Commissione ha potuto soltanto notare che non esisteva più un consenso per portare avanti i negoziati. In queste circostanze, e senza abbandonare l'obiettivo a medio termine di costruire un'associazione tra la Comunità andina e l'Unione europea, la Commissione ha proposto al Consiglio un nuovo formato negoziale su due binari, che è stato approvato dal Consiglio il 19 gennaio.
<P>
Innanzi tutto, e con l'obiettivo di preservare e rafforzare i rapporti tra l'Unione europea e la Comunità andina, la Commissione propone di arricchire e aggiornare il dialogo politico e l'accordo di cooperazione del 2003.
<P>
In secondo luogo, la Commissione propone di negoziare un accordo commerciale multilaterale al di fuori del quadro della Comunità andina con quei paesi che sono pronti a impegnarsi in negoziati commerciali ambiziosi, di vasta portata e compatibili con le regole dell'Organizzazione mondiale del commercio. Ovviamente, sono invitati tutti gli stati.
<P>
Tenendo ben presente le differenze tra i paesi della Comunità andina sulla parte commerciale degli accordi di associazione, la Commissione ritiene che l'approccio proposto sia il più idoneo per sbloccare la situazione e andare avanti in modo pragmatico e costruttivo, continuando sempre ad appoggiare la Comunità e l'integrazione andina.
<SPEAKER ID="398" NAME="Manuel Medina Ortega" AFFILIATION="PSE">
(ES) Signor Presidente, concordo con lei sul fatto che questa sia la scelta migliore per procedere. Ho trascorso questi ultimi giorni nella Repubblica di Bolivia e ho seguito gli eventi giornalmente.
<P>
Vorrei rivolgerle una domanda specifica, e cioè: quando ero lì, era stata sollevata l'obiezione secondo la quale questi accordi potrebbero andare contro l'accordo di Cartagena - il documento fondante della Comunità andina - che dovrebbe, così, essere emendato.
<P>
La Commissione può dire se in questo momento è possibile stipulare gli accordi senza emendare il testo fondamentale della Comunità andina?
<SPEAKER ID="399" NAME="Siim Kallas">
vicepresidente della Commissione. - (EN) Credo che questa particolare domanda sia molto difficile. Da quanto ho dedotto leggendo il presente resoconto, penso che sia possibile procedere sulla base dell'accordo della Comunità andina nella sua forma attuale. Sarò comunque lieto di poterle fornire informazioni più dettagliate attraverso i nostri servizi.
<SPEAKER ID="400" NAME="Reinhard Rack" AFFILIATION="PPE-DE">
(DE) Le relazioni tra il Parlamento europeo e l'America latina hanno raggiunto un livello nuovo, giacché ora grazie all'assemblea parlamentare eurolatinoamericana, sono state avviate relazioni tra il Parlamento europeo e quasi tutti i parlamenti dell'America Latina, compreso il Parlamento andino. Mi chiedo, però se questo ritorno pragmatico al bilateralismo sia davvero l'approccio giusto o se non dovremmo forse cercare di intavolare un intenso dialogo con l'America Latina nel suo complesso e prendere in considerazione solo richieste specifiche nel contesto di accordi speciali.
<SPEAKER ID="401" NAME="Siim Kallas">
vicepresidente della Commissione. - (EN) Sì, posso dire con certezza che questo è l'approccio della Commissione. Noi siamo sempre stati a favore di accordi tra organizzazioni multilaterali, e vediamo sempre dei pericoli nelle trattative bilaterali, che possono facilmente tradursi in confusione.
<P>
Sono molto lieto di essere stato invitato a recarmi alle Barbados per firmare un Accordo di libero scambio tra l'Unione europea e 14 paesi della regione dei Caraibi. Questo accordo è una grande conquista; grazie ad esso gli scambi commerciali con questi paesi hanno conosciuto uno straordinario impulso e stimolo, e l'accordo è stato accolto come un passo molto positivo. Cercheremo, dunque, di adottare questo approccio multilaterale.
<P>
Oggetto: eliminazione del PMOI dall'elenco UE delle organizzazioni terroristiche
<P>
Il 4 dicembre 2008 il Tribunale di primo grado ha annullato la decisione del Consiglio del 15 luglio 2008 di mantenere i Mujahidin del popolo dell'Iran (in inglese "People's Mujahidin of Iran": PMOI) nell'elenco delle organizzazioni terroristiche.
<P>
Il verdetto sottolinea che i diritti della difesa e il diritto a una tutela giurisdizionale effettiva dei PMOI sono stati violati dal Consiglio, il quale inoltre non ha fornito la prova del fatto che i PMOI svolgano attività terroristica. Il verdetto aggiunge che il dossier presentato dal governo francese non è basato su "prove serie e credibili" e riguarda individui sospettati di far parte dei PMOI e non l'organizzazione PMOI in quanto tale.
<P>
Questo verdetto è l'ultimo di una serie di sei decisioni favorevoli ai PMOI pronunciate dalla High Court e dalla Court of Appeal in Gran Bretagna nonché dallo stresso Tribunale di primo grado: tutte queste decisioni sottolineano il fatto che l'organizzazione PMOI non è coinvolta nel terrorismo e non progetta di praticare attività terroristiche.
<P>
Qual è la posizione della Commissione, che dovrebbe salvaguardare il principio di legalità a questo riguardo?
<P>
Quale ruolo ha la Commissione nel garantire un giusto processo ("due processi") e il rispetto dei requisiti fondamentali della giustizia ("natural justice") per qualsiasi organizzazione che si trovi in questa posizione?
<SPEAKER ID="403" NAME="Siim Kallas">
vicepresidente della Commissione. - (EN) Come ben sapete, l'Unione europea condanna il terrorismo in tutte le sue forme ed espressioni e crede fermamente che la lotta contro il terrorismo si debba combattere nel pieno rispetto dei diritti umani, affinché possa essere efficace e credibile.
<P>
Le sanzioni contro i terroristi sono adottate nel contesto della politica estera e di sicurezza, e la Commissione si associa alle decisioni adottate all'unanimità dagli Stati membri in seno al Consiglio. La Commissione ha dunque preso nota della sentenza del Tribunale di primo grado del 4 dicembre 2008 che annulla la decisione del Consiglio del 15 luglio 2008 che includeva il PMOI nell'elenco delle organizzazione terroristiche.
<P>
Il Tribunale argomentava che il diritto del PMOI alla difesa e a un'efficace protezione giuridica non era stato rispettato. In particolare, le ragioni per l'inclusione nell'elenco non erano state comunicate prima della decisione. L'organizzazione, perciò non è stata in grado di esprimere le sue opinioni prima che una fosse adottata la decisione. In applicazione di tale sentenza, il 26 gennaio 2009 il Consiglio ha adottato un nuovo elenco di persone ed entità soggette alle misure restrittive applicate alle organizzazioni terroristiche; il PMOI non vi è stato incluso.
<P>
A questo riguardo è importante notare che, in un allegato del 23 ottobre 2008, la Corte di giustizia delle Comunità europee aveva confermato che l'attuale procedura di elencazione delle organizzazioni terroristiche, come applicata dal Consiglio nel caso di sanzioni che non si basino su sanzioni delle Nazioni Unite, rispetta i diritti umani delle persone e delle organizzazioni interessate. La procedura a seguire prevede che entrambe le parti siano ascoltate, che si espongano preliminarmente le ragioni dell'inclusione nell'elenco e che le persone o le entità in questione abbiano la possibilità di esprimere le loro idee.
<SPEAKER ID="404" NAME="Avril Doyle" AFFILIATION="PPE-DE">
(EN) Vorrei ringraziare il Commissario. Effettivamente, quando ho presentato questa interrogazione il 17 dicembre 2008, non conoscevo ancora la buona notizia che sarebbe giunta dall'incontro dei ministri degli Esteri del 26 dicembre.
<P>
Mi si permetta di dire chiaramente che io condanno il terrorismo in tutte le sue espressioni. Al tempo stesso, però, devo chiederle se è accettabile che ogni Consiglio dei ministri possa costantemente rifiutare di sostenere lo stato di diritto e ignorare le sentenze del Tribunale di primo grado.
<P>
Infine, la Commissione ha ricevuto una qualche reazione - ufficiale o di altra natura - da parte dell'attuale regime iraniano dopo la decisione dei ministri degli Esteri europei del 26 gennaio 2009?
<SPEAKER ID="405" NAME="Siim Kallas">
vicepresidente della Commissione. - (EN) Come ho detto in precedenza, quella era una decisione del Consiglio e ora la Corte di giustizia ha posto in evidenza le lacune di questa decisione. Suppongo che il Consiglio e le altre istituzioni europee rispetteranno le decisioni della Corte.
<P>
La Corte di giustizia ha stabilito che la decisione non soddisfaceva i requisiti di natura sostanziale e procedurale e il Consiglio si è attenuto a quella decisione. Se ne è parlato nel Consiglio ”affari generali e relazioni esterne”, e il Consiglio ha deciso di non mantenere il nome di questa organizzazione nel nuovo elenco di terroristi adottato il 6 gennaio 2009.
<P>
Tuttavia, non sono stato informato di nessuna reazione da parte del governo iraniano. Anzi, i colleghi affermano che non ve ne sono state.
<P>
Penso che queste procedure contribuiranno a trattare tutte le sfumature allorché si predispone un elenco di persone o organizzazioni definite terroristiche ed anche a creare la possibilità di offrire controargomentazioni. Mi sembra che questo sia un buon passo in avanti.
<SPEAKER ID="406" NAME="Andreas Mölzer" AFFILIATION="NI">
(DE) L'elenco del terrore è stato evidentemente prodotto sulla base di informazioni che non sono del tutto attendibili. In seguito allo stralcio dei Mujahidin del popolo dell'Iran (PMOI) dalla lista del terrore, si sta pianificando una revisione generale e un aggiornamento dell'elenco del terrore dell'Unione europea?
<SPEAKER ID="407" NAME="Siim Kallas">
membro della Commissione. - (EN) Naturalmente, questo elenco è sottoposto a revisione su base regolare. Se uno Stato membro suggerisce un altro approccio o di eliminare un'entità dall'elenco o aggiungerne un'altra, ciò rappresenta senz'altro una buona ragione per una revisione completa. Si tratta dunque di un processo dinamico: non è fissato per sempre. Ci devono essere delle buone ragioni per adottare un qualsiasi nuovo approccio, ma questo può essere rivisto qualora sorgano altre buone ragioni.
<P>
Oggetto: Future relazioni UE-Islanda
<P>
L'Islanda fa parte dell'EFTA, la maggior parte delle relazioni economiche UE-Islanda rientrano nel SEE, è associata all'Accordo di Schengen e ha molti altri legami economici e sociali con l'UE. Gli impatti della crisi finanziaria hanno innescato voci secondo cui l'Islanda, pur rimanendo all'esterno dell'UE, potrebbe aderire all'eurozona. Quale impatto avrebbe una mossa del genere sulle relazioni UE-Islanda - specialmente nei settori ambientale e della cooperazione marittima e in materia di pesca? - e la Commissione europea ha già in essere disposizioni atte a gestire un'evoluzione in tal senso? È possibile che siffatta evoluzione - se ha luogo - sia seguita da accordi analoghi con altri Stati non membri UE?
<SPEAKER ID="409" NAME="Siim Kallas">
vicepresidente della Commissione. - (EN) Questo argomento è diventato il tema centrale di intense discussioni, cosa impensabile un anno fa. Non avremmo certo immaginato di dover discutere di possibili cambiamenti radicali nelle relazioni UE-Islanda. Il punto principale è l'impatto di una eventuale adozione dell'euro da parte dell'Islanda - senza che questa entri a far parte dell'UE - sulle relazioni UE-Islanda.
<P>
Innanzitutto vorrei rilevare che in questo momento, mentre noi siamo qui riuniti, in Islanda si sta svolgendo un intenso dibattito sulle relazioni del paese con l'Unione europea, compresa la questione dell'adesione all'Unione europea. La Commissione segue l'evolversi del dibattito molto da vicino.
<P>
La decisione su una possibile domanda di adesione all'Unione europea da parte dell'Islanda spetta interamente al popolo islandese e, nel caso in cui tale domanda fosse avanzata, la Commissione e gli Stati membri agiranno secondo le procedure stabilite dal trattato. Vi assicuro che tratteremo la domanda nel modo più spedito possibile.
<P>
Per quanto riguarda la questione specifica dell'adozione dell'euro da parte dell'Islanda, senza che questa aderisca all'Unione europea, il paese può adottare tale decisione unilateralmente, ma va chiaramente espressa la ferma posizione della Commissione, come pure della Banca centrale europea, che una ”euro-izzazione” unilaterale non è una scelta politica auspicabile per l'Islanda. Una tale manovra non avrebbe un impatto positivo sulle relazioni UE-Islanda.
<P>
L'Islanda è un potenziale candidato all'adesione all'Unione europea, così che il paese nordico dovrebbe perseguire un'integrazione monetaria con l'area euro a lungo termine soltanto nel contesto di una prospettiva di adesione all'Unione europea. Ciò significa che l'Islanda dovrebbe adottare l'euro solo dopo essere entrata a far parte dell'Unione europea, dopo aver soddisfatto le condizioni stabilite nel trattato.
<SPEAKER ID="410" NAME="Seán Ó Neachtain" AFFILIATION="UEN">
- (GA) Signor Commissario, riguardo ai suoi commenti circa la domanda di adesione all'Unione europea da parte dell'Islanda, qualora tale domanda, alla luce dell'attuale emergenza economica, fosse presentata, l'Unione europea avrebbe un qualche sistema preferenziale o procedura accelerata per questa domanda? Come potrebbe l'Unione soddisfare rapidamente tale domanda, semmai potesse farlo?
<SPEAKER ID="411" NAME="Siim Kallas">
vicepresidente della Commissione. - (EN) Io non credo ci possa essere un qualche tipo di trattamento speciale per l'Islanda. Nel passato abbiamo svolto negoziati con paesi che ora sono membri dell'Unione europea, e in questo periodo stiamo negoziando con paesi che vorrebbero entrarvi: l'approccio deve essere uguale - deve essere esattamente lo stesso per tutti. I negoziati saranno uguali a quelli con tutti gli altri paesi candidati. Non intravedo alcuna possibilità di adottare una corsia preferenziale per questi negoziati.
<P>
Che poi l'Islanda sia probabilmente meglio preparata per entrare nella famiglia europea, questa è un'altra questione. Io non so fino a che punto il paese abbia già adottato una legislazione simile a quella dell'Unione europea, poiché questo è un problema molto importante.
<P>
Ad ogni modo, sono sicuro che gli Stati membri concorderanno sul fatto che si debba adottare un trattamento rigorosamente uguale per tutti i possibili richiedenti. Questa è la mia opinione. Non si è mai discusso, in seno alla Commissione, di un qualche trattamento speciale o corsia preferenziale.
<SPEAKER ID="412" NAME="Andreas Mölzer" AFFILIATION="NI">
(DE) Nel caso in cui l'Islanda diventi membro dell'Unione europea o della zona euro, in che modo la Commissione intende evitare che l'economia e il sistema finanziario dell'Islanda, gravemente compromessi, mettano in pericolo la stabilità dell'euro o ne minino le fondamenta?
<SPEAKER ID="413" NAME="Avril Doyle" AFFILIATION="PPE-DE">
(EN) In qualità di vicepresidente della commissione per la pesca, potrei chiedere al Commissario di elaborare le sue opinioni su come l'adesione all'Unione europea potrebbe ripercuotersi sull'accordo di cooperazione per la pesca UE-Islanda?
<SPEAKER ID="414" NAME="Siim Kallas">
vicepresidente della Commissione. - (EN) Queste sono entrambe domande molto specifiche. Ancora una volta, mi corre l'obbligo di porre l'accento sul principio fondamentale, e cioè che questi negoziati devono essere gli stessi di quelli svolti con altri Stati membri.
<P>
Tuttavia, l'Islanda ha una popolazione di poco inferiore ai 300 000 abitanti, è dunque un piccolo paese e non sarebbe un grande onere per l'economia europea. Penso che l'idea di fondo sia che andrebbe ad apportare un contributo e quindi è un'economia che può superare le difficoltà presenti.
<P>
Immagino che gli Stati membri la controlleranno molto da vicino e le chiederanno di mettere prima ordine in casa. Questo è il primo requisito, poi si potrà parlare del contributo che l'Islanda può dare all'economia dell'Unione.
<P>
In merito all'accordo sulla pesca, questa è una domanda molto specifica. Mi sembra di ricordare, però, che la presente problematica è stata citata a più riprese nei precedenti negoziati di allargamento. Penso che la questione della pesca sarà la più complessa nei negoziati con l'Islanda, per via dei suoi estesi privilegi che altri Stati membri sicuramente contesteranno. Credo che questo sarà un elemento chiave in tutti i negoziati futuri.
<P>
Non so fino a che punto l'accordo esistente sia applicabile o adeguato per le future relazioni tra l'Islanda e altri Stati membri dell'UE. Visto che lei fa parte di quella commissione, saprà che questo è stato un capitolo molto delicato anche nei negoziati tra la Norvegia e alcuni Stati membri. Tuttavia, penso che, almeno oggi, nessuno sappia esattamente quali promettenti prospettive o preoccupazioni questo particolare settore riserva.
<SPEAKER ID="415" NAME="Presidente">
- Grazie signor Commissario, e grazie anche per averci aiutato a fare chiarezza su così tante questioni questa sera.
<P>

<P>
Oggetto: Relazione demografica
<P>
Nel novembre 2008 la Commissione europea ha pubblicato la sua relazione demografica in cui ha illustrato le sfide che l'Europa dovrà affrontare nei prossimi decenni a seguito dell'invecchiamento della popolazione. La relazione riconosce che tali sfide richiedono svariate risposte politiche, compresi il rafforzamento della solidarietà tra le generazioni, ossia l'assistenza a lungo termine, un maggiore riconoscimento professionale di assistenti e soprattutto un maggiore sostegno ai familiari che prestano assistenza.
<P>
Nel dicembre 2008 la Commissione ha pubblicato la sua relazione "Ristrutturazione in Europa" che cita anche tali sfide demografiche e afferma che il potenziale tasso di crescita dell'Europa potrebbe abbassarsi in un momento in cui risorse supplementari saranno necessarie per soddisfare le esigenze di un sempre maggior numero di anziani cui vanno garantite adeguate pensioni, cure sanitarie e assistenza a lungo termine.
<P>
Visto che gli assistenti familiari sono e continueranno ad essere parte integrante e indispensabile della nostra previdenza sociale e assistenza sanitaria, può la Commissione precisare quali passi ha intrapreso in modo specifico per sviluppare risposte politiche a tali sfide, in particolare per quanto riguarda un maggiore sostegno per gli assistenti familiari?
<SPEAKER ID="418" NAME="Vladimír Špidla">
membro della Commissione. - (CS) Signora Presidente, signore e signori, nell'agenda sociale rinnovata adottata a luglio 2008, la Commissione si è impegnata a soddisfare le necessità di una popolazione che invecchia. L'invecchiamento della società europea richiede l'adozione di tutta una serie di misure strategiche, a partire da una valutazione delle riforme da apportare al sistema sanitario e pensionistico per provvedere ai bisogni di una popolazione che invecchia, e tenendo conto anche della sostenibilità di fondi pubblici per una ricerca volta a esplorare come l'informatizzazione possa contribuire a migliorare le condizioni di vita e di salute degli anziani.
<P>
La Commissione sta completando la proposta di relazione congiunta per il 2009 sulla protezione e sull'inclusione sociale, che invierà un chiaro segnale riguardo alla necessità di garantire adeguatezza e sostenibilità dei redditi a lungo termine, rendere più efficaci le disposizioni sanitarie e ridurre le disuguaglianze nel campo della salute. La proposta si occuperà anche delle sfide che alcuni Stati membri dovranno affrontare in riferimento al sistema pensionistico, sanitario e dell'assistenza a lungo termine. Una descrizione dettagliata della situazione dei singoli paesi è contenuta negli allegati.
<P>
Il processo decisionale rientra nelle competenze degli Stati membri quando si tratta di politiche di sostegno per chi offre informalmente assistenza e cura ai familiari. Tuttavia, la Commissione può agire come un catalizzatore del cambiamento e sostenere gli sforzi degli Stati membri. Nell'ambito dell'applicazione del metodo di coordinamento aperto nel campo della protezione e dell'inclusione sociale, la Commissione s'impegna a incoraggiare gli Stati membri a varare politiche di sostegno per i membri della famiglia.
<P>
Nella relazione congiunta 2008, la Commissione e gli Stati membri ribadiscono l'importanza delle politiche sugli operatori informali, comprese una serie di misure quali le opportunità di formazione e consulenza, la dilazione dell'assistenza, il congedo a fini di assistenza, e un'adeguata protezione sociale per gli operatori informali. Inoltre, la Commissione appoggia la creazione di queste politiche a livello nazionale per mezzo dei suoi contributi in forma di studi e conferenze dedicate.
<SPEAKER ID="419" NAME="Marian Harkin" AFFILIATION="ALDE">
(EN) Signor Commissario, grazie per le sue risposte. Lei parla dei bisogni di una popolazione che invecchia. Certamente l'assistenza è uno di questi. Lei ha menzionato riforme del sistema pensionistico, e sono lieto di sentirlo, dato che le persone che abbandonano il lavoro molto spesso lo fanno per prendersi cura di bambini o anziani, non pagano adeguati contributi sociali, e di solito non ricevono pensioni adeguate.
<P>
Lei ha menzionato il fatto che gli assistenti familiari rientrano nelle competenze degli Stati membri e sono totalmente d'accordo. Lei ha anche detto, in risposta alla mia domanda, che il Fondo sociale europeo potrebbe essere utilizzato per la formazione. Le chiederei gentilmente se potesse elaborare meglio questo punto.
<P>
Infine, gli assistenti lavorano: e sono lavoratori non pagati. Vorrei conoscere le sue opinioni in merito soprattutto in considerazione del fatto che la DG occupazione e affari sociali rientra nelle sue competenze.
<SPEAKER ID="420" NAME="Vladimír Špidla">
membro della Commissione. - (CS) In ogni singolo caso e in tutti i documenti della Commissione ci stiamo adoperando con la consapevolezza che la nostra popolazione invecchia, e un numero sempre maggiore di persone sarà impegnato nell'assistenza di persone non autosufficienti. Allo stesso modo, si sta mantenendo una politica di parità di genere assolutamente chiara, perché uno dei rischi dello sviluppo non pianificato è che siano le donne, più degli uomini, ad accollarsi la responsabilità dei familiari bisognosi di assistenza che, in molti casi, sono persone anziane. Il finanziamento di tale assistenza è una questione di competenza degli Stati membri che possono sviluppare i più svariati sistemi per sostenere l'assistenza ai non autosufficienti; gran parte degli Stati membri si è già dotato di tali sistemi.
<P>
E poiché lei ha invocato il Fondo sociale europeo, vorrei dire che, comprensibilmente, il FSE non può assumersi il finanziamento dell'assistenza dei non autosufficienti, ma può sviluppare e favorire lo sviluppo di tutta una serie di importanti programmi per i prestatori di cure. La formazione di cui ho parlato s'incentra soprattutto sul fatto che, se vogliamo assistere qualcuno vicino a noi, e al quale ci lega un rapporto affettivo, allora nonostante tutti i nostri sforzi e buona volontà, si deve riconoscere che l'assistenza di un'altra persona è in realtà, in un certo senso, un campo specializzato. È perciò molto positivo che queste persone acquisiscano conoscenze e un'esperienza di base poiché i risultati vanno anche a loro beneficio: non solo la qualità assistenziale migliora notevolmente, ma il loro compito si agevola in modo sostanziale. Questa è una delle ragioni per le quali siamo orientati in questa direzione.
<P>
Vorrei anche porre l'accento su qualcosa che non è stato menzionato, ma di cui ci stiamo occupando, e cioè gli abusi e i maltrattamenti di persone anziane. In molti casi, emerge chiaramente che il maltrattamento non si deve a qualche difetto vero e proprio delle persone responsabili, ma è causato da una mancanza situazionale. Il compito è semplicemente troppo difficile e spesso le persone non sono in grado di compierlo. Noi vogliamo agire anche su questo punto, attraverso il Fondo sociale europeo.
<SPEAKER ID="421" NAME="Presidente">
- Poiché l'autore non è presente, l'interrogazione n. 51 decade.
<P>
Passiamo alla prossima interrogazione, dell'onorevole Crowley, sostituito dall'onorevole Ryan.
<P>

<P>
Oggetto: Povertà nell'Unione europea
<P>
La solidarietà è un contrassegno dell'Unione europea, i valori comuni della quale comprendono l'investire nella popolazione, generare pari opportunità e combattere la povertà. A questo scopo può la Commissione delineare i modi futuri di far sì che i piani a livello europeo per combattere la povertà siano integrati nelle politiche nazionali?
<SPEAKER ID="423" NAME="Vladimír Špidla">
membro della Commissione. - (CS) Signora Presidente, onorevoli deputati, con l'introduzione della strategia di Lisbona, l'Unione europea si è prefissa un obiettivo ambizioso: ridurre la povertà in modo sostanziale entro il 2010. Da allora, l'Unione ha messo a punto strumenti per conseguire quell'obiettivo. Il metodo di coordinamento aperto nell'ambito della protezione e dell'inclusione sociale ha contribuito a potenziare la lotta contro la povertà e l'esclusione sociale, e ha sostenuto gli sforzi degli Stati membri.
<P>
La cooperazione tra gli Stati membri ha prodotto risultati molto positivi. Citerò tre casi: ci sono ora 22 Stati membri che hanno fissato una soglia per combattere la povertà infantile; cittadini e società sono ora molto più strettamente coinvolti nelle strategie nazionali volte a combattere la povertà; e le strategie d'inclusione sociale sono state incorporate in molte aree politiche: occupazione, istruzione e formazione professionale, sanità e alloggio. Si sono, perciò, messe a punto tutte le corrispondenti politiche nella lotta all'esclusione sociale.
<P>
La nuova agenda sociale che la Commissione ha adottato il 2 luglio 2008 stabilisce sette aree prioritarie di intervento, inclusa la lotta contro la povertà e l'esclusione sociale. Essa inoltre propone di rafforzare il metodo di coordinamento aperto. Il piano europeo per stimolare la crescita e l'occupazione, presentato dai capi di stato e di governo al Vertice europeo nel dicembre 2008, mira a risolvere la crisi economica e finanziaria e anche a potenziare le riforme già in corso, nell'ambito della strategia di Lisbona per la crescita e lo sviluppo.
<P>
La Commissione ha anche avviato un monitoraggio regolare dell'impatto sociale della crisi finanziaria ed economica negli Stati membri e le misure adottate a livello nazionale. Questo strumento volto a monitorare l'impatto sociale della crisi dovrebbe essere pubblicato trimestralmente, e molto comprensibilmente dovrebbe concentrarsi sui gruppi più vulnerabili.
<P>
La Commissione continuerà, altresì, a cooperare con gli Stati membri per garantire un'attuazione efficace delle sue raccomandazioni adottate nell'ottobre 2008 sull'inclusione attiva delle persone maggiormente emarginate e lontane dal mercato del lavoro. In particolare, lo scopo della raccomandazione è di aumentare l'efficacia dei sistemi del salario minimo, ancora insufficientemente sviluppati in molti Stati membri. In altre parole, è essenziale consentire a ogni cittadino di raggiungere uno standard di vita decente, specialmente nelle attuali circostanze di crisi.
<P>
Vorrei anche ricordarvi che il 2010 sarà l'Anno europeo della lotta contro la povertà e l'esclusione sociale. Questa iniziativa s'incentrerà su: sostegno per il rispetto dei diritti e delle opportunità per le persone socialmente escluse di reintegrarsi attivamente nella società; enfasi sulla responsabilità di ciascun membro della società nella lotta contro la povertà; ampliare i metodi sperimentati nel campo dell'inclusione sociale; rinforzare l'impegno dei principali attori politici.
<P>
Le misure che ho citato, a mio avviso, testimoniano che l'Europa cerca costantemente, in modo concreto, di far fronte ai bisogni dei gruppi più vulnerabili, specialmente nella presente crisi economica. Spero che gli Stati membri rispondano positivamente all'appello loro rivolto dalla Commissione a risolvere le conseguenze sociali della crisi. A questo proposito, gli Stati membri possono utilizzare gli strumenti comunitari disponibili, specialmente il Fondo sociale europeo e il Fondo europeo per l'adeguamento alla globalizzazione.
<SPEAKER ID="424" NAME="Eoin Ryan">
autore. - (EN) Ringrazio il Commissario per la sua esauriente risposta. Quando si parla di gruppi vulnerabili, considerando la situazione economica che ci troviamo ad affrontare e l'aumento dei tassi di disoccupazione, si può dire che uno di questi è senza dubbio la comunità dei giovani.
<P>
Molto spesso, purtroppo, in tempi economicamente difficili, i giovani scivolano nell'abuso di droghe. Si potrebbe utilizzare il Fondo sociale europeo in modo mirato per cercare di aiutare i giovani, tenendo presente tutti i problemi che l'abuso di droghe causa non solo a loro stessi in quanto individui, ma anche alle loro famiglie e comunità? Anche perché questo può avere un effetto molto grave sulle comunità, esacerbando la povertà e le difficoltà.
<P>
Mi chiedevo se quel Fondo potesse essere utilizzato anche per salvare questo gruppo vulnerabile.
<SPEAKER ID="425" NAME="Vladimír Špidla" LANGUAGE="CS">
La strategia della Commissione, anche nell'attuale difficile situazione economica è quella di affrontare ed eliminare ogni discriminazione, ogni violazione del principio delle pari opportunità. Naturalmente, lei è ben consapevole che la legislazione europea consente azioni positive, vale a dire azioni mirate ai gruppi che si trovano in serie difficoltà. In linea di massima, la Commissione nelle sue proposte al Parlamento, agevola, o se le proposte sono approvate, intende agevolare l'utilizzo del Fondo sociale europeo e del Fondo di globalizzazione. Posso affermare che, in termini di regolamenti e strutture, non ci sono sostanziali ostacoli che impediscano di destinare una significativa proporzione di queste risorse ai giovani. Ciò dipende dalle decisioni dei promotori dei singoli progetti, dalle comunità locali, e dalle decisioni a livello nazionale. La questione rimane tuttora aperta ma, in linea di principio, non ci sono ostacoli per utilizzare efficacemente le risorse a beneficio dei giovani o altri gruppi che si trovano in una situazione particolarmente grave.
<SPEAKER ID="426" NAME="Presidente">
- Con questo si conclude il Tempo delle interrogazioni.
<P>
Le interrogazioni che, per mancanza di tempo, non hanno ricevuto risposta, la riceveranno per iscritto (vedasi allegato).
<P>
(La seduta, sospesa alle 19.30, riprende alle 21.00)
