<CHAPTER ID="016">
Tempo delle interrogazioni (interrogazioni al Consiglio)
<SPEAKER ID="249" NAME="Presidente">
L'ordine del giorno reca il Tempo delle interrogazioni (B7-0203/2009).
<P>
Saranno prese in esame le interrogazioni rivolte al Consiglio.
<P>

<P>
Oggetto: Benessere degli animali
<P>
Il benessere degli animali è una delle priorità della Presidenza svedese e taluni paesi, come l'Irlanda, hanno già predisposto programmi che hanno dato risultati positivi per quanto riguarda il trasporto di animali vivi, compreso il programma per il benessere delle vacche nutrici, che contribuisce a garantire che i vitelli da ristallo, destinati all'esportazione, siano più forti e meglio preparati ad affrontare il trasporto. In tale contesto, può il Consiglio far sapere se la Presidenza svedese prevede di tener conto di programmi analoghi per l'esportazione di animali vivi, al fine di garantire un equilibrio tra l'esportazione sostenibile di animali vivi e la salvaguardia del benessere degli animali in tutta la nuova legislazione in materia? Inoltre, poiché l'Irlanda è uno Stato insulare e dipende in grande misura dall'esportazione di animali da ristallo, intende la Presidenza svedese avanzare proposte che ostacolino questo commercio così importante per l'Irlanda?
<SPEAKER ID="251" NAME="Cecilia Malmström" LANGUAGE="SV">
Signora Presidente, ho l'onore di rispondere a un'interrogazione dell'onorevole Harkin. Il Consiglio condivide la preoccupazione dell'onorevole parlamentare a proposito del benessere degli animali. La Commissione avanza sistematicamente proposte su questa materia, proposte che nel tempo sono andate a costituire una normativa comunitaria piuttosto ampia in questo settore. La presidenza svedese si propone di portare avanti il dibattito sul benessere degli animali e sulle buone prassi nell'allevamento. Per la nostra presidenza questi sono temi prioritari all'interno del settore agricolo e l'8 e 9 ottobre in Svezia, a Uppsala, si terrà una conferenza speciale dedicata al benessere degli animali.
<P>
Tale conferenza prenderà spunto dai risultati del progetto Welfare Quality finanziato dell'Unione europea, che nel 2004 ha prodotto un sistema scientifico per valutare la bontà dei metodi di allevamento nelle aziende agricole. Il progetto si propone inoltre di individuare le modalità più idonee per garantire un feedback agli agricoltori, ai consumatori e alle altre parti interessate. Vi hanno partecipato più di quaranta istituzioni e università dell'Unione europea e dell'America latina. Durante la Conferenza si discuterà anche di come si possa migliorare il benessere degli animali a livello mondiale. Interverranno oratori in rappresentanza di organizzazioni internazionali come la FAO e l'OMS, di aziende che operano nel mercato globale e del settore internazionale della carne, nonché rappresentanti degli Stati Uniti e della Namibia.
<P>
I risultati della conferenza possono avere un impatto sulle conclusioni programmate dal Consiglio in risposta alla prevista comunicazione della Commissione sull'etichettatura in materia di benessere degli animali. Per quanto riguarda l'iniziativa di una proposta giuridica, sono certa che l'onorevole Harkin saprà che questo compito spetta alla Commissione. In questo momento la presidenza svedese sta lavorando a una proposta della Commissione in merito a una nuova direttiva sulla protezione degli animali impiegati a scopi scientifici. In questa fase la Commissione non ha presentato ulteriori proposte legislative relative al benessere degli animali che possano essere affrontate durante la presidenza svedese.
<SPEAKER ID="252" NAME="Marian Harkin" AFFILIATION="ALDE">
(EN) Sono lieta che vi sia l'intenzione di proseguire la discussione e di tenere una conferenza a Uppsala sulla questione. La verità è che l'attuale legislazione è in vigore da appena due anni. In Irlanda ci abbiamo creduto molto: abbiamo assicurato la formazione degli operatori e migliorato i sistemi di trasporto; gli scambi commerciali procedono bene, ma se li interrompiamo, ovviamente verrebbe a mancare la concorrenza sul mercato nazionale, eccetera. Mi domando se sia importante modificare una legislazione che di fatto è in vigore da appena due anni e sta dando risultati concreti. L'altro quesito era volto a chiarire quale sia la solida base scientifica che dimostra tale necessità.
<SPEAKER ID="253" NAME="Cecilia Malmström" LANGUAGE="EN">
Come è stato detto, è importante valutare correttamente le attività in corso e i risultati conseguiti.
<P>
E' in corso la raccolta di dati scientifici. Alla conferenza di Uppsala abbiamo invitato esperti e scienziati, che rappresenteranno la spina dorsale, per così dire, dei dibattiti. Come già detto, mi auguro che serva da base alla risposta che il Consiglio fornirà alla futura comunicazione della Commissione. Questo è quanto posso dire al momento.
<P>
Accogliamo inoltre con favore i pareri del Parlamento europeo; speriamo servano a inaugurare nel migliore dei modi le discussioni e a raccogliere quante più informazioni possibile.
<SPEAKER ID="254" NAME="Mairead McGuinness" AFFILIATION="PPE">
(EN) Un unico commento: mi auguro che la scienza prevalga sulle emozioni, quando si tratta del trasporto di animali.
<P>
Vi invito ad affrontare la questione del trasporto di cavalli alla quale, a mio avviso, non è stata dedicata sufficiente attenzione e attualmente suscita notevole preoccupazione.
<P>
Le preoccupazioni relative al benessere degli animali nelle aziende agricole potrebbero aggravarsi, a causa dei prezzi scandalosi che gli allevatori ottengono per i propri prodotti in molti Stati membri. Fanno del loro meglio per mantenere standard di benessere elevati, in un contesto di prezzi bassissimi per le materie prime e, quindi, nessun utile sulle aziende agricole. Credo quindi sia necessaria una certa sensibilità verso questa questione.
<SPEAKER ID="255" NAME="Seán Kelly" AFFILIATION="PPE">
(EN) Per l'Irlanda, questo rappresenta un argomento controverso e fa il gioco di coloro che si oppongono al trattato di Lisbona. Alla luce di tutto ciò, nonché del fatto che l'Irlanda è un'isola e che senza l'esportazione di animali vivi ci troveremmo davanti a un cartello, soprattutto per quanto riguarda il prezzo di carne bovina e ovina, potete chiarire se la questione sarà affrontata oppure sarà raggiunto un compromesso prima del voto del 2 ottobre sul trattato di Lisbona?
<SPEAKER ID="256" NAME="Cecilia Malmström">
presidente in carica del Consiglio. - Comprendo la preoccupazione dei deputati e dei cittadini. Purtroppo non sono in grado di promettere che la questione sarà risolta prima del referendum.
<P>
Al momento siamo in attesa della proposta della Commissione, che è stata procrastinata con motivazioni a me sconosciute. Non appena arriverà, cominceremo immediatamente a discuterne. Al momento, non posso dirvi di più. Spero sia possibile accantonare l'emotività e scegliere piuttosto di valutarla dal punto di vista dei dati scientifici e concreti.
<P>

<P>
Oggetto: Tratta di bambini nell'UE
<P>
Un rapporto pubblicato nel mese di luglio dall'Agenzia per i diritti fondamentali (FRA) ha evidenziato la gravità del problema del traffico di minori nell'Unione europea. Un gran numero di bambini sono vittime della tratta all'interno delle nostre frontiere a fini di sfruttamento sessuale, lavoro forzato, adozione e estrazione di organi.
<P>
Accolgo con favore l'inserimento della tratta di esseri umani quale questione prioritaria nel programma di lavoro della Presidenza svedese, ma vorrei sapere se tutte le proposte relative al traffico di bambini saranno prese in considerazione specificamente come raccomanda il FRA?
<SPEAKER ID="258" NAME="Cecilia Malmström" LANGUAGE="SV">
Signora Presidente, la presidenza svedese condivide la preoccupazione espressa dall'onorevole parlamentare a proposito del traffico di bambini per scopi sessuali o per altri fini. Questa sorta di moderna schiavitù è una delle forme più remunerative di criminalità organizzata internazionale. Naturalmente è un fenomeno deprecabile e un problema serio, sia nell'Unione europea sia nel resto del mondo. Il traffico di esseri umani è da sempre un tema importante del programma dell'Unione europea e dobbiamo certamente continuare ad applicare tutta una serie di misure per contrastare questa spaventosa violazione dei più fondamentali diritti umani.
<P>
L'Europa deve raddoppiare i propri sforzi nel campo delle misure preventive e della lotta al crimine organizzato senza dimenticare la tutela delle vittime di questo fenomeno. L'impegno dell'Unione europea a favore della lotta contro la tratta degli esseri umani traspare in modo evidente dall'adozione e dall'applicazione sia delle normative sia degli strumenti non vincolanti esistenti in questo ambito. Tanto per iniziare, nel 1997, è stata approvata un'azione congiunta per la lotta al traffico di essere umani. La normativa più importante è la decisione quadro del 2002 sullo stesso argomento.
<P>
Nel marzo 2009 la Commissione ha presentato una proposta relativa a nuova decisione quadro sulla prevenzione e la lotta alla tratta di esseri umani e sulla protezione delle vittime di queste attività. Questa decisione quadro doveva sostituire quella precedente del 2002. Uno degli obiettivi della proposta consiste nel garantire un trattamento speciale alle vittime più vulnerabili - i bambini - durante le indagini e i processi penali allo scopo di prevenire ciò che chiamiamo vittimizzazione secondaria.
<P>
Questa stessa proposta si collega a una altra, presentata dalla Commissione nello stesso frangente, che riguarda in modo ancora più specifico i diritti speciali dei bambini, in altre parole la proposta di decisione quadro sulla lotta contro l'abuso e lo sfruttamento sessuale dei minori e la pedopornografia, e che abroga la decisione quadro 2004/68. L'obiettivo è di creare un quadro giuridico più coerente, rendendolo più efficace e inasprendo le pene per gli autori dei crimini.
<P>
Queste due proposte sono attualmente all'esame del Consiglio. Si fondano su un ampio consenso internazionale, in modo particolare sul Protocollo delle Nazioni Unite di Palermo e sulle misure per contrastare la tratta di esseri umani contenute nella Convenzione europea sui diritti umani nonché sulla Convenzione del Consiglio d'Europa sulla protezione dei bambini contro lo sfruttamento e l'abuso sessuale.
<P>
La relazione dell'Agenzia dell'Unione europea per i diritti fondamentali sarà presentata ed esaminata dettagliatamente in occasione della conferenza ministeriale che la presidenza organizzerà a Bruxelles il 19 e 20 ottobre e che sarà dedicata alle misure europee contro la tratta degli esseri umani. In quella stessa occasione saranno presentate al Consiglio le conclusioni. La presidenza svedese intende inoltre annettere importanza prioritaria ai temi della tratta degli esseri umani e degli abusi sessuali nei confronti di minori all'interno del Programma di Stoccolma che ci prefiggiamo di adottare durante il vertice di dicembre.
<SPEAKER ID="259" NAME="Anna Hedh" LANGUAGE="SV">
Grazie, signora Ministro. Sono consapevole dell'enorme importanza dell'argomento. In Svezia questo tema è stato al centro dell'attenzione negli ultimi anni, proprio come è accaduto in seno all'Unione europea. Desidero semplicemente sottolineare che, a mio giudizio, è davvero deplorevole che i membri del Parlamento europeo non possano partecipare alla conferenza del 19 e 20 ottobre perché saremo qui a Strasburgo e non potremo, quindi, essere contemporaneamente anche a Bruxelles per prendere parte a questo importante evento. E' una vergogna, ma è così.
<P>
So inoltre che la presidenza svedese ha affermato di volere sollevare la questione dello sfruttamento dei minori in relazione ai viaggi e al turismo. L'intenzione era di farlo in occasione della conferenza del 20 novembre quando si incontrerà il gruppo permanente intergovernativo L'Europe de l'Enfance, ma ho appreso che non sarà così. Perché? La presidenza solleverà questo tema in un'altra occasione?
<SPEAKER ID="260" NAME="Cecilia Malmström" LANGUAGE="SV">
Signora Presidente, desidero ringraziare l'onorevole Hedh. Conosco il suo impegno a favore di queste problematiche.
<P>
E' davvero un peccato che la conferenza di Bruxelles coincida con la plenaria. Il motivo di queste date sta nel fatto che la conferenza deve avere luogo nella Giornata europea contro la tratta di esseri umani, che si celebra appunto il 18 ottobre. Questa è la ragione per cui i due eventi coincidono. E' davvero spiacevole.
<P>
Per quanto concerne il secondo quesito posto dall'onorevole parlamentare, in altre parole il motivo per cui si è rinunciato a sollevare l'argomento, ammetto di non essere a conoscenza di una simile decisione. Dovrò verificare e informare successivamente il Parlamento, e forse comunicare una risposta all'onorevole Hedh.
<SPEAKER ID="261" NAME="Elizabeth Lynne" AFFILIATION="ALDE">
(EN) La ringrazio molto per la risposta. Rattrista anche me che la conferenza si svolga mentre siamo a Strasburgo, ma la prego di fare in modo che la Convenzione del Consiglio d'Europa sulla lotta contro la tratta di esseri umani sia messa all'ordine del giorno dell'incontro. Sono infatti ancora numerosi gli Stati membri che ancora non l'hanno sottoscritta e alcuni, tra cui ovviamente la Svezia, non hanno ancora proceduto alla ratifica. Ritengo pertanto importante che la questione abbia la priorità nell'agenda della conferenza, affinché le misure volte a contrastare la tratta di esseri umani diventino una realtà concreta. Abbiamo i mezzi necessari per passare all'azione.
<SPEAKER ID="262" NAME="Cecilia Malmström" LANGUAGE="EN">
Onorevole Lynne, lo farò senz'altro presente agli organizzatori.
<P>

<P>
Oggetto: Messaggio per la riunione ad alto livello dell'Organizzazione per l'alimentazione e l'agricoltura delle Nazioni Unite (FAO)
<P>
Può il Consiglio comunicare qual è il messaggio che intende trasmettere, a nome dell'Unione europea, all'imminente conferenza della FAO?
<SPEAKER ID="264" NAME="Cecilia Malmström" LANGUAGE="SV">
Signora Presidente, i temi considerati sono numerosi.
<P>
La conferenza dell'Organizzazione delle Nazioni Unite per l'alimentazione e l'agricoltura, la FAO, inizierà il 18 novembre. Uno dei temi più importanti all'ordine del giorno è la riforma della stessa FAO. Il processo di riforma si basa sul piano d'azione adottato da tutti i membri della FAO nel 2008 e comprendente numerose riforme. Fra le tante cito il fatto che a determinare le future attività della FAO sarà un sistema di gestione basato sui risultati che promuoverà una maggiore efficienza dell'assegnazione e dell'utilizzo delle scarse risorse. Prevediamo inoltre che il processo di riforma produca effetti di lungo termine sul lavoro della FAO in termini di risorse umane e uffici in loco. La conferenza affronterà anche i temi della modifica della Carta della FAO e della riforma della commissione sulla sicurezza alimentare.
<P>
Si tratta di una riforma importante perché collegata alla creazione di un partenariato globale per l'agricoltura e per la sicurezza e l'approvvigionamento alimentari. Affinché questi temi possano essere trattati a livello politico, la FAO organizza un vertice mondiale sulla sicurezza alimentare a Roma dal 16 al 18 novembre. Al vertice parteciperà anche una rappresentanza della presidenza. In quella occasione presenteremo una dichiarazione che, in parte, si fonda sulle conclusioni del Consiglio in materia di sicurezza alimentare e sarà adottata durante la conferenza della FAO.
<P>
Nelle sue conclusioni sulla FAO l'11 novembre 2008 il Consiglio ha riconosciuto che l'attuale crisi alimentare richiede una risposta comune unita e coordinata, sostenuta dalla comunità mondiale e dal settore privato. A questo scopo l'Unione europea dovrebbe promuovere un partenariato mondiale per l'agricoltura e l'alimentazione in linea con il piano d'azione dell'UE per il raggiungimento degli obiettivi di sviluppo del Millennio. Il Consiglio europeo del giugno 2008 si è espresso proprio in questo senso.
<P>
Sempre nelle sue conclusioni il Consiglio si pronuncia a favore della riforma in atto all'interno della FAO, che viene portata avanti in modo costruttivo da tutti gli Stati membri dell'organizzazione nel quadro della commissione della conferenza. Alla luce di queste considerazioni, la presidenza ritiene che il vertice dovrebbe porsi un chiaro obiettivo politico e introdurre un nuovo sistema di gestione per la sicurezza alimentare a livello mondiale all'interno del quale una rinnovata e più forte commissione sulla sicurezza alimentare, la CFS, possa giocare un ruolo di primo piano.
<P>
La presidenza giudica essenziale che il vertice istituisca un sistema lungimirante e concreto, in grado di affrontare l'attuale crisi del settore alimentare e di intensificare gli sforzi tesi al raggiungimento del primo obiettivo di sviluppo del Millennio - l'eliminazione della povertà estrema e della fame. La riforma della CFS e un forte impegno a favore del partenariato globale saranno cruciali per il successo di questa impresa.
<P>
La presidenza è dell'opinione che il vertice debba prefiggersi l'obiettivo politico chiaro di lanciare un nuovo sistema per la gestione della crisi alimentare mondiale all'interno del quale una rinnovata e più forte CFS possa svolgere un ruolo di primo piano. A livello operativo la presidenza è del parere che questo vertice debba istituire un sistema lungimirante e potente, in grado di affrontare le sfide dell'attuale crisi alimentare e di intensificare gli sforzi tesi al raggiungimento degli obiettivi di sviluppo del Millennio.
<SPEAKER ID="265" NAME="Mairead McGuinness" AFFILIATION="PPE">
(EN) Apprezzo la risposta dettagliata. Vorrei comprendere meglio la posizione della presidenza svedese rispetto al ruolo della politica agricola comune nel sostenere il concetto e il desiderio di sicurezza alimentare globale. Quale ruolo può rivestire la nostra politica in tal senso? Ritenete importante avere una politica comune in Europa, alla luce delle preoccupazioni per la sicurezza alimentare globale?
<SPEAKER ID="266" NAME="Cecilia Malmström" LANGUAGE="EN">
Il Consiglio non ha discusso la questione in vista di questa specifica conferenza, ma è chiaro che la politica agricola comune può assumere un ruolo e - se la consideriamo in una prospettiva futura - assumere importanza crescente nel favorire l'inclusione dei paesi più poveri nel mercato comune, nonché nel contribuire a mitigare ed eliminare la grave crisi attualmente in corso.
<P>
L'abbiamo fatto e ora la situazione mondiale appare leggermente migliorata: da quasi tutti i mercati arrivano notizie incoraggianti. E' un'ottima cosa e concederei un po' più di tempo alla riflessione sulle modalità con cui affrontare in futuro questo genere di conflitti e utilizzare una politica agricola comune leggermente riformata per aiutare i paesi poveri ed evitare una situazione simile.
<SPEAKER ID="267" NAME="Marian Harkin" AFFILIATION="ALDE">
(EN) Stiamo parlando di sicurezza alimentare globale, ma vorrei fare un rapido cenno alla sicurezza alimentare all'interno dell'UE che, a mio avviso, dipende dalla produzione alimentare dell'Unione stessa. Non più tardi di oggi, il gruppo AGRI dell'Alleanza dei Democratici e dei Liberali per l'Europa ha incontrato il commissario Fischer Boel per discutere proprio di questa questione e del futuro della PAC, in particolare dopo il 2013, nonché della possibilità di un taglio al bilancio e altre questioni. La produzione alimentare dell'UE ha implicazioni di notevole rilevanza.
<P>
Comprendo che si tratta soltanto di uno dei vari aspetti della discussione più ampia che si sta svolgendo questa sera, cionondimeno è estremamente importante per chi si occupa di agricoltura. E' già stata fornita una risposta, tuttavia, qualora la presidenza svedese avesse altri commenti a tale proposito, sarei lieta di sentirli.
<SPEAKER ID="268" NAME="Cecilia Malmström" LANGUAGE="EN">
Si tratta di una discussione ampia e complessa, che tocca sì la conferenza, ma va anche ben al di là. Di fatto non abbiamo intenzione di dare avvio a queste discussioni. Aspettiamo di ricevere la comunicazione della Commissione rispetto al futuro budget; come già concordato dal Consiglio nel 2004, era stata promessa una revisione completa del reddito e l'esito della destinazione del budget, inclusa - ovviamente - la PAC, che ne costituisce una voce decisamente significativa. La comunicazione è stata posticipata e ora pare che arriverà entro la fine dell'anno. In tal caso, la presidenza svedese intende tenere una prima discussione tra Stati membri, ma di fatto spetterà alla presidenza spagnola avviare i lavori su tali questioni. Al momento non sono quindi in condizione di fornire maggiori informazioni.
<P>

<P>
Oggetto: Patto di stabilità e sviluppo
<P>
Il Consiglio europeo di giugno ha confermato il suo impegno per finanze pubbliche sane e per il Patto di stabilità e sviluppo. Ciononostante, entro la fine dell'anno, si prevede che sarà avviata la procedura per deficit eccessivo nei confronti di almeno venti Stati membri. Quali iniziative intende la Presidenza adottare per realizzare il suo obiettivo di un'attuazione corretta e responsabile del Patto di stabilità? E finora quali sono le difficoltà individuate per la sua corretta attuazione? Ritiene che la crisi imponga una nuova revisione del Patto o la riforma effettuata nel 2005 è sufficiente affinché il Patto sia rispettato e risulti efficace nelle condizioni attuali? Quale strategia di uscita e di riduzione del deficit pubblico preferisce e qual è il suo calendario di attuazione? Ritiene che il 2010 debba essere un anno di riassestamento e di disciplina finanziari o che si debba mantenere una certa elasticità nelle finanze pubbliche, in particolare in vista delle previsioni di riduzione dell'occupazione?
<SPEAKER ID="270" NAME="Cecilia Malmström" LANGUAGE="SV">
Di questo tema si è discusso in precedenza nella giornata di oggi. In questo periodo di crisi i governi hanno adottato misure straordinarie in materia sia di politica monetaria sia di sostegno al bilancio. Simili sforzi erano indispensabili e appropriati e hanno svolto un ruolo fondamentale evitando una crisi ancora più grave, stabilizzando l'economia e prevenendo una pesante recessione economica. L'aver stabilizzato la situazione economica e finanziaria non significa, comunque, che la recessione sia terminata. Dobbiamo essere estremamente cauti e fare in modo che la nostra politica in futuro associ al necessario sostegno alla ripresa - che ci auguriamo prossima - un atteggiamento responsabile di finanziamenti pubblici sostenibili nel medio e nel lungo termine.
<P>
E' proprio la necessità di trovare un equilibrio fra questi due obiettivi che conferisce particolare ragionevolezza alla flessibilità adottata nel 2005 durante la revisione del patto. In un periodo di difficoltà dell'economia, i governi devono poter adottare le misure del caso per promuovere le attività economiche. Tuttavia, dopo che la ripresa sarà stata avviata con successo e consolidata, dobbiamo garantire la sostenibilità delle nostre finanze pubbliche e predisporre piani credibili per il consolidamento dei bilanci.
<P>
Dal momento che circostanze variano in modo significativo nei diversi Stati membri, varieranno anche i tempi previsti per porre fine agli incentivi di politica finanziaria e alle misure di politica monetaria. Questa situazione si rifletterà anche su molte delle procedure per deficit che saranno aperte nei confronti di singoli Stati membri, anche se deve intervenire un approccio coordinato e deve essere garantito il rispetto del quadro complessivo del Patto di stabilità e sviluppo. La presidenza, pertanto, sta organizzando il dibattito in sede Ecofin per l'autunno al fine di definire le corrette strategie di uscita e il loro coordinamento.
<P>
La nostra previsione è che queste discussioni produrranno un accordo chiaro per un consolidamento ambizioso al momento giusto in ciascuno Stato membro al fine di garantire una sostenibilità di lungo termine.
<SPEAKER ID="271" NAME="Marietta Giannakou" LANGUAGE="EL">
Grazie, signora Ministro, per la risposta estremamente chiara. Sono certa che il dibattito si concentrerà, in particolare, sulla scelta fra la necessità di insistere affinché il 2010 sia l'anno del miglioramento delle finanze pubbliche e la possibilità di garantire estensioni o proroghe, benefici sinora mai previsti dalle politiche dell'Unione europea.
<SPEAKER ID="272" NAME="Cecilia Malmström" LANGUAGE="SV">
E' piuttosto difficile rispondere a questa domanda. Durante il G20 della prossima settimana inizieremo una discussione preliminare sulle strategie di uscita. Tuttavia, è evidente che le circostanze variano significativamente nei diversi Stati membri e, di conseguenza, varieranno leggermente anche i tempi. Mi auguro che questo processo possa partire al più presto, ma è un processo che dipende anche da come si svilupperà la situazione economica. Si vede la luce alla fine del tunnel, pensiamo che il peggio sia passato e per questo motivo è necessario esaminare più da vicino l'idea di una strategia di uscita. Se non procediamo in modo graduale, saranno i gruppi più vulnerabili delle nostre società a essere colpiti dalla crescente disoccupazione, da pesanti tagli alla spesa pubblica e dal rischio di inflazione. Oggi, tuttavia, è un po' presto per sapere esattamente quando arriverà il momento giusto nei diversi Stati membri.
<P>

<P>
Oggetto: Misure dell'UE di lotta contro la disoccupazione
<P>
Un recente sondaggio dell'Eurobarometro indica che il 72% dei cittadini europei afferma che l'Unione europea sta svolgendo un ruolo positivo ai fini della creazione di nuove opportunità di lavoro e della lotta contro la disoccupazione. Ciononostante, solo poco più di un terzo degli intervistati è a conoscenza degli strumenti di cui l'UE si è dotata per lottare contro la disoccupazione, quali il Fondo sociale europeo e il Fondo europeo di adeguamento alla globalizzazione. Si stanno prendendo sufficienti provvedimenti per promuovere la consapevolezza in merito a tali importanti strumenti?
<SPEAKER ID="274" NAME="Cecilia Malmström" LANGUAGE="SV">
Signora Presidente, il Consiglio condivide la preoccupazione espressa dall'onorevole parlamentare a proposito dei risultati dell'ultimo Eurobarometro circa la conoscenza di importanti strumenti creati dall'Unione europea per combattere la disoccupazione, e mi riferisco, ad esempio, al Fondo sociale europeo e al Fondo europeo di adeguamento alla globalizzazione. In una prospettiva democratica e di legittimazione è importante comunicare ai nostri cittadini ciò che fa l'Unione europea.
<P>
Il Consiglio annette grande importanza al Fondo sociale europeo e a quello di adeguamento alla globalizzazione e vuole che siano impiegati in modo efficace per combattere la disoccupazione. Entrambi rappresentano importanti strumenti finanziari nella lotta alla recessione e alla crescente disoccupazione giacché introducono strategie integrate di flessicurezza e assicurano il miglioramento delle competenze garantendone una più appropriata corrispondenza con le necessità esistenti. Il Consiglio lo ha ribadito nel dicembre 2008, quando ha appoggiato la rapida introduzione di ulteriori misure a sostegno dell'occupazione da parte del Fondo sociale europeo. Il Consiglio ha inoltre annunciato l'adozione di miglioramenti relativi alle procedure del Fondo europeo di adeguamento alla globalizzazione. E' stato quindi rivisto il regolamento iniziale per permettere al Fondo di dare una risposta più efficace in termini di sostegno ai lavoratori che avevano perso il lavoro non solo a causa della globalizzazione, ma anche, temporaneamente, a causa della crisi economica e finanziaria. Occorre tuttavia sottolineare che l'attuazione di questi fondi, comprese un'adeguata informazione e pubblicità, sono materie di competenza degli Stati membri e della Commissione. Per quanto concerne il Fondo sociale europeo, gli Stati membri devono fornire informazioni circa le iniziative e i programmi cofinanziati allo scopo di evidenziare il ruolo svolto dalla Comunità e gli aiuti erogati dai fondi. In questo contesto vorrei ricordare l'iniziativa europea sulla trasparenza lanciata dalla Commissione nel 2005. Uno degli obiettivi principali di tale iniziativa è di migliorare l'informazione erogata al pubblico in merito ai fondi UE disponibili tramite la pubblicazione dei nominativi dei beneficiari delle sovvenzioni dirette nel quadro della politica di coesione dell'Unione europea.
<P>
Per quanto riguarda il Fondo europeo di adeguamento alla globalizzazione, l'informazione sulle misure finanziate dovrebbe essere fornita dagli Stati membri. Permettetemi al contempo di sottolineare che il Fondo europeo di adeguamento alla globalizzazione è stato istituito in tempi relativamente recenti. La mancanza di conoscenza potrebbe essere dovuta al fatto che l'assistenza erogata da questo fondo si limita, per il momento, a un numero relativamente esiguo di casi.
<SPEAKER ID="275" NAME="Seán Kelly" AFFILIATION="PPE">
(EN) La ringrazio per la risposta stringata. Vorrei porre un altro quesito. All'interno del Consiglio vi è forte opposizione alla proposta di stanziare il 100 per cento del Fondo sociale europeo per i prossimi due anni. Se tale opposizione non verrà meno, può il Consiglio suggerire alternative per mantenere lo slancio del piano europeo per la ripresa economica?
<SPEAKER ID="276" NAME="Cecilia Malmström" LANGUAGE="EN">
Naturalmente il Consiglio ha affrontato varie volte questa questione. Vi è consenso pressoché unanime sulla necessità di affiancare anche un elemento di finanziamento nazionale nell'interesse della qualità del progetto. La proposta di eliminarlo non trova pertanto sostegno da parte del Consiglio.
<P>
Siamo tuttavia al corrente di quale sia la situazione e dei problemi esistenti. Abbiamo chiesto alla Commissione di presentare una proposta alternativa, richiesta che ho ribadito al commissario Samecki non più tardi di due giorni fa. La Commissione sta lavorando alla proposta e la presenterà quanto prima.
<SPEAKER ID="277" NAME="Silvia-Adriana Ţicău" AFFILIATION="S&amp;D">
(RO) Mi rammarica constatare che il Consiglio non prevede un sostegno tanto indispensabile quanto il finanziamento totale a carico dell'UE proprio mentre si sottolinea il ruolo del Fondo sociale europeo nel contrastare la disoccupazione soprattutto nel contesto della crisi attuale. Vorrei inoltre ricordare che, in questo periodo di crisi economica, oltre alla cassa integrazione, assistiamo a un aumento della disoccupazione che colpisce in modo particolare la siderurgia e la cantieristica. Tale aumento interessa anche la disoccupazione tecnica. Il quesito che le rivolgo è allora il seguente. Alla luce della necessità di investire nella competitività economica dell'Unione europea e di salvaguardarla anche nel futuro, quali misure intende adottare il Consiglio per facilitare il ricorso alle risorse del Fondo sociale europeo e del Fondo europeo di adeguamento alla globalizzazione al fine di sostenere i comparti industriali colpiti dalla crisi economica?
<SPEAKER ID="278" NAME="Cecilia Malmström" LANGUAGE="EN">
Come già detto, abbiamo chiesto alla Commissione di presentare proposte alternative sulle modalità per utilizzare questo speciale fondo sociale in situazioni in cui, come è stato ricordato, in tutta Europa si registra diffusa disoccupazione: ci auguriamo pertanto che la Commissione provveda tempestivamente.
<P>
Siamo, tuttavia, attivi su più fronti per contrastare la disoccupazione; indubbiamente questo ambito rientra tra le competenze degli Stati membri, ma esiste anche una nostra responsabilità collettiva a coordinare e favorire il completamento del mercato interno, eliminare gli ostacoli, far sì che la direttiva servizi sia operativa dal 1° gennaio, snellire l'apparato burocratico e stimolare i cittadini ad aumentare le proprie probabilità di trovare occupazione fornendo loro risorse per completare il percorso formativo o intraprendere una direzione nuova.
<P>
La disoccupazione sarà uno dei principali punti all'ordine del giorno anche in occasione del vertice Ecofin informale a ottobre. Alla luce della discussione attualmente in corso in seno al Parlamento europeo, ma anche in quasi tutti le sezioni del Consiglio relative al futuro della strategia di Lisbona, sono numerose le questioni oggetto di discussione.
<P>
Il fondo sociale è soltanto uno degli strumenti per contrastare la disoccupazione; può essere migliorato e impiegato con maggiore frequenza per dimostrare ai cittadini che probabilmente viene utilizzato meglio. Ma non è che uno dei mezzi a nostra disposizione per lottare contro la disoccupazione.
<P>

<P>
Oggetto: Informazioni sulla Cecenia
<P>
Può il Consiglio far sapere quali misure intende adottare per far sì che, anche dopo l'omicidio di Natalja Estemirova, attivista per i diritti umani e per la pace, e la conseguente chiusura dell'ufficio dell'associazione "Memorial" in Cecenia, si possa continuare a monitorare la situazione dei diritti umani nel paese? Cosa pensa il Consiglio dell'ipotesi di aprire, a Grosny o nelle immediate vicinanze della Cecenia, un ufficio dell'UE che si assuma tale compito o almeno di inviare una missione temporanea in tale paese?
<SPEAKER ID="280" NAME="Cecilia Malmström" LANGUAGE="SV">
Signora Presidente, appena appreso dell'assassinio di Natalia Estemirova, la presidenza ha immediatamente rilasciato una dichiarazione di condanna di questo gesto e ha espresso le proprie condoglianze alla sua famiglia e ai suoi colleghi dell'organizzazione per i diritti umani Memoria. Abbiamo anche insistito presso le autorità russe affinché le indagini sull'omicidio si svolgano rapidamente e in modo approfondito e gli autori siano assicurati alla giustizia.
<P>
Posso garantire all'onorevole Posselt che il Consiglio continuerà a seguire da vicino gli sviluppi in Cecenia e presterà particolare attenzione al rispetto dei diritti umani e alla situazione dei loro difensori. Il Consiglio ha ripetutamente invitato il governo russo a fare tutto in quanto in suo potere per proteggere questi soggetti in conformità con la Dichiarazione delle Nazioni Unite sui difensori dei diritti umani che ha ottenuto riconoscimento universale. Vorrei sottolineare che l'Unione europea è già presente in Cecenia in virtù del progetto di aiuti della Commissione, della presenza di diplomatici delle ambasciate di Mosca negli Stati membri e delle visite regolari effettuate in Cecenia.
<P>
Il Consiglio vorrebbe inoltre sottolineare l'importanza attribuita alle interrogazioni dell'onorevole Posselt e ribadisce la propria preoccupazione per la situazione dei diritti umani in Cecenia, ma ritiene che non esista alcuna necessità di istituire un ufficio o una missione in quella regione. L'Unione europea è già presente nella regione e noi continueremo a seguire da vicino i temi del rispetto dei diritti umani, dello Stato di diritto e dei principi democratici in Cecenia intervenendo ogniqualvolta si renderà necessario.
<SPEAKER ID="281" NAME="Bernd Posselt" AFFILIATION="PPE">
(DE) La ringrazio, Ministro Malmström. Questa è la prima buona risposta che ho ricevuto dal Consiglio su questo argomento. Grazie.
<P>
Mi permetta, comunque, di rivolgerle un ulteriore quesito: giacché il governo russo ha più volte annunciato l'introduzione di cambiamenti, il Consiglio intende affrontare ancora il tema della Cecenia durante la presidenza svedese? Alle parole, tuttavia, devono poi seguire i fatti, e noi non ne vediamo. Per questo motivo vorrei chiederle di tornare a informare il Parlamento in modo dettagliato su questo tema nelle fasi preliminari del negoziato sull'accordo. Domani vorremmo dedicare un dibattito d'urgenza a questa problematica.
<SPEAKER ID="282" NAME="Cecilia Malmström" LANGUAGE="SV">
Signora Presidente, sì, all'interno del dialogo con la Russia noi solleviamo continuamente il tema dei diritti umani che figurerà all'ordine del giorno del vertice che si svolgerà fra Unione europea e Russia in autunno.
<P>

<P>
Oggetto: Autorizzazione del governo turco per la prospezione di idrocarburi nella ZEE di Stati membri dell'UE
<P>
Il governo turco ha deciso di autorizzare l'impresa petrolifera "TPAO" a procedere alla prospezione di idrocarburi in aree all'interno delle zone economiche esclusive (ZEE) della Grecia e di Cipro. Ciò fa seguito a precedenti minacce della Turchia contro Cipro per impedire lo sfruttamento della ZEE, il che ha obbligato Cipro ad esercitare il veto contro l'apertura del capitolo "Energia". Dato che tale decisione del governo turco può provocare una situazione esplosiva nelle relazioni della Turchia con gli Stati membri dell'Unione europea, può il Consiglio dire:
<P>
Quali misure immediate intende adottare affinché il governo turco annulli la decisione relativa alla prospezione di idrocarburi nella ZEE di Stati membri dell'UE? Quali misure adotta affinché la Turchia applichi, anche per quanto riguarda Cipro, il Protocollo addizionale all'Accordo di Ankara e riconosca il diritto di Cipro a una ZEE? Quando si prevede che la Turchia adotterà la Convenzione sul diritto del mare, che fa parte dell'acquis comunitario?
<SPEAKER ID="284" NAME="Cecilia Malmström" LANGUAGE="SV">
Signora Presidente, il Consiglio è a conoscenza degli eventi menzionati dall'onorevole parlamentare. Per quanto riguarda le relazioni della Turchia con i paesi della regione interessata, la Turchia - proprio come qualsiasi altro paese - ha il dovere di adoperarsi per incoraggiare la costruzione di rapporti di buon vicinato e la composizione pacifica delle controversie. Questo è il senso della Carta delle Nazioni Unite.
<P>
Ed è anche un importante requisito per l'adesione all'Unione europea. Nel quadro dei negoziati turchi con l'UE e delle conclusioni del Consiglio a questo proposito, l'Unione ha invitato la Turchia a evitare ogni minaccia, fonte di conflitto o azione che possa avere un impatto negativo sui rapporti di buon vicinato e sul processo di composizione pacifica delle controversie. In diverse occasione l'Unione ha inoltre evidenziato l'importanza di realizzare dei progressi nella normalizzazione delle relazioni bilaterali fra la Turchia e tutti gli Stati membri dell'UE, compresa la Repubblica di Cipro, e ha sottolineato quelli che sono i diritti di sovranità di tutti i suoi Stati membri.
<P>
Per quanto concerne il Protocollo aggiuntivo, la posizione dell'Unione è estremamente chiara. La Turchia ha il dovere di applicarlo nella sua totalità e in modo non discriminatorio. L'UE solleva sistematicamente tutte queste problematiche come è accaduto, più di recente, in occasione dell'incontro ministeriale fra la troika europea e la Turchia che si è svolto a Stoccolma in luglio e durante il consiglio di associazione di maggio. Posso assicurare all'onorevole membro del Parlamento che il Consiglio annette grande importanza a questi temi e che continuerà a monitorare gli sviluppi da vicino.
<SPEAKER ID="285" NAME="Nikolaos Chountis" AFFILIATION="GUE/NGL">
(EL) Signora Presidente, la ringrazio per la sua disponibilità e determinazione a fornire risposte chiare alle nostre domande.
<P>
Consentitemi di ricordare che, domani, il Parlamento discuterà della questione del gasdotto Nabucco e che, nel gennaio 2009, il primo ministro turco ha minacciato Bruxelles affermando che il suo paese riconsidererà il proprio sostegno alla costruzione di quest'opera se i negoziati sull'apertura del capitolo energia non continueranno.
<P>
Questo capitolo, come saprete, è stato bloccato dal veto esercitato da Cipro a causa delle minacce turche di sfruttamento della zona economica esclusiva della Repubblica cipriota.
<P>
Pertanto, giacché il tema delle zone economiche esclusive riveste un'importanza cruciale e può causare difficoltà a numerose politiche europee, torno a chiederle quali siano le misure che il Consiglio intende adottare per garantire che la Turchia riconosca il diritto di Cipro a una propria zona economica esclusiva.
<SPEAKER ID="286" NAME="Cecilia Malmström" LANGUAGE="SV">
Signora Presidente, entrambi la Commissione e il Consiglio sono consapevoli della situazione e seguiranno da vicino gli sviluppi. Noi continueremo a sollevare la questione e a insistere sull'importanza di buoni rapporti di vicinato in tutti i nostri contatti con la Turchia. La prossima occasione che ci sarà offerta sarà l'incontro della troïka dei ministri degli Esteri in novembre. Mi auguro che gli incidenti qui ricordati dall'onorevole parlamentare possano essere evitati.
<P>
Per quanto concerne il capitolo energia, la materia è attualmente all'esame del Consiglio nelle sue diverse formazioni e il dibattito è in corso. E' un po' prematuro annunciare i risultati di questa analisi e, come saprà l'onorevole deputato, ogni passo di questo processo richiede l'unanimità in seno al Consiglio.
<P>

<P>
Oggetto: Politica dell'UE a Burma
<P>
Potrebbe il Consiglio rilasciare una dichiarazione sulla politica dell'Unione europea nei confronti di Burma e delineare le misure che l'Unione europea sta perseguendo per contribuire alla liberazione di Aung San Suu Kyi, in stato di detenzione sin dal 1990?
<SPEAKER ID="288" NAME="Cecilia Malmström" LANGUAGE="SV">
Signora Presidente, l'Unione europea ha seguito con attenzione la situazione di Aung San Suu Kyi fin dalla sua condanna vent'anni fa. Il Consiglio si è adoperato continuamente e attivamente in sua difesa. In molte occasioni ci siamo rivolti alle autorità di Burma per chiedere il suo rilascio.
<P>
In tutti questi anni, tra l'altro, il Consiglio ha più volte intrapreso passi concreti. Ne ricorderò alcuni.
<P>
In agosto l'Unione europea ha immediatamente condannato la sentenza contro Aung San Suu Kyi e il processo che ha subito e che si è svolto senza alcuna base giuridica. Abbiamo invitato il governo di Burma a rilasciarla immediatamente e incondizionatamente. Il Consiglio ha affermato che il processo contro Aung San Suu Kyi rappresentava una violazione del diritto nazionale e internazionale.
<P>
L'alto rappresentante dell'UE Javier Solana, inoltre, è intervenuto a nome di Aung San Suu Kyi durante la riunione ministeriale dell'ASEAN e la successiva conferenza ministeriale ASEAN-EU in luglio alla quale partecipava anche un rappresentante di Burma. Richieste forti sono state avanzate anche da molti altri partecipanti alla conferenza, fra i quali i rappresentanti degli Stati Uniti, della Cina, della Russia e di altri paesi, che hanno chiesto l'immediato rilascio di Aung San Suu Kyi e di altri prigionieri politici.
<P>
Per tramite del suo Inviato speciale per Burma, Piero Fassino, l'Unione europea ha inoltre appoggiato attivamente le misure adottate dalle Nazioni Unite e dal loro Consulente speciale Ibrahim Gambari, e ha avviato consultazioni con importanti partner europei in Asia.
<P>
Il governo di Burma ha scelto di ignorare le proteste contro l'arresto di Aung San Suu Kyi e gli appelli per la sua liberazione che gli sono stati rivolti da numerosi paesi e organizzazioni, fra cui il Segretario generale delle Nazioni Unite, il Segretario generale e alcuni Stati membri dell'ASEAN cui, peraltro, Myanmar appartiene.
<P>
In assenza di una risposta da parte di Burma, l'UE ha intrapreso altri passi contro i responsabili della sentenza. I nomi dei membri della magistratura e di altri coinvolti in questo processo sono stati ora inseriti nell'elenco di coloro ai quali deve essere negato un visto di ingresso e i cui beni devono essere congelati. Abbiamo ampliato l'elenco di persone ed enti che devono essere oggetto di misure restrittive al fine di includere il congelamento dei beni di proprietà delle aziende controllate dai membri del regime birmano o da persone loro vicine.
<P>
La risposta concordata dal Consiglio il 13 agosto collima perfettamente con la risoluzione adottata dal Parlamento europeo nell'ottobre 2008. Posso garantire all'onorevole deputato che, oltre a queste misure specifiche, l'Unione europea intensificherà i propri sforzi in seno alla comunità internazionale e, in particolare, insieme ai partner asiatici che condividono la sua posizione allo scopo di assicurare il rilascio immediato e incondizionato di Aung San Suu Kyi e di altri prigionieri politici. La loro scarcerazione è un primo importante passo nel processo di riconciliazione nazionale che è necessario avviare affinché le elezioni del 2010 possano essere considerate libere, giuste e credibili.
<SPEAKER ID="289" NAME="Liam Aylward" AFFILIATION="ALDE">
(EN) Signora Presidente in carica, la ringrazio per la risposta esauriente. Vorrei sapere quali iniziative l'Unione europea ha intrapreso o è sul punto di intraprendere per assistere le migliaia di profughi fuggiti in Cina dallo Stato di Shan, nella regione settentrionale di Burma, in seguito ai violenti scontri tra la giunta militare e le minoranze
<SPEAKER ID="290" NAME="Cecilia Malmström">
presidente in carica del Consiglio. - Sono spiacente, ma non sono in grado di rispondere alla sua domanda e dovrò farlo in un secondo momento. Mi dispiace.
<P>

<P>
Oggetto: Relazioni intensificate tra UE e USA
<P>
Potrebbe illustrare il Consiglio europeo le iniziative che sta portando avanti al fine di intensificare le relazioni politiche ed economiche tra l'Unione europea e gli Stati Uniti d'America?
<SPEAKER ID="292" NAME="Cecilia Malmström" LANGUAGE="SV">
Signora Presidente, il Consiglio annette grande importanza alle relazioni fra Unione europea e Stati Uniti. Le relazioni transatlantiche costituiscono uno dei pilastri della politica estera dell'UE e si fondano su valori comuni di democrazia, diritti umani e impegno a favore di economie aperte e integrate. La nuova amministrazione americana ha dato nuovo impulso a questi rapporti.
<P>
E' nostra ferma intenzione portare avanti questa cooperazione. E' questo un frangente nel quale ci si aspettano risultati precisi dalle relazioni fra UE e Stati Uniti, da entrambe le sponde dell'Atlantico. Sono lieta di poter affermare che esistono numerosi ambiti nei quali l'Unione europea collabora strettamente con gli Stati Uniti per ampliare la nostra partnership strategica e garantire il raggiungimento di risultati. Naturalmente continueremo a collaborare da vicino su temi di rilevanza regionale come l'Afghanistan, il Pakistan, l'Iran, il processo di pace in Medio Oriente, la Russia e i Balcani occidentali. Cooperiamo regolarmente in materia di gestione delle crisi e sono particolarmente lieta che gli Stati Uniti partecipino ora a una missione civile della PESD, la missione EULEX in Kosovo.
<P>
La nostra collaborazione riguarderà anche i temi del clima del quale si discuterà al vertice di Copenhagen alla fine dell'anno. La nuova amministrazione si è posta obiettivi più ambiziosi in questo settore. Ce ne rallegriamo e speriamo che, come parte dell'accordo, possa appoggiare obiettivi altrettanto ambiziosi in materia di riduzione delle emissioni nel medio termine. Da tempo collaboriamo inoltre su temi energetici. Siamo del parere che questa collaborazione debba ora essere portata a un livello superiore e speriamo di istituire un consiglio speciale per l'energia dell'Unione europea e degli Stati Uniti. Tale organismo potrebbe diventare un ambito di più forte cooperazione fra i due partner nei settori della sicurezza energetica, dei mercati, delle politiche di sostenibilità e della ricerca su nuove tecnologie per l'energia.
<P>
Un altro tema prioritario è, ovviamente, la crisi economica e finanziaria. E' necessaria in questo ambito una stretta collaborazione se vogliamo ripristinare la fiducia nei mercati finanziari e garantire il loro corretto funzionamento. Per quanto riguarda il commercio, il ciclo di Doha deve essere portato a termine nel 2010 perseguendo obiettivi ambiziosi. La conclusione dei negoziati è indispensabile se vogliamo promuovere la ripresa economica e contrastare il protezionismo. Agli Stati Uniti spetta un ruolo chiave in questo senso.
<P>
Tratteremo naturalmente di questi temi in occasione del G20 la prossima settimana. Entrambe le parti hanno manifestato il proprio interesse nei confronti di un rafforzamento della cooperazione in materia di giustizia e sicurezza e di una maggiore comprensione dei rispettivi sistemi normativi e politici. Un importante passo in questa direzione è rappresentato dalla dichiarazione sulla chiusura del carcere di Guantanamo, nella quale si menzionava il rafforzamento della cooperazione transatlantica sui temi della giustizia e della sicurezza.
<P>
Per quanto concerne la non proliferazione e il disarmo, è stato dato nuovo vigore alla collaborazione fra UE e Stati Uniti ed è questo un punto che l'amministrazione Obama ha particolarmente a cuore. Washington e Bruxelles stanno lavorando perché possano essere realizzati progressi significativi in ambiti quali la Conferenza di revisione delle parti contraenti del trattato di non proliferazione delle armi nucleari, l'entrata in vigore del trattato per il bando totale degli esperimenti nucleari, e l'attuazione di una soluzione che consenta di superare lo stallo della conferenza sul disarmo e di approdare a un trattato che bandisca la produzione di materiale fissile utilizzabile per la costruzione di armi.
<P>
Entrambe le parti hanno manifestato un forte interesse per il rafforzamento del dialogo politico transatlantico e della cooperazione in materia di sviluppo. L'Unione europea e gli Stati Uniti sono i maggiori donatori al mondo e condividono pertanto l'obiettivo di un miglioramento degli sforzi nel settore dello sviluppo. E' attualmente in corso un dibattito per individuare le modalità con le quali raggiungere questo obiettivo. Il prossimo vertice fra UE e Stati Uniti ci offrirà l'opportunità di discutere al massimo livello di questo e di altri temi importanti. Sono particolarmente orgogliosa della possibilità concessa alla presidenza svedese di guidare l'Unione europea in occasione di tale vertice. Siamo fermamente convinti che l'incontro promuoverà la crescita delle relazioni transatlantiche in modo positivo e costruttivo.
<SPEAKER ID="293" NAME="Brian Crowley" AFFILIATION="ALDE">
(EN) La ringrazio molto, signor Ministro. E' un piacere riaverla tra noi, seppure in una veste diversa.
<P>
Il mio quesito riguarda due ambiti in cui ritengo che la nostra collaborazione possa essere più produttiva: proliferazione e crisi finanziaria.
<P>
Ha la presidenza svedese - che ovviamente rappresenta il Consiglio - proposte specifiche che intende portare al vertice USA-UE che si terrà a breve, in particolare per quanto riguarda le differenze che pare esistano tra Francia e Regno Unito, da una parte, e il resto dell'Unione europea rispetto alle normative finanziarie applicabili? La posizione degli Stati Uniti appare più vicina agli altri Stati membri dell'UE che non alle idee di Francia e Regno Unito annunciate ieri dal primo ministro Brown.
<SPEAKER ID="294" NAME="Cecilia Malmström" LANGUAGE="EN">
Stamane si è tenuta la discussione sulla preparazione al G20. Sono al corrente delle varie proposte oggetto di discussione da parte dei mezzi di comunicazione, ma devo dire che l'Unione europea vanta un ottimo coordinamento. Abbiamo incontrato i ministri delle Finanze e domani sera si terrà una cena con i capi di Stato e di governo per finalizzare il coordinamento in vista dell'incontro di Pittsburgh.
<P>
L'Unione europea è unita e persegue con determinazione i propri obiettivi. Sul tavolo c'è una proposta concreta e domani ci occuperemo degli ultimi dettagli, non sono pertanto preoccupata e anzi mi rallegro che con l'aiuto della Commissione e del commissario Almunia, abbiamo raggiunto questo raro clima di unità all'interno dell'UE. Abbiamo ben chiare priorità e soluzioni e tenteremo indubbiamente di raggiungere una posizione coerente su quanti più punti possibile con l'amministrazione americana e gli altri partner al G20.
<P>
Siamo estremamente lieti che la questione della non proliferazione sia stata messa nuovamente all'ordine del giorno: per qualche tempo non è stato facile sollevare questo tema e ci rallegriamo dell'impegno assunto dal presidente Obama a questo proposito. Indubbiamente ci vorrà tempo per affrontare le complesse questioni tecniche, ma siamo decisi a porre particolare attenzione al processo. Tenteremo senz'altro di fare progressi su queste tematiche, ma non sono in grado di fare previsioni sui tempi e sulle scadenze; in ogni caso, l'argomento è all'ordine del giorno. Siamo decisi a portare avanti la discussione e ritengo che anche i nostri colleghi americani condividano la stessa ambizione.
<SPEAKER ID="295" NAME="Justas Vincas Paleckis" AFFILIATION="S&amp;D">
(EN) Signora Presidente in carica, il mio quesito riguarda il triangolo UE-USA-Russia. Com'è noto, su iniziativa del presidente Obama, Stati Uniti e Russia hanno avviato importanti negoziati sul disarmo nucleare. A suo parere, in che modo possono Consiglio e Unione europea favorire e contribuire a questi negoziati, che rivestono enorme importanza per il futuro dell'umanità?
<SPEAKER ID="296" NAME="Cecilia Malmström" LANGUAGE="EN">
Sono molto lieta nell'apprendere questa notizia. La decisione da parte di questi due paesi di sedere a un tavolo comune e discutere - come lei ha ricordato - questioni importanti per tutta l'umanità rappresenta un passo importante e non possiamo che augurarci che i negoziati procedano verso risultati concreti.
<P>
Anche l'Unione europea naturalmente sarà presente al vertice globale sul nucleare del marzo 2010. Anche questo evento rappresenta un'ottima opportunità per coordinare le rispettive posizioni e valutare le modalità per dare un contributo quanto più fattivo possibile a questa discussione.
<SPEAKER ID="297" NAME="Presidente">
Le interrogazioni che, per mancanza di tempo, non hanno ricevuto risposta, la riceveranno per iscritto (vedasi allegato).
