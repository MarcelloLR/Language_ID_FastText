<CHAPTER ID="002">
Annuncio delle candidature per l'elezione del Presidente
<SPEAKER ID="006" NAME="Presidente">
Ricordo che l'elezione del Presidente si svolge a partire dalle 10.00 e comunico che, conformemente al disposto dell'articolo 11, paragrafo 2, del Regolamento, sotto la presidenza del decano d'età non può aver luogo alcuna discussione il cui oggetto sia estraneo all'elezione del Presidente o alla verifica dei poteri.
<P>
Ricorda inoltre che, conformemente al disposto dell'articolo 12, paragrafo 1, del Regolamento, le candidature alla Presidenza del Parlamento europeo devono essere presentate con il consenso degli interessati e che esse possono essere presentate unicamente da un gruppo politico o da almeno 40 deputati.
<P>
Ho ricevuto, nelle condizioni previste dal Regolamento, le seguenti candidature alla Presidenza del Parlamento europeo:
<P>
onorevole Jens-Peter Bonde
<P>
onorevole Monica Frassoni
<P>
onorevole Hans-Gert Poettering
<P>
onorevole Francis Wurtz
<P>
I candidati hanno comunicato di accettare le rispettive candidature. Ricordo inoltre che, ai sensi dell'articolo 13, paragrafo 1, un candidato per essere eletto deve ottenere, nei primi tre scrutini, la maggioranza assoluta dei voti espressi. Le schede bianche e nulle non sono considerate ai fini del conteggio dei voti.
<P>
(Il Presidente procede al sorteggio degli scrutatori)
<P>
Sono designati come scrutatori i seguenti deputati:
<P>
onorevole Åsa Westlund
<P>
onorevole Edit Herczog
<P>
onorevole Mogens N.J. Camre
<P>
onorevole Jamila Madeira
<P>
onorevole Ioannis Kasoulides
<P>
onorevole Thomas Wise
<P>
onorevole Gitte Seeberg
<P>
onorevole Dariusz Rosati
<P>
Procedo alla designazione degli scrutatori alle diverse urne, selezionate in base all'ordine alfabetico.
<P>
Prima di procedere all'elezione do la parola a ciascuno dei quattro candidati per un discorso che secondo le regole deve durare non più di cinque minuti.
<SPEAKER ID="007" NAME="Jens-Peter Bonde" AFFILIATION="IND/DEM">
(EN) Signor Presidente, onorevoli colleghi, già dal 2004 sapevamo che l'onorevole Poettering sarebbe stato il nostro prossimo Presidente, ma possiamo ancora evitarne l'incoronazione. La votazione di oggi si svolge a scrutinio segreto. Esorto dunque tutti i colleghi a utilizzare il proprio voto al primo turno per far presente all'onorevole Poettering quanto siano per noi urgenti le riforme.
<P>
Per quanto riguarda il tema della sede unica, in occasione della prossima riunione della Conferenza dei presidenti, il nostro nuovo Presidente dovrebbe proporre che si tenga al più presto un dibattito sulle sedi e sul calendario per il 2008. Potremmo semplicemente decidere di riunirci nella città in cui si riunisce la Commissione, senza citare Bruxelles o Strasburgo, e quindi invitare il Presidente della Commissione e i Commissari competenti a presentare le loro proposte risultanti dalla riunione dello stesso giorno e sentire i nostri commenti politici.
<P>
E' così che funziona un vero parlamento. Potremmo poi avere un'ora fissa di votazioni ben organizzate in tutti settori in cui si applica la codecisione, il che ci permetterebbe di raggiungere il magico numero di 393 voti a sostegno dei nostri emendamenti. Dopo le elezioni presidenziali francesi in maggio, potremmo poi invitare il nuovo Presidente francese e i Primi Ministri di Belgio e Lussemburgo a un dibattito teso a individuare una soluzione a lungo termine per tutte le sedi.
<P>
In merito alle votazioni, il nostro nuovo Presidente dovrebbe respingere qualsiasi votazione che non sia stata adeguatamente preparata dalle commissioni. Dobbiamo votare sulle vere differenze politiche, non sui dettagli tecnici. L'anno scorso ci sono state 5 500 votazioni in merito alle quali pochissimi deputati saprebbero dire che cosa hanno votato.
<P>
Per quanto concerne l'iniziativa Legiferare meglio, il Parlamento può esercitare un'influenza concreta nei comitati di conciliazione, ma non siamo sufficientemente organizzati. Abbiamo bisogno di esperti legislativi qualificati in tutti i settori per assicurare un equilibrio con la Commissione. Dobbiamo concentrarci sulla legislazione, invece di sprecare ore a discutere di settori in cui il Parlamento non ha voce in capitolo.
<P>
Per quanto concerne l'attribuzione della funzione di relatore e dei posti, dobbiamo essere più flessibili al fine di tenere conto delle qualifiche personali. Il sistema D'Hondt è semplicemente troppo rigido. Perché non utilizzare invece il metodo Sainte-Laguë? E' anch'esso un sistema proporzionale, ma consente sia alle piccole delegazioni nei gruppi grandi - ossia la maggioranza dei deputati - sia ai gruppi più piccoli e ai Non iscritti di disporre di prime scelte più interessanti.
<P>
Sulle facciate dei nostri edifici qui a Strasburgo si fa ancora propaganda per il "sì” ad una Costituzione che è stata respinta dagli elettori francesi e olandesi. Gli edifici non appartengono a un ministero della propaganda; questo è un parlamento. Il Parlamento prende decisioni, ma in quanto istituzione non dovrebbe esprimere opinioni. Ci sono maggioranze e minoranze, ma tutte le opinioni sono uguali e tutti i deputati sono uguali, quindi, per favore, chieda al personale di ripulire il Parlamento dalla propaganda istituzionale a sostegno di posizioni specifiche.
<P>
Per quanto riguarda la rappresentanza all'estero, finora la commissione parlamentare per gli affari costituzionali ha inviato 58 rappresentanti per negoziare la Costituzione con i parlamenti nazionali. Di questi, 54 erano a favore della Costituzione e solo 4 contrari. In 7 riunioni su 11 il fronte del "no” non era nemmeno rappresentato.
<P>
Queste cifre non rappresentano in modo proporzionato i 137 deputati che hanno votato "no” alla Costituzione. Il nostro nuovo Presidente deve garantire un'equa rappresentanza dei diversi punti di vista in occasione delle missioni all'estero. Quando riprenderemo il processo costituzionale sotto Presidenza tedesca, ci dovrà essere una situazione di pari opportunità per i fronti del "sì” e del "no”. Una democrazia è giudicata anche per come tratta le minoranze.
<P>
Per quanto riguarda la politica rispetto ai funzionari, la maggior parte dei posti amministrativi di grado elevato è ora suddivisa tra i due grandi gruppi. Il nostro prossimo Presidente dovrebbe proporre un nuovo sistema per il futuro e ingiungere immediatamente a tutti i funzionari di interrompere qualsiasi rapporto particolare con i propri partiti. Tutti i funzionari devono essere politicamente imparziali e mettersi al servizio dei deputati nello stesso modo.
<P>
Per quanto riguarda la posizione personale del Presidente, il nostro prossimo Presidente potrebbe stabilire una "nuova” vecchia tradizione. Perché non smettere di partecipare alle riunioni dei gruppi politici e ai voti palesi e dimostrare che il nostro prossimo Presidente è il devoto Presidente di tutti noi? Perché non introdurre questa vecchia buona prassi del primo parlamento al mondo, il parlamento britannico?
<P>
Infine, desidero dare il benvenuto all'onorevole Joseph Daul, nuovo capogruppo del gruppo PPE-DE. La gente è innocente fino a prova contraria. Vorrei sapere se questo principio è stato adeguatamente formulato e applicato in seno al gruppo PPE-DE, quando all'onorevole Hökmark è stato preferito l'onorevole Daul con un piccolissimo scarto di voti.
<P>
(Applausi)
<SPEAKER ID="008" NAME="Monica Frassoni" AFFILIATION="Verts/ALE">
Signor Presidente, onorevoli colleghi, il Parlamento europeo è l'unico Parlamento sovranazionale con reali poteri legislativi eletto a suffragio universale nel mondo e il Presidente è la voce e la faccia del Parlamento. Mi candido oggi proprio perché credo che l'ambizione di rendere più concreta la dimensione europea della democrazia e la capacità di rappresentare la volontà della maggioranza, mantenendo la propria autonomia di giudizio e rispettando il valore dei singoli deputati, siano le caratteristiche indispensabili per chi viene scelto per guidare la nostra Assemblea.
<P>
Nei prossimi due anni e mezzo il Presidente, o come mi auguro, la Presidente, dovrà sapere dimostrare spesso di rappresentare un'istituzione libera rispetto agli interessi degli Stati membri o alle pressioni delle lobby economiche e di saper parlare ad un'opinione pubblica sempre più divisa e indifferente.
<P>
(FR) Il Presidente dovrà dimostrare di essere in grado di battersi per i diritti costituzionali acquisiti dal Parlamento. Dovremo essere in grado di difendere questi diritti fondamentali e legittimi quando ci verrà detto - forse domani dal Cancelliere tedesco, signora Merkel - che, se vogliamo uscire dall'impasse costituzionale, è inutile passare attraverso il Parlamento europeo o per un dibattito pubblico e che un rapido giro di negoziati intergovernativi andrà più che bene: un'ennesima conferenza intergovernativa a porte chiuse che produrrà un ennesimo compromesso insoddisfacente, oltretutto al risparmio.
<P>
(ES) In un mondo in cui persino la Commissione e certi Stati membri tollerano il ricorso alle violazioni dei diritti individuali e collettivi come moneta di scambio nel settore economico, nel controllo delle risorse e nella lotta contro il terrorismo, il Parlamento europeo e il suo Presidente devono continuare a dare una voce e legittimità a tutti coloro che non possono parlare o agire liberamente, ovunque si trovino, e devono continuare a denunciare pubblicamente verità scomode, come hanno fatto in Cecenia e in Cina e nel caso dei voli della CIA, su Guantánamo, su Cuba e su molti altri temi.
<P>
(Applausi)
<P>
(EN) Il Presidente eletto dovrà fare in modo che la questione della sede non sia continuamente nascosta sotto il tappeto dai grandi gruppi. Più di un milione di cittadini hanno firmato la petizione per la sede unica, ciò nonostante i grandi gruppi del Parlamento continuano a eludere qualsiasi discussione sulla sede del Parlamento. Il problema è diventato importante per la credibilità della nostra Istituzione, che ci piaccia o meno. A prescindere dalla via che sceglieremo, dobbiamo assumere una posizione chiara, il che significa almeno organizzare un dibattito in proposito.
<P>
Il Presidente eletto dovrà altresì privilegiare le riforme interne bloccate ormai da troppo tempo. I nostri dibattiti devono diventare più interessanti e pertinenti, e questo naturalmente comporta una maggiore flessibilità. Tuttavia, il nuovo Presidente dovrà impegnarsi con il Consiglio e con la Commissione per incoraggiarli a migliorare la qualità delle risposte date nel Tempo delle interrogazioni e delle dichiarazioni: fare in modo che le risposte non siano solo aria fritta diplomatica è un'altra possibilità per motivare i nostri deputati a essere presenti in Aula durante la plenaria.
<P>
(DE) Se governare meglio significa anche adottare meno leggi, allora dobbiamo dotarci degli strumenti che ci consentano di valutare i loro effetti e di controllare meglio l'applicazione della legislazione europea. Il Presidente del Parlamento non dovrebbe tuttavia essere solo disponibile per tutti i gruppi, dovrebbe anche garantire che i funzionari del Parlamento europeo siano indipendenti e distanti dalle correnti politiche.
<P>
(Applausi)
<P>
La tendenza, ora dominante, è quella di un'amministrazione sempre più politicizzata e di una chiara ripartizione dei posti tra il Partito popolare europeo e i socialisti; è una tendenza che umilia molti dei nostri funzionari e che indebolirà le nostre Istituzioni. Deve essere invertita.
<P>
(EN) Onorevoli colleghi, vi chiedo oggi il vostro sostegno perché credo che, al di là delle divisioni politiche, condividiamo una preoccupazione profonda rispetto al rischio che il Parlamento diventi un luogo troppo tranquillo e sottomesso. Possiamo e dobbiamo invertire siffatta tendenza, e a prescindere dall'esito di questa elezione, mi impegnerò a lavorare con ardore per portare avanti l'arduo compito di costruire una coalizione per il cambiamento.
<P>
(Vivi e prolungati applausi dal gruppo Verts/ALE)
<SPEAKER ID="014" NAME="Hans-Gert Poettering" AFFILIATION="PPE-DE">
(DE) Signor Presidente, onorevoli colleghi, oggi mi candido alla carica di Presidente del Parlamento europeo, e lo faccio per servire con tutti voi i cittadini dell'Unione europea, il diritto e la solidarietà tra i nostri popoli.
<P>
Lo faccio sulla scorta del lavoro che ho svolto finora qui al Parlamento europeo, sin dalle prime elezioni a suffragio universale nel 1979, quando iniziai come coordinatore del mio gruppo nella commissione per lo sviluppo regionale, dove ho conosciuto i problemi e le difficoltà delle regioni strutturalmente deboli in tutta Europa. Per dieci anni sono stato presidente della sottocommissione per la sicurezza e il disarmo in un'epoca in cui il fatto stesso che intraprendessimo questo lavoro veniva guardato con più di un sorriso. Mi ricordo in particolare dell'eccezionale cooperazione con Klaus Hänsch, nostro ex Presidente.
<P>
Come vicepresidente del nostro gruppo - e di questo vado particolarmente fiero - ho avuto la competenza, per conto del mio partito e la nostra famiglia politica, del Trattato di Amsterdam, che ha segnato un enorme progresso per il ruolo legislativo del Parlamento. Poi ho assunto la responsabilità delle questioni relative all'allargamento. Tutti i testimoni sanno che, sin dall'inizio, mi sono impegnato affinché a tutti i paesi che ora sono membri dell'Unione europea fosse garantito un trattamento paritario nei negoziati. Sono lieto che i paesi dell'Europa centrale appartengano oggi alla nostra comunità di valori in seno all'Unione europea.
<P>
(Applausi)
<P>
Come presidente del mio gruppo, proprio in quest'Aula mi sono espresso criticamente nei confronti del Trattato di Nizza. Già nel dicembre 2000 avevo detto: "Abbiamo bisogno di ulteriori riforme. Abbiamo bisogno di una grande Convenzione che si occupi del futuro dell'Europa”. Sono felice che questa posizione abbia ottenuto l'appoggio del nostro gruppo e poi di quasi tutto il Parlamento europeo.
<P>
A partire da queste basi desidero realizzare insieme a voi una serie di obiettivi in Parlamento. L'Europa deve diventare un'Europa dei cittadini. Occorre persuadere i cittadini della validità del nostro grande progetto - l'unità del nostro continente deve essere conseguita nel rispetto e nella conservazione delle identità dei nostri popoli - e questo è un compito che tutti noi dobbiamo svolgere lavorando in modo convincente. Dobbiamo migliorare ulteriormente la cooperazione con i parlamenti nazionali, ma non solo a livello nazionale, perché l'Europa si fonda anche sulle nostre regioni, sulle nostre città e sulle nostre comunità. Abbiamo bisogno anche a questi livelli di una cooperazione ispirata alla fiducia. Tra di noi non c'è rivalità, al contrario lavoriamo tutti per un obiettivo comune: l'unità del continente.
<P>
Vorrei dare il mio contributo determinato per tradurre sul piano concreto la sostanza del Trattato costituzionale. Questa nostra Unione europea ha 500 milioni di cittadini e ha bisogno di riforme. Dovremo lottare - pacificamente - perché queste riforme si realizzino. E vorrei aggiungere che questa Europa avrà qualche possibilità di avere un futuro solo se affermeremo i nostri valori. Per questo sono importanti anche i valori che abbiamo inserito di comune accordo nella seconda parte della Costituzione e, insieme, li dobbiamo realizzare.
<P>
Infine, vorrei con voi dare il mio contributo al dialogo tra le culture, soprattutto con il mondo arabo e islamico. Negli ultimi cinque-sei anni ho visitato 16 paesi arabi. E' necessario migliorare la cooperazione con loro. Vogliamo il partenariato e - se possibile - l'amicizia con il mondo arabo e islamico sulla base delle nostre convinzioni. Pur nel rispetto delle convinzioni degli altri, dobbiamo dirigerci verso il futuro in modo pacifico.
<P>
Sono stato e sarò sempre un sostenitore dei diritti dell'uomo. Abbiamo sempre assunto una posizione critica nei confronti della Cecenia e dei massacri che vi sono perpetrati, e parlo da amico degli Stati Uniti d'America quando dico che Guantánamo non è conciliabile con l'ordinamento giuridico europeo.
<P>
(Applausi)
<P>
Vorrei ringraziare di cuore il gruppo del Partito popolare europeo (Democratici cristiani) e dei Democratici europei e il suo presidente, onorevole Daul, il gruppo socialista al Parlamento europeo e il suo presidente, onorevole Schulz, per l'appoggio, e vorrei altresì esprimere la mia gratitudine per il sostegno offerto dal gruppo dei Democratici e dei Liberali con il loro presidente, onorevole Watson, dal gruppo Europa delle nazioni e dal suo presidente, onorevole Crowley, nonché per il sostegno prestato da altri colleghi.
<P>
Vorrei manifestare tutto il mio rispetto per gli altri presidenti di gruppo che si candidano a questa carica. Insieme a voi, onorevoli colleghi, desidero lavorare per l'unificazione del nostro continente con la stessa dedizione dimostrata sin dal 1979. Vi prometto che sarò un Presidente del Parlamento europeo leale ed obiettivo e vi chiedo riporre in me la vostra fiducia.
<P>
(Applausi)
<SPEAKER ID="015" NAME="Francis Wurtz" AFFILIATION="GUE/NGL">
(FR) Signor Presidente, onorevoli colleghi, tutto il mio gruppo, compresi i colleghi impossibilitati per improrogabili impegni ad essere presenti oggi in Aula, si è pronunciato a favore della mia candidatura. Perché? Abbiamo sempre considerato l'elezione del Presidente del Parlamento un atto politico forte e, in quanto tale, un'occasione non per smussare le differenze politiche tra di noi, ma al contrario per riaffermarle con grande chiarezza, almeno al primo turno, se ce ne sarà più di uno. Principio che ci sembra ancor più vero questa volta, dato che la seconda metà della legislatura parlamentare sarà caratterizzata dal dibattito sul futuro dell'Europa. A questo proposito l'onorevole Poettering difende con coerenza e senza ambiguità alcuna una certa visione dell'Europa in cui si possono riconoscere senza difficoltà la maggior parte dei deputati conservatori e liberali del gruppo del Partito popolare europeo (Democratici cristiani) e dei Democratici europei e del gruppo dell'Unione per l'Europa delle nazioni.
<P>
Si dovrebbe riconoscere il fatto che, da parte mia, difendo, in quest'Aula, con la stessa coerenza e la stessa assenza di ambiguità dell'onorevole Poettering, un'altra visione dell'Europa, che potrebbe essere definita un'alternativa a quella che chiamiamo l'Europa liberale.
<P>
Se dovessi definirla genericamente, citerei cinque dimensioni. Innanzi tutto, c'è una dimensione sociale. Dobbiamo smettere di contrapporre modelli sociali che tendono sistematicamente ad erodere le conquiste sociali di numerose generazioni. Poi c'è la dimensione ambientale. Dobbiamo resistere alla tentazione sempre più forte di limitare le nostre ambizioni in nome della competitività in un contesto economico aperto. C'è poi la dimensione del mutuo sostegno. Dobbiamo eliminare qualsiasi forma di esclusione, mobilitare tutti gli strumenti di cui disponiamo per combattere le disparità di sviluppo e dobbiamo voltare le spalle alla fortezza Europa. Soprattutto, c'è una dimensione democratica. Dobbiamo stimolare lo spirito critico, osare dare la parola ai cittadini e accettare di rimettere in discussione quanto va rimesso in discussione. Infine, c'è una dimensione mondiale. Dobbiamo servirci di tutto il nostro ascendente per trasformare le relazioni internazionali. Dobbiamo unire le nostre forze per opporci alla guerra in Iraq e per lottare per una pace giusta in Palestina e per un vero partenariato con l'Africa. Nelle nostre relazioni con gli Stati Uniti deve prevalere il principio secondo cui siamo alleati ma non allineati.
<P>
La mia candidatura non ha che un obiettivo: offrire ai colleghi che si identificano con questa volontà di cambiamento e con questa esigenza di riflessione critica sul modello sociale attuale l'occasione di esprimere le loro convinzioni. Democrazia significa accettare le decisioni della maggioranza e non c'è il minimo dubbio che l'onorevole Poettering sarà il prossimo Presidente del Parlamento europeo e sarà il Presidente di tutti noi. Democrazia significa anche rispetto della persona. Voglio ribadire qui in Aula che non posso che apprezzare la lealtà e la cooperazione di cui ha dato prova l'onorevole Poettering alla Conferenza dei presidenti, di cui facciamo parte entrambi da sette anni e mezzo.
<P>
La democrazia è comunque, innanzi tutto, un dibattito di idee e tra qualche istante questo principio sarà affermato con voto chiaro, privo di qualsiasi ambiguità e che rifletterà le nostre convinzioni. Condividiamo tutti una responsabilità politica. Per questo, da parte mia, non ho sentito la necessità di condurre alcuna campagna elettorale. Spetta ad ognuno di noi assumersi le proprie responsabilità tenendo gli occhi bene aperti.
<SPEAKER ID="016" NAME="Presidente">
Ringrazio i quattro oratori per i loro interventi e per non aver superato il proprio tempo di parola.
