<CHAPTER ID="007-19">
19.  Meccanismo di sostegno finanziario a medio termine delle bilance dei pagamenti degli Stati membri
<P>
- Prima della votazione:
<SPEAKER ID="142" NAME="Pervenche Berès" AFFILIATION="PSE">
(FR) Signora Presidente, vorrei intervenire a questo punto perché noi della commissione per gli affari economici e monetari abbiamo avuto un dibattito significativo sui vari aspetti del finanziamento e il gruppo PPE-DE ha presentato un emendamento nel quale si afferma l'assenza di una qualsivoglia base giuridica per un finanziamento europeo.
<P>
Avevamo convenuto di presentare un emendamento redatto a seguito di un accordo con l'onorevole Langen, principale negoziatore per il gruppo PPE, sebbene non fosse il relatore ombra per la questione, per aggiungere che non vi è alcuna base specifica per il finanziamento comunitario ed è in queste circostanze che abbiamo presentato l'emendamento n. 2, ragion per cui sono alquanto sorpresa per il fatto che esperti ben informati mi hanno detto che nella lista del PPE figurava un meno accanto all'emendamento in questione. Vorrei dunque offrire all'onorevole Langen l'opportunità di correggere la lista del PPE.
<SPEAKER ID="143" NAME="Werner Langen" AFFILIATION="PPE-DE">
(DE) Signora Presidente, non mi sento in alcun modo obbligato a spiegare come viene stilata la lista di voto del mio gruppo. Abbiamo discusso la questione e, dopo averla riesaminata, siamo in grado di esprimere pieno appoggio alla proposta.
