<CHAPTER ID="005-16">
16. Processo costituzionale dell'Unione (votazione) 
<P>
- Relazione Barón Crespo/Brok
<P>
Prima della votazione
<SPEAKER ID="097" NAME="Jens-Peter Bonde" AFFILIATION="IND/DEM">
- (EN) Signor Presidente, intervengo per un richiamo al Regolamento ai sensi degli articoli 166 e 167 sulla ricevibilità di parte di una risoluzione. Il Servizio giuridico del Parlamento, riferendosi al primo trattino della relazione Barón Crespo/Brok, ha affermato che nelle nostre relazioni non possiamo citare un Trattato non ratificato.
<P>
(Applausi dai banchi del gruppo IND/DEM)
<P>
Vorrei chiedere la soppressione di tale riferimento, qualora l'Aula fosse così incauta da non adottare la nostra risoluzione alternativa, che potrebbe risolvere molto più facilmente il problema dell'irricevibilità.
<P>
Vorrei anche chiedere di modificare tutte le altre relazioni contenenti richiami alla proposta Costituzione o alla Carta dei diritti fondamentali. Secondo Eurolex, attualmente sono 117 gli atti legislativi adottati che contengono riferimenti simili alla Carta. I richiami alla Costituzione, invece, sono sette. Queste informazioni sono state fornite dal Presidente della Commissione Barroso, in una risposta a un'interrogazione scritta.
<P>
Signor Presidente, sono certo che lei e l'onorevole Poettering, in particolare, come avvocato qualificato e di talento, siete le persone giuste per stabilire l'ordine e la legalità all'interno della nostra Assemblea. La Costituzione è stata ratificata solo da 16 Stati membri, non 18, su 27, in rappresentanza del 37 per cento dei cittadini. Si tratta di una cifra ancora ben lontana dall'unanimità necessaria affinché possa essere considerata una base giuridica di riferimento. Il Servizio giuridico ha assolutamente ragione.
<P>
(Applausi da taluni banchi)
<SPEAKER ID="098" NAME="Presidente">
Onorevole Bonde, l'interpretazione della Presidenza, che, come sa, è incaricata di interpretare il Regolamento (con il massimo rispetto per il Servizio giuridico, ovviamente, ma non spetta al Servizio giuridico interpretare il Regolamento, bensì alla Presidenza)... Come stavo dicendo, un documento esistente, ratificato o meno da tutti gli Stati membri, e che è stato firmato da tutti i capi di Stato e di governo, ratificato o meno da tutti gli Stati membri, può essere citato come riferimento in una proposta di risoluzione. Secondo l'interpretazione della Presidenza, quindi, la sua obiezione è infondata.
<P>
(Proteste e applausi)
<P>
(Il Parlamento respinge l'emendamento orale)
<P>
Prima della votazione sul paragrafo 21
<SPEAKER ID="100" NAME="Richard Corbett" AFFILIATION="PSE">
- (EN) Signor Presidente, a nome del gruppo PSE, suggeriamo di sostituire l'aggettivo "possibile” con "ragionevole”, in modo tale che il testo abbia la seguente formulazione: "Sottolinea la necessità di fare tutto ciò che è ragionevole per evitare la creazione di un'Europa a due velocità”. Sono certo che capirete la logica sottesa a questa richiesta; infatti, se volessimo fare tutto il possibile, potremmo anche arrivare a sparare a tutti coloro che sono contrari a questa posizione. Sarebbe un'ipotesi possibile, ma non ragionevole e, poiché siamo persone molto ragionevoli, credo che dovremmo dire "ragionevole”.
<P>
(Si ride)
<P>
(Il Parlamento respinge l'emendamento orale)
