<CHAPTER ID="003">
Comunicazioni della Presidenza
<SPEAKER ID="007" NAME="Presidente">
Per esordire vorrei brevemente informarvi in merito a quattro questioni. È con estrema soddisfazione che ho appreso il conferimento del Premio Nobel per la pace a Liu Xiaobo, sostenitore dei diritti umani ancora in carcere a causa della sua attività pacifica a favore della libertà di espressione in Cina. Accogliamo con favore il recente impegno profuso dalle autorità cinesi per conseguire gli standard politici, economici e sociali adottati dal mondo libero. Gli sforzi compiuti, tuttavia, non bastano ancora e abbiamo quindi aumentato gli appelli per ottenere l'ordine di scarcerazione di Liu Xiaobo, di Hu Jia, il vincitore del Premio Sacharov e degli altri difensori dei diritti umani. Il Parlamento europeo servirà da guardiano permanente per la difesa dei diritti umani.
<P>
In secondo luogo, questa settimana, il Parlamento europeo sta organizzando vari eventi legati alla Giornata internazionale per l'eliminazione della povertà celebrata ieri e molti di noi indossano il relativo badge. Oltre alle discussioni in plenaria in materia, vorrei invitarvi a prendere parte alla cerimonia presso il Bronisław Geremek Agora, che avrà luogo domani alle 14.45 e alla quale parteciperà il Segretario generale dell'ONU Ban Ki-Moon.
<P>
In terzo luogo, oggi per la quarta volta si celebra la Giornata europea contro la tratta di esseri umani. Consideriamo molto seriamente questo problema e attualmente stiamo negoziando una proposta di direttiva per prevenire e combattere la tratta di esseri umani.
<P>
In quarto luogo, vorrei invitarvi ad ascoltare la valutazione intermedia della mia Presidenza al Parlamento europeo mercoledì alle 12.00, nella quale sintetizzerò i progressi compiuti dal Parlamento europeo e in special modo i risultati da voi ottenuti in questo periodo, nonché le iniziative da me personalmente adottate, il contesto in cui ci troviamo e dove ci collochiamo in una Unione europea mutata, come appare il Parlamento europeo e la cooperazione con le altre istituzioni. Ritengo che abbiate il diritto di ricevere queste informazioni a metà del mio mandato.
