<CHAPTER ID="016">
Tempo delle interrogazioni (interrogazioni alla Commissione) 
<SPEAKER ID="427" NAME="Presidente">
L'ordine del giorno reca il Tempo delle interrogazioni (B6-0009/2009) che, in via eccezionale, durerà fino alle 20.00.
<P>
Esordirò informandovi che il Commissario Kovács non sarà presente; quindi alle interrogazioni nn. 1 e 3 della prima parte di questo periodo, rivolte al Commissione, darà risposta il Commissario, signora Reding.
<P>
Sono state presentate le seguenti interrogazioni alla Commissione.
<P>
Prima parte
<P>
Oggetto: Promuovere l'efficienza energetica e le energie rinnovabili
<P>
In occasione del Consiglio di primavera 2008, i capi di Stato e di governo hanno annunciato un riesame della direttiva sulla tassa dell'energia, al fine di promuovere l'aumento della percentuale di energie rinnovabili sul totale dell'utilizzo energetico.
<P>
Migliorare l'efficienza energetica costituisce una delle soluzioni più rapide, più sicure e meno costose per ridurre la dipendenza UE dalle fonti energetiche dei paesi terzi, abbassando il consumo energetico e tagliando le emissioni di CO2 per ridurre la spesa energetica dei cittadini europei.
<P>
Alla luce della necessità di incrementare l'efficienza energetica, potrebbe la Commissione indicare le misure e gli strumenti finanziari e fiscali che si propone di attuare, al fine di promuovere prodotti e servizi che contribuiscano a migliorare l'efficienza energetica e a sviluppare le energie rinnovabili?
<SPEAKER ID="429" NAME="Viviane Reding" LANGUAGE="EN">
Come prevede il Piano europeo di ripresa economica - che peraltro è stato approvato dal Parlamento e dal Consiglio - la Commissione sostiene la rapida diffusione dei prodotti verdi. Tra l'altro, proponiamo aliquote IVA ridotte per prodotti e servizi verdi, volti a migliorare in particolar modo l'efficienza energetica degli edifici. La Commissione inoltre incoraggia gli Stati membri a incentivare ulteriormente i consumatori al fine di incrementare la domanda di prodotti rispettosi dell'ambiente.
<P>
Attualmente la Commissione sta effettuando una revisione della vigente legislazione fiscale comunitaria, per eliminare gli incentivi che contrastano con l'efficienza energetica e la riduzione delle emissioni di carbonio, nonché per fissare nuovi incentivi - se necessario - che favoriscano il raggiungimento di questi obiettivi.
<P>
Oltre a queste iniziative fiscali, la Commissione intende migliorare l'utilizzo di altri strumenti finanziari per promuovere l'efficienza energetica, in particolare quella degli edifici. Insieme alla Banca europea per gli investimenti, la Commissione sta sviluppando un'iniziativa di finanziamento per l'energia sostenibile. Questa iniziativa intende mobilizzare fondi, provenienti dai mercati dei capitali, da utilizzare con la partecipazione del Patto dei Sindaci. Per il 2009, si può prevedere la disponibilità di un bilancio di 15 milioni di euro.
<P>
La Commissione ha anche proposto la modifica del regolamento (CE) n. 1080/2006, relativo al Fondo europeo di sviluppo regionale, che consentirebbe a tutti gli Stati membri di utilizzare tale fondo per coprire le maggiori spese necessarie per migliorare l'efficienza energetica e lo sfruttamento di energia rinnovabile nelle abitazioni già esistenti.
<SPEAKER ID="430" NAME="Silvia-Adriana Ţicău" AFFILIATION="PSE">
(RO) Per cominciare vorrei dire che l'attuazione della presente direttiva è stata carente o comunque inadeguata, e per questo motivo chiedo alla Commissione di considerare la possibilità di ridurre in futuro anche l'IVA sui prodotti. Inoltre, credo che sarebbe importante aumentare gli stanziamenti del Fondo europeo di sviluppo regionale a sostegno dell'efficienza energetica per gli edifici e per gli alloggi sociali dal 3 per cento al 15 per cento.
<P>
Credo inoltre che sarebbe importante istituire un fondo per l'efficienza energetica e l'energia rinnovabile.
<SPEAKER ID="431" NAME="Viviane Reding" LANGUAGE="EN">
Sappiamo che è estremamente importante disporre di misure adeguate che consentano a cittadini e governi di optare per l'efficienza energetica. Esistono adesso alcuni studi sul potenziale degli incentivi fiscali a scopi energetici e ambientali, e la Commissione sta preparando una proposta per emendare la direttiva sull'IVA e consentire così aliquote IVA ridotte da applicare ad alcuni beni e servizi rispettosi dell'ambiente.
<P>
Come si afferma nel Piano europeo di ripresa economica, la Commissione potrebbe proporre aliquote IVA ridotte per prodotti e servizi verdi, volti a migliorare in particolar modo l'efficienza energetica degli edifici. E' opportuno sottolineare, tuttavia, che la proposta della Commissione del luglio 2008 offre già agli Stati membri l'opzione di applicare aliquote IVA ridotte ai servizi che comportano il restauro, le riparazioni, le modifiche e la manutenzione di alloggi, luoghi di culto e luoghi significativi per il patrimonio culturale, nonché dei monumenti storici. Questo tipo di attività comprende tutte le opere volte ad accrescere i risparmi e l'efficienza energetica degli edifici interessati.
<P>
Oggi il Consiglio Ecofin ha raggiunto un compromesso. E' troppo presto per dire esattamente quale seguito daremo di preciso alle proposte dell'Ecofin, ma la Commissione studierà le proposte che sono state avanzate quest'oggi.
<SPEAKER ID="432" NAME="Reinhard Rack" AFFILIATION="PPE-DE">
(DE) Signor Presidente, vorrei mettere a verbale la mia profonda gratitudine per la signora Commissario e la Commissione, grazie ai quali è stato possibile discutere in questa sede il tema dell'isolamento termico degli edifici. Questo infatti è uno dei metodi più efficaci per risparmiare energia e, in tal senso, mi sembra la strada più giusta e importante da seguire. In tale contesto, chiedo quindi alla Commissione se ritenga possibile consentire lo stesso tipo di tagli alle aliquote IVA per gli alloggi energy neutral e quelli a basso consumo energetico nel settore delle costruzioni prefabbricate. Ritiene che sia opportuno prendere in considerazione la questione, e qual è la nostra meta?
<SPEAKER ID="433" NAME="Viviane Reding" LANGUAGE="DE">
Signor Presidente, la proposta dell'onorevole Rack mi sembra interessante. Ovviamente sarà esaminata dalla Commissione insieme alle altre idee avanzate in relazione all'efficienza energetica nel settore dell'edilizia e del restauro. Vorrei dire inoltre che la Commissione riorganizzerà i Fondi strutturali, in modo che sia possibile investire negli edifici efficienti sul piano energetico mediante i Fondi strutturali.
<P>
Oggetto: Interpretazione più flessibile del Patto di stabilità economica
<P>
Può la Commissione dire se e per quale ragione, in un periodo di così grave crisi economica, persiste nel ritenere che la riduzione dei deficit di tutti i paesi che fanno fronte a questo problema deve essere effettuata in due e non tre anni, periodo che, in base ai dati, pare più logico? Come concilia tale insistenza con l'avviso del presidente dell'Eurogroup, favorevole ad un'interpretazione più flessibile del Patto di stabilità economica? (cfr. le dichiarazioni del 21 gennaio 2009 all'Agence Europe)?
<SPEAKER ID="435" NAME="Viviane Reding" LANGUAGE="EN">
In circostanze normali, il Patto di stabilità e di crescita prevede la rapida correzione del disavanzo eccessivo, che dovrebbe essere completata nell'anno seguente alla constatazione del disavanzo eccessivo. Il Patto di stabilità e di crescita riveduto, tuttavia, consente tempi più lunghi qualora sussistano circostanze particolari, conformemente all'articolo 34 del regolamento CE n. 1467/97 del Consiglio.
<P>
Il Patto non definisce in maniera esplicita queste circostanze particolari ma, al momento di elaborare una relazione ai sensi dell'articolo 143 del trattato, in seguito alla constatazione del disavanzo eccessivo - previsto o effettivo - il trattato prevede che la Commissione tenga conto dei cosiddetti "fattori significativi”. In questa relazione inoltre la Commissione terrà conto degli sviluppi della posizione economica a medio termine, in particolare la crescita potenziale, le condizioni cicliche prevalenti, l'attuazione delle politiche nel contesto dell'Agenda di Lisbona e le politiche volte a favorire la ricerca e lo sviluppo, nonché l'innovazione. Essa dovrà altresì considerare gli sviluppi registrati nella posizione di bilancio a medio termine, in particolare gli sforzi di consolidamento fiscale durante le congiunture favorevoli, il livello del debito pubblico e le questioni relative alla sostenibilità, le esigenze di finanziamenti esterni, gli investimenti pubblici e la qualità complessiva delle finanze pubbliche. Si dovranno poi considerare tutti gli altri fattori che, secondo lo Stato membro interessato, sono significativi per valutare globalmente, in termini qualitativi, l'importo in eccedenza rispetto al valore di riferimento e che lo Stato membro, ovviamente, avrà sottoposto all'attenzione della Commissione e del Consiglio.
<P>
Le disposizioni relative ai fattori significativi da considerare stabiliscono che per definire l'incidenza delle circostanze particolari è necessario basarsi su una valutazione complessiva di tali fattori. Il 18 febbraio, la Commissione ha adottato le proprie raccomandazioni per pareri del Consiglio sugli ultimi aggiornamenti relativi ai programmi di stabilità e convergenza per 17 Stati membri. Al contempo, alla luce della sua valutazione di questi programmi, la Commissione ha adottato le relazioni per l'Irlanda, la Grecia, la Spagna, la Francia, la Lettonia e Malta. Il Consiglio Ecofin questa mattina ha adottato un parere su tali relazioni. La Commissione proporrà raccomandazioni al Consiglio per porre fine a situazioni caratterizzate da disavanzo eccessivo. Tali raccomandazioni comprenderanno le scadenze decise in base al Patto di stabilità e di crescita, tenendo conto, se del caso, dell'esistenza di circostanze particolari.
<SPEAKER ID="436" NAME="Giorgos Dimitrakopoulos" AFFILIATION="PPE-DE">
(EL) Signor Presidente, ringrazio la signora Commissario per la sua risposta estremamente accurata, ma devo dire che sono rimasto piuttosto sorpreso del fatto che, fra tutte le cose importanti che ella ha ricordato, non abbia menzionato il concetto di calendari; in altre parole, non ci ha detto se la Commissione raccomanderà calendari specifici per ogni singolo caso e, in secondo luogo, se nella sua raccomandazione la Commissione assocerà le fasi del calendario alla riduzione della percentuale superiore al 3 per cento.
<SPEAKER ID="437" NAME="Jörg Leichtfried" AFFILIATION="PSE">
(DE) Signor Presidente, signora Commissario, vorrei porre due brevi domande. Prima domanda: come ci comportiamo nei confronti di quegli Stati membri che applicano bassissime - oserei dire provocatorie - aliquote d'imposta sui centri di attività stabile o addirittura non applicano alcuna imposta? E' corretto ignorare il mancato rispetto del Patto da parte di questi paesi dal momento che le loro difficoltà sono dovute ai bassi introiti fiscali derivanti dalle loro politiche?
<P>
Seconda domanda: non sarebbe forse opportuno considerare la questione in rapporto ai successi ottenuti dai singoli paesi? In altre parole, se in uno Stato membro si registra un maggiore disavanzo in seguito alla lotta alla disoccupazione, e questa si riduce drasticamente, non sarebbe forse ragionevole favorire un simile approccio?
<SPEAKER ID="438" NAME="Avril Doyle" AFFILIATION="PPE-DE">
(EN) E' stato forse modificato il Regolamento? Credevo che l'interrogante e altri due deputati avessero diritto a una domanda complementare.
<P>
In secondo luogo, fino a che ora continuerà il Tempo delle interrogazioni stasera, dal momento che abbiamo cominciato in ritardo?
<SPEAKER ID="439" NAME="Presidente">
Onorevole Doyle, finiremo alle 20.00 come previsto. Abbiamo cominciato in ritardo e finiremo tardi. L'onorevole collega vuole porre una domanda complementare?
<P>
Desidera porre la sua domanda complementare, onorevole Doyle?
<SPEAKER ID="440" NAME="Avril Doyle" AFFILIATION="PPE-DE">
(EN) Sì, signor Presidente. Mi scuso, avevo capito che lei intendesse concedere la facoltà di porre una domanda complementare solo all'interrogante e a un altro deputato. L'avevo fraintesa.
<P>
Vorrei continuare il mio intervento, chiedendo alla signora Commissario di fare il nome di un qualsiasi Stato membro in cui non si registri un disavanzo eccessivo, secondo la concezione valida fino a oggi.
<P>
In secondo luogo, potrebbe fornire ulteriori dettagli su ciò che la Commissione intende proporre al Consiglio, in base alle decisioni di questa mattina relative all'Irlanda?
<SPEAKER ID="441" NAME="Viviane Reding" LANGUAGE="EN">
Per rispondere alla domanda posta dall'onorevole Dimitrakopoulos, quando la Commissione propone le date entro le quali uno Stato membro deve tornare a una posizione sostenibile in termini di finanza pubblica, essa tiene conto dello spazio di manovra di cui dispone lo Stato membro interessato. La richiesta di un rapido consolidamento fiscale si può prevedere soltanto nei casi in cui si rischi una crisi della finanza pubblica, in considerazione delle esigenze finanziarie dell'intera economia.
<P>
Quanto alla seconda domanda - una doppia domanda in realtà - la risposta alla prima parte è "no”. La risposta alla seconda parte, relativa ai paesi con basse aliquote d'imposta sui centri di attività stabile, il Patto di stabilità e di crescita serve a valutare la posizione fiscale complessiva di uno Stato membro, non la specifica struttura fiscale di ogni Stato membro.
<P>
Per rispondere alla terza domanda, con la quale mi è stato chiesto se ci siano Stati membri in cui non si registri un disavanzo eccessivo, ovviamente ci sono alcuni Stati membri nei quali non si osserva un disavanzo eccessivo, come risulta evidente dai grafici pubblicati regolarmente dalla Commissione.
<P>
Oggetto: Fine dei "paradisi fiscali”
<P>
Può la Commissione far sapere se ha già proposto o intende proporre di metter fine ai "paradisi fiscali”, segnatamente nell'Unione europea?
<P>
L'UE ha adottato qualche decisione intesa a proporre ai suoi Stati membri la chiusura dei "paradisi fiscali” sul loro territorio?
<P>
Quali misure intende adottare per metter fine ai "paradisi fiscali”, combattere la speculazione finanziaria e limitare la libera circolazione dei capitali, in particolare a livello dell'UE??
<SPEAKER ID="443" NAME="Viviane Reding" LANGUAGE="FR">
Signor Presidente, dalla fine degli anni novanta la Commissione ha ingaggiato una lotta senza quartiere alle frodi, all'evasione fiscale e alla concorrenza fiscale nociva.
<P>
Elementi fondamentali di questa politica sono la trasparenza dei sistemi fiscali e lo scambio di informazioni tra le amministrazioni fiscali. Infine, questa politica ha trovato conferma nelle esplicite dichiarazioni del G20, che hanno criticato la scarsa trasparenza di alcune giurisdizioni, spesso definite paradisi fiscali.
<P>
Alla fine del 2008 e all'inizio del 2009 la Commissione ha rafforzato la sua politica in questo campo presentando due proposte.
<P>
La prima intende potenziare lo scambio di informazioni secondo quanto previsto dalla direttiva sui risparmi. La seconda raccomanda a tutti gli Stati membri di allineare i propri standard relativi allo scambio di informazioni al livello più aperto, impedendo agli Stati membri di ricorrere al segreto bancario per rifiutarsi di fornire le informazioni necessarie ad altri Stati membri per calcolare le imposte dei cittadini residenti nel proprio paese.
<P>
Nel maggio 2008, il Consiglio ha deciso di promuovere nei paesi terzi questa politica di buon governo fiscale, che sancisce i principi della trasparenza, dello scambio di informazioni e dell'equa concorrenza fiscale; esso ha chiesto inoltre alla Commissione di negoziare le relative clausole negli accordi con i paesi terzi.
<P>
La Commissione intende presentare un'iniziativa politica quanto prima, per mettere in evidenza la coerenza di questa politica e i fattori principali necessari al suo successo. Essa ritiene, in particolare, che l'attuazione delle misure coordinate a livello europeo risponderebbe alle preoccupazioni espresse dall'onorevole Guerreiro.
<SPEAKER ID="444" NAME="Pedro Guerreiro" AFFILIATION="GUE/NGL">
(PT) A giudicare da quanto si è detto, le parole sembrano superare di gran lunga i fatti. Quindi, i paradisi fiscali e la loro abolizione non sembrano rientrare tra i programmi in agenda; chiedo perciò alla Commissione come intenda dissuadere le banche dalle loro attività di centri offshore, dal momento che aveva dichiarato tale proposito. Inoltre, quali misure concrete si propone di adottare per combattere la speculazione finanziaria che rappresenta una delle cause principali dell'attuale crisi finanziaria ed economica?
<SPEAKER ID="445" NAME="Robert Evans" AFFILIATION="PSE">
(EN) La signora Commissario è senz'altro a conoscenza del problema dei paradisi fiscali, dal momento che il Lussemburgo rientra in tale categoria. Non ritiene quindi che ciò metta a repentaglio l'intero principio del mercato comune? Basti pensare ai camionisti che allungano il tragitto per fare il pieno in questo paese, che offre carburante a un prezzo più basso.
<P>
Poi ci sono le isole di Jersey, Guernsey, e l'isola di Man - ubicate nel Regno Unito ma al di fuori dell'Unione europea - il Liechtenstein, il principato di Monaco, San Marino, eccetera. Sono tutti piccoli paradisi fiscali, provvisti di quei sistemi bancari offshore di cui abbiamo parlato, fatti per compiacere i ricchi. Ed è proprio l'Unione europea a consentirne l'esistenza.
<P>
Queste sono le sue parole: "una lotta senza quartiere all'evasione fiscale”. Se fosse vero, la Commissione forse dovrebbe avanzare qualche proposta per abolire questi paradisi fiscali.
<SPEAKER ID="446" NAME="Viviane Reding" LANGUAGE="EN">
Per rispondere alla prima domanda, la Commissione ha proposto due nuove direttive volte a risolvere questi problemi, perché la crisi finanziaria li ha messi in luce con particolare evidenza.
<P>
Abbiamo presentato una proposta alla fine del 2008, e un'altra all'inizio del 2009; la prima mira a rafforzare lo scambio di informazioni, e la seconda sancisce il diritto di uno Stato membro di ottenere informazioni senza che l'altro Stato membro possa invocare il segreto bancario.
<P>
Quanto alla seconda domanda, vorrei soltanto ricordare che i camion non hanno niente a che fare con i paradisi fiscali.
<P>

<P>
Oggetto: Internet e reati di odio
<P>
Sebbene l'incitamento all'odio razziale sia un reato in tutti gli Stati membri dell'UE, stando allo studio del 2008 sui crimini di odio ("2008 Hate Crime Survey ”), pubblicato dall'ONG "Human Rights First”, la criminalità legata all'odio è in aumento in Europa ed è importante notare il ruolo centrale di Internet a tale riguardo.
<P>
Nell'ambito dell'obiettivo di lotta contro i reati informatici e creazione di un ambiente Internet più sicuro per tutti, intende la Commissione intraprendere azioni specifiche per contrastare i siti web che incitano all'odio razziale e alla violenza?
<SPEAKER ID="449" NAME="Viviane Reding" LANGUAGE="EN">
L'interrogazione che è stata posta è di estrema importanza, e vorrei sottolineare che la Commissione respinge con decisione il razzismo, la xenofobia e tutti i tipi di incitamento all'odio a cui ha fatto riferimento l'onorevole deputato. La Commissione inoltre condivide le preoccupazioni espresse, ed è ben consapevole del fatto che alcuni dei materiali reperibili in Internet possono avere un impatto assai negativo.
<P>
La Commissione si batte contro il razzismo, la xenofobia e l'antisemitismo su tutte le piattaforme mediatiche, e non solo su Internet, per quanto possibile e con i poteri che le sono stati conferiti dai trattati. Su questa base, la Commissione ha adottato una serie di iniziative - legislative e non legislative - volte a scongiurare ogni forma di discriminazione e di incitamento al razzismo, alla xenofobia e all'antisemitismo. In primo luogo c'è la direttiva sui servizi di media audiovisivi, che estende gli standard minimi per il contenuto a tutti i servizi audiovisivi e di media, e che include le offerte su richiesta in Internet. Essa comprende "il divieto di incitamento all'odio basato su differenze di razza, sesso, religione o nazionalità”. Inoltre, la Commissione ha adottato alcune politiche che intendono ridurre i contenuti razzisti on line. Vorrei ricordare la raccomandazione relativa alla protezione dei minori e della dignità umana e al diritto di replica, che invita a contrastare le discriminazioni in tutti i media.
<P>
La decisione quadro del Consiglio, adottata di recente, sulla lotta contro talune forme ed espressioni di razzismo e xenofobia mediante il diritto penale, definisce un approccio comune dell'Unione europea al razzismo e alla xenofobia. La decisione quadro intende criminalizzare, anche sul piano internazionale, comportamenti come l'incitamento alla violenza o all'odio nei confronti di un gruppo di persone o di una persona che appartenga a un gruppo definito sulla base di razza, colore, religione, ascendenza od origine nazionale o etnica.
<P>
L'incitamento alla violenza o all'odio è punibile se perpetrato mediante la diffusione e la distribuzione pubblica di scritti, immagini o altro materiale. Gli Stati membri hanno l'obbligo di rispettare tali disposizioni entro il 28 novembre 2010.
<P>
Oltre a questo approccio giuridico, la Commissione promuove una serie di misure per l'uso sicuro di Internet. Credo che il Parlamento conosca il programma "Internet più sicuro”, che dispone di un bilancio di 55 milioni di euro per il periodo 2009-2013, e cofinanzia progetti con i seguenti obiettivi: maggiore sensibilizzazione del pubblico, realizzazione di una rete di punti di contatto per segnalare i contenuti illeciti e i comportamenti dannosi, in particolare il materiale relativo ad abusi sessuali sui minori, il grooming e il bullismo in linea, promozione di iniziative di autoregolamentazione in questo campo e coinvolgimento dei bambini per migliorare la sicurezza dell'ambiente in linea, creazione di una base di conoscenze relative alle nuove tendenze nell'uso delle tecnologie in linea e alle loro conseguenze per la vita dei bambini.
<P>
La Commissione inoltre intende promuovere l'uso responsabile dei media e di Internet. Nella sua comunicazione sull'alfabetizzazione mediatica del dicembre 2007, la Commissione invita gli Stati membri a promuovere più efficacemente l'alfabetizzazione mediatica e la ricerca in questo settore. Quest'anno essa presenterà una raccomandazione sull'alfabetizzazione mediatica.
<P>
E' inoltre opportuno notare che il nostro vicino, il Consiglio d'Europa, ha elaborato su questi temi una serie di strumenti internazionali, alcuni giuridicamente vincolanti e altri no, a dimostrazione del fatto che il ciberspazio non è un'area in cui vige l'illegalità e che gli Stati membri sono tenuti a proteggere le libertà e i diritti individuali mediante le proprie leggi, nonché ricorrendo alla Convenzione sulla criminalità informatica e al protocollo aggiuntivo 3.
<SPEAKER ID="450" NAME="Claude Moraes" AFFILIATION="PSE">
(EN) Signora Commissario, non nutro alcun dubbio sul suo impegno in questo settore. So bene infatti che lei ha affrontato la questione nei dettagli. Tuttavia, per quanto riguarda la sua affermazione in merito al ciberspazio, "un'area in cui vige l'illegalità”, è convinta, soprattutto in relazione all'incitamento all'odio - che credo sia un reato penale in tutti gli Stati membri - che l'attuazione della decisione quadro, della direttiva sugli audiovisivi e di molti degli altri strumenti che lei ha menzionato riesca effettivamente ad arrestare la proliferazione di questi siti? I dati a nostra disposizione ci dicono proprio il contrario. Non ritiene opportuno intraprendere altre iniziative?
<SPEAKER ID="451" NAME="Jim Allister" AFFILIATION="NI">
(EN) Signora Commissario, non vi è reato di odio più grave dell'omicidio, e proprio questa settimana, nel mio collegio elettorale dell'Irlanda del Nord, terroristi repubblicani irlandesi si sono macchiati di tre omicidi di odio a danno di membri delle forze di sicurezza.
<P>
Eppure, poche ore dopo i crimini, numerosi siti Internet già lodavano questi orribili delitti e i loro autori. Chiedo quindi alla Commissione se, oltre a considerare i problemi connessi al razzismo e alla xenofobia, stia considerando l'opportunità di combattere l'abuso di Internet da parte delle mosche cocchiere del terrorismo.
<SPEAKER ID="452" NAME="Viviane Reding" LANGUAGE="EN">
Non ci sono scuse per nessun reato, ovunque esso abbia luogo - nel mondo reale o in quello digitale - ma naturalmente è molto più facile combattere il crimine nel mondo reale dal momento che ci sono gli strumenti necessari per intervenire direttamente. E' assai più difficile agire sulla rete mondiale, e per questo motivo abbiamo elaborato una serie di strumenti volti a contrastare questo tipo di reato.
<P>
Dai colloqui che ho avuto con il mio collega, Commissario Jacques Barrot, mi risulta che le forze di polizia stiano istituendo una rete di analisti per combattere la criminalità on line, ottenendo peraltro sempre maggiori successi nella cattura dei criminali. Tuttavia, il numero dei siti aumenta. Io stessa ho cercato di fare qualcosa in questo settore, con il programma "Internet più sicuro”, grazie al quale gli utenti di Internet - soprattutto i giovani - sanno come comportarsi quando si trovano di fronte a contenuti negativi. Per esempio, e non parlo esclusivamente di reati ma anche del bullismo informatico, che può avere conseguenze devastanti per i giovani, esiste uno speciale tasto di segnalazione con il quale possono chiedere aiuto.
<P>
Stiamo quindi cercando di contrastare la criminalità ricorrendo a metodi diversi: con l'aiuto delle forze di polizia, dotando educatori, genitori e bambini delle competenze necessarie a decidere autonomamente o a riferire gli eventuali problemi e, naturalmente, con programmi di alfabetizzazione informatica, di cui auspico una maggiore diffusione negli Stati membri. Le future generazioni dovranno possedere gli strumenti necessari a individuare la soluzione più opportuna e combattere, perché altrimenti Internet sarà soltanto fonte di problemi e preoccupazioni, e i genitori, per esempio, non consentiranno ai propri figli di navigare in Internet; non è certo questo il modo più giusto di procedere. Auspichiamo il progresso e il consolidamento di tutti gli aspetti positivi di Internet, e il blocco di tutte le componenti e i fattori negativi di Internet.
<P>
Per quanto riguarda la questione dell'omicidio, a cui ha fatto riferimento l'onorevole deputato nel suo precedente intervento, credo anch'io che sia un evento terribile, e che spetti alla polizia e alle forze di sicurezza intervenire per scongiurare il verificarsi di simili eventi. Gli strumenti di cui ho parlato naturalmente non devono essere considerati come la panacea di tutti i problemi della società, ma quando si tratta di criminalità non si discute; dobbiamo combatterla con forza e determinazione.
<P>
Oggetto: Tecnologie dell'informazione e della comunicazione (TIC) e società dell'informazione
<P>
La Commissione ha posto al centro dei suoi programmi lo sviluppo delle TIC e della società dell'informazione, il che potrebbe portare enormi benefici all'economia e alla società europee. Nonostante ciò, quali iniziative ha intrapreso la Commissione per garantire che certi settori della società europea, come anziani e persone con un basso reddito, non rimangano indietro o siano dimenticate in questo processo?
<SPEAKER ID="454" NAME="Viviane Reding" LANGUAGE="EN">
Le tecnologie dell'informazione e della comunicazione dispongono di un enorme potenziale per quanto riguarda il sostegno agli anziani. Ovviamente, è difficile sfruttare tale potenziale, dal momento che siamo in presenza di un effettivo divario digitale. Mi riferisco a quelle persone che hanno un estremo bisogno delle tecnologie informatiche ma non possono accedervi perché non hanno mai fatto uso di tali strumenti. Per esempio, soltanto il 15 per cento degli anziani usa Internet. Per questo dobbiamo realizzare una politica che ci consenta di abbattere questa barriera, giacché abbiamo bisogno delle TIC per consentire agli anziani di rimanere attivi e produttivi più a lungo, di continuare a impegnarsi grazie a servizi on line più accessibili e di godere di una migliore qualità della vita più a lungo.
<P>
Per questo motivo nel 2007 la Commissione ha presentato un piano d'azione, "Invecchiare bene nella società dell'informazione” proponendo misure concrete.
<P>
La prima misura riguarda la ricerca e l'innovazione, e mira a sviluppare e sperimentare tecnologie per garantire agli anziani assistenza sociale e vita autonoma. Credo sia importante riconoscere il ruolo svolto dalle nostre industrie in questo campo perché, attraverso questi programmi di ricerca, le industrie hanno sviluppato un'ampia gamma di meccanismi, servizi e prodotti che consentiranno agli anziani di restare più a lungo in casa propria.
<P>
La seconda misura prevede di sensibilizzare gli utenti e le autorità pubbliche istituendo un portale Internet sulle migliori prassi e un sistema di premi europei per le case intelligenti - per esempio le applicazioni per la vita autonoma.
<P>
La terza infine prevede di ridurre l'impostazione frammentaria nell'impiego di queste tecnologie in Europa.
<P>
Nel 2008, la Commissione ha approvato altre due iniziative.
<P>
La prima consisteva in un nuovo programma comune a sostegno della ricerca congiunta con gli Stati membri nel settore della domotica: si tratta di tecnologie per applicazioni all'ambiente domestico e per la mobilità, per l'assistenza agli utenti più anziani nella vita quotidiana e per applicazioni all'assistenza sociale.
<P>
La seconda riguardava la nuova comunicazione sulla e-accessibilità, e mirava a favorire l'uso di prodotti e servizi TIC da parte degli anziani e di persone con disabilità, invitando altresì gli Stati membri ad adottare tutte le misure necessarie a migliorare l'accessibilità dei siti web pubblici.
<P>
Conformemente a queste misure, da adesso al 2013 l'Unione europea, insieme agli Stati membri e al settore privato, investirà più di un miliardo di euro in ricerca e innovazione per la società in via di invecchiamento.
<P>
Come vede, consideriamo la questione con estrema serietà, e riteniamo di avere la possibilità di migliorare la qualità della vita in una società in via di invecchiamento.
<P>
Per quanto riguarda gli utenti a basso reddito, faccio riferimento innanzi tutto al secondo pacchetto del regolamento sul roaming che la commissione per l'industria, la ricerca e l'energia ha adottato ieri sera. Un elemento di questo pacchetto sta appunto nella riduzione dei prezzi per l'utilizzo di telefoni cellulari, linee terrestri, Internet, eccetera.
<P>
La Commissione inoltre ha istituito un quadro di valutazione del mercato dei consumatori che consente di monitorare i risultati del mercato dal punto di vista dei consumatori. Grazie ai dati forniti dal quadro di valutazione, potremo tutelare meglio gli interessi dei consumatori.
<P>
Anche le nuove proposte che sono state presentate al Parlamento e che riguardano la riforma del mercato delle telecomunicazioni mirano a rafforzare i diritti dei consumatori e degli utenti, per migliorare l'accessibilità e promuovere una società inclusiva.
<P>
E' stato proposto, per esempio, di modificare alcune disposizioni per tener conto delle esigenze degli anziani e delle persone con esigenze particolari, e questi dovranno essere gli obiettivi generali che regolano l'attività delle autorità normative nazionali.
<SPEAKER ID="455" NAME="Eoin Ryan" AFFILIATION="UEN">
(EN) Ringrazio la signora Commissario. Sono certo che la Commissione sta facendo moltissimo nel settore delle tecnologie dell'informazione; l'opera svolta da questa Istituzione è più che evidente. Ho visitato di recente il sito Twitter, e devo dire che sono rimasto colpito e sorpreso dalla quantità di informazioni sull'Unione europea contenute in questo sito. Esso fornisce una grande quantità di informazioni, e vorrei quindi esprimere la mia più sincera gratitudine.
<P>
Continuiamo però ad avere problemi con le persone svantaggiate e gli anziani per quanto riguarda l'accesso a Internet e l'utilizzo delle nuove tecnologie. La situazione è in continua evoluzione ma nel periodo che ci separa dalle elezioni di giugno abbiamo un'occasione importante, o piuttosto una sfida da raccogliere, e mi chiedo se la Commissione intenda coinvolgere un numero maggiore di persone per promuovere, in Internet, le elezioni per il Parlamento europeo che si terranno a giugno.
<SPEAKER ID="456" NAME="Silvia-Adriana Ţicău" AFFILIATION="PSE">
(RO) Vorrei congratularmi con la Commissione per la sua opera a favore dei bambini e Internet, e per la decisione di garantire una copertura totale della banda larga entro il 2010.
<P>
In Romania, anziani e genitori comunicano con i figli all'estero - possono effettivamente vederli e sentirli - in maniera economica ed efficiente. Vorrei sapere quindi che cosa sta facendo la Commissione per sviluppare i servizi on line. Mi riferisco in questo caso alle principali infrastrutture pubbliche.
<SPEAKER ID="457" NAME="Reinhard Rack" AFFILIATION="PPE-DE">
(DE) Signor Presidente, signora Commissario, l'industria produce attrezzature estremamente adatte ai vari scopi della società dell'informazione anche per utenti anziani e disabili. Detto questo, quasi tutti i telefoni cellulari, i pulsanti per le chiamate d'emergenza e gadget simili sono in vendita a prezzi estremamente alti.
<P>
La Commissione può fare qualcosa in merito? La vendita di strumenti tecnologici a prezzi molto alti non favorisce certo l'utenza.
<SPEAKER ID="458" NAME="Viviane Reding" LANGUAGE="EN">
Prima di tutto, parliamo di Internet e di elezioni, un tema che i candidati alle elezioni - sia i deputati già in carica sia quelli che si candidano per la prima volta - dovrebbero considerare con attenzione e sul quale dovrebbero sviluppare una migliore comunicazione con i cittadini. Negli ultimi anni sono state intraprese molte azioni positive con l'aiuto del Parlamento europeo, quindi non dovrebbe essere troppo difficile presentarle ai cittadini.
<P>
Basti guardare agli esempi di e-inclusione in Irlanda; posso fornire un elenco delle azioni intraprese nel territorio irlandese con aziende, centri di ricerca e ONG irlandesi. Sarà molto interessante, anche per i deputati al Parlamento europeo, illustrare quello che è stato fatto grazie al bilancio europeo per migliorare la vita dei cittadini.
<P>
La seconda domanda riguardava i vecchi e i giovani, e come migliorare le loro comunicazioni. Mia madre per esempio, che non aveva mai usato un telefono cellulare, ha deciso di comprarne uno per comunicare con i nipoti, perché ha capito che era l'unico modo per ricevere una loro telefonata. E adesso si inquieta se non la chiamano abbastanza spesso. Ho incontrato anch'io molte persone anziane che hanno cominciato a usare Internet grazie a Skype, per poter parlare con i figli o i nipoti residenti all'estero.
<P>
Per questo stiamo cercando di intraprendere le misure necessarie per realizzare un vero mercato interno delle comunicazioni in Europa, in modo che queste comunicazioni siano rapide e non molto costose.
<P>
Giungo così alla terza domanda, che riguarda il prezzo delle comunicazioni. Attualmente sono attivi numerosi servizi che riducono il prezzo delle comunicazioni. E' vero che tali servizi, o gli articoli particolarmente adatti ai più anziani, rimangono nel mercato interno perché il mercato non è ancora molto sviluppato e quindi i prezzi sono ancora alti.
<P>
C'è un'unica soluzione a tutto questo: sviluppare il mercato, perché se migliaia e migliaia di anziani cominceranno a utilizzare questi servizi e questi strumenti, il loro prezzo diverrà più accessibile. Dobbiamo quindi fare opera di sensibilizzazione per promuovere la diffusione di questi prodotti e servizi TIC che, ritengo, diverranno una delle soluzioni ai problemi della società in via di invecchiamento.
<P>
Oggetto: Controllo di Internet
<P>
È giunto alla mia attenzione che Internet è divenuto un porto sicuro per razzisti e altri bigotti dove proclamare le loro vedute.
<P>
La Commissione ha sollevato la questione e, in caso affermativo, quale azione sta avviando?
<P>
Le interrogazioni nn. 37 e 40 riceveranno risposta per iscritto.
<SPEAKER ID="460" NAME="Viviane Reding" LANGUAGE="EN">
L'interrogazione dell'onorevole deputato non è nuova, e questo dimostra che si tratta di un tema caro ai deputati al Parlamento europeo.
<P>
Ricorderò quindi la risposta che ho dato alle interrogazioni degli onorevoli Moraes - in materia di Internet e reati di odio, all'onorevole Luca Romagnoli sul contenuto e l'utilizzo dei blog, e a all'onorevole Robert Kilroy-Silk in tema di razzismo e violenza sui siti web sociali. E non mi limiterò a dirle che queste interrogazioni sono già state presentate, ma aggiungerò che la Commissione ha intrapreso alcune iniziative in questo settore.
<P>
Per quanto riguarda i siti web sociali, alcune settimane fa, tutti i fornitori dei siti web sociali si sono riuniti e hanno firmato un codice di condotta per aiutare bambini e adolescenti a combattere i contenuti negativi reperibili su tali siti.
<P>
Come sapete, la Commissione si oppone con forza a tutte le opinioni xenofobe e razziste cui si dà voce in Internet, nonché a tutti i tipi di incitamento all'odio menzionati dall'onorevole deputato nella sua interrogazione. Come spesso avviene in Internet, emerge un quadro caratterizzato da netti contrasti. In rete, gli aspetti più esaltanti si intrecciano in maniera inestricabile con quelli più cupi: da un lato, si offrono grandi opportunità per la diffusione e l'acquisizione di informazioni preziose e specifiche, che favoriscono una migliore coesione sociale; dall'altro, Internet diventa la sede ideale per dar voce a stereotipi, pregiudizi, opinioni diffamatorie e addirittura pericolose, come ha ricordato l'onorevole deputato nella sua interrogazione.
<P>
Sta proprio qui il pericolo: lo Stato deve intervenire e bloccare l'accesso ai siti web, o filtrare i risultati dei motori di ricerca, come avviene del resto nei regimi autoritari? Nei paesi democratici, come gli Stati membri dell'Unione europea, le restrizioni della libertà di espressione sono applicate in via straordinaria e regolate dallo stato di diritto.
<P>
E' opportuno notare che il Consiglio d'Europa ha sviluppato una serie di strumenti internazionali e giuridicamente vincolanti che, direttamente e indirettamente, riguardano Internet. Questi strumenti dimostrano che il ciberspazio non è un'area in cui vige l'illegalità, ma è soggetto allo stato di diritto. Mi limiterò a ricordare la Convenzione sulla criminalità informatica e il relativo protocollo aggiuntivo.
<P>
La Commissione ha anche adottato politiche volte a ridurre i contenuti razzisti on line, in particolare la raccomandazione relativa alla protezione dei minori e della dignità umana e al diritto di replica, che invita ad agire contro le discriminazioni su tutti i media.
<P>
Vorrei inoltre ricordarvi la decisione quadro sulla lotta contro talune forme ed espressioni di razzismo e xenofobia, che intende criminalizzare, anche sul piano internazionale, comportamenti come l'incitamento alla violenza o all'odio nei confronti di un gruppo di persone o di una persona che appartenga a quel gruppo. Si tratta di un reato penale se perpetrato mediante la diffusione e la distribuzione pubblica di scritti, immagini o altro materiale. Gli Stati membri hanno l'obbligo di rispettare le disposizioni della decisione quadro entro il 28 novembre 2010.
<P>
Sottolineo poi che la legislazione europea proibisce già l'incitamento all'odio basato su differenze di razza, sesso, religione o nazionalità nei programmi televisivi e alla TV on line.
<P>
Quindi disponiamo già di un'ampia gamma di meccanismi, strumenti legislativi e misure per applicare tali leggi. Ma come al solito, nella lotta contro i contenuti negativi non riusciamo a tenere il passo, e questi si ripresentano con estrema velocità - sia sui media tradizionali che su Internet.
<SPEAKER ID="461" NAME="Gay Mitchell" AFFILIATION="PPE-DE">
(EN) Ringrazio la signora Commissario per la sua risposta. In questi ultimi giorni, l'Irlanda del Nord è stata teatro di tre omicidi; come ha già ricordato un collega in un precedente intervento, sono stati uccisi due soldati e un poliziotto. Gli autori di questi reati sono persone che segretamente si arrogano il diritto di compiere simili efferatezze ispirate da bigotteria e malvagità, razzismo e xenofobia. Come tutti i loro simili, essi ricorrono a Internet come strumento di reclutamento e per diffondere la loro ideologia e le loro azioni malvagie.
<P>
Mi sembra evidente che con norme più rigorose per l'accesso alle chat room, che proibisse per esempio l'uso di Hotmail - confesso di essere un profano dell'argomento, ma so che viene utilizzato con estrema facilità - e l'obbligo di usare un sistema di posta elettronica che consenta la tracciabilità, sarebbe più facile individuare gli autori di simili reati, che non potrebbero essere perpetrati alla luce del giorno. Chiedo quindi alla signora Commissario di usare tutti i suoi poteri per continuare a occuparsi della questione, poiché non è accettabile che Internet venga usato a scopi razzisti e xenofobi.
<SPEAKER ID="462" NAME="Viviane Reding" LANGUAGE="EN">
Un reato è tale ovunque venga commesso, e per questo disponiamo di strumenti che ci consentono di perseguire i criminali che si rendano colpevoli di reati in Internet. Insieme al collega, Commissario Jacques Barrot, svilupperemo ulteriormente tali strumenti per rafforzarli e renderli più efficienti. Il problema di Internet, ovviamente, è che il suo campo d'azione si estende al di là del territorio nazionale, e per questo la collaborazione tra le forze di polizia e quelle che combattono contro il terrorismo e la criminalità organizzata dovrà essere consolidata. Negli ultimi anni abbiamo osservato una fruttuosa collaborazione tra queste forze; mi auguro e credo che tali sforzi continueranno.
<P>
Oggetto: Status di candidato della Serbia
<P>
Si continua a discutere sul conferimento alla Serbia dello status di paese candidato all'adesione all'UE. Può la Commissione far sapere se non ritiene rischioso conferire lo status di paese candidato, o addirittura di Stato membro, alla Serbia prima che alla Repubblica del Kosovo, considerando che Belgrado potrebbe sfruttare questo vantaggio per bloccare futuri negoziati di adesione della Repubblica del Kosovo con l'UE o qualsiasi altra forma di avvio di relazioni?
<SPEAKER ID="464" NAME="Leonard Orban">
membro della Commissione. - (RO) Le prospettive di adesione della Serbia all'Unione europea dipendono dall'effettivo rispetto dei criteri di adesione di Copenaghen da parte di questo paese, nonché dal rispetto delle condizioni fissate nell'ambito del processo di stabilizzazione e associazione, che comporta la necessità di un'effettiva e incondizionata cooperazione con il Tribunale penale internazionale per l'ex Iugoslavia.
<P>
La Serbia tuttavia non è un paese candidato e a tutt'oggi non ha richiesto di aderire all'Unione europea. Di conseguenza, non sono in grado di esprimere un parere su ciò che potrebbe accadere in futuro e sulle azioni che la Serbia potrebbe adottare in relazione al Kosovo.
<P>
Se la Serbia presentasse domanda formale di adesione, la Commissione europea, su richiesta del Consiglio, emetterebbe un progetto di opinione sulla base dei criteri obiettivi definiti e applicati a tutti gli Stati che chiedono di entrare nell'Unione europea. Successivamente, sarà il Consiglio europeo a decidere se concedere lo status di paese candidato oppure no.
<SPEAKER ID="465" NAME="Bernd Posselt" AFFILIATION="PPE-DE">
(DE) Signor Presidente, signor Commissario, personalmente nutro un profondo rispetto nei suoi confronti, ed è per questo che mi rammarico dell'assenza del Commissario Rehn, giacché la sua risposta è tutt'altro che soddisfacente. In effetti, avrei potuto stamparla direttamente da Internet.
<P>
Sarò più esplicito sul merito della mia interrogazione. Attualmente sono in corso negoziati con la Serbia per la stipula di un accordo di stabilizzazione. Vorrei richiamare l'attenzione della Commissione sul pericolo che la Serbia impedisca al Kosovo di aderire all'Unione europea, alle Nazioni Unite e al Consiglio d'Europa. La mia interrogazione quindi si proponeva di capire che cosa sia opportuno fare per scongiurare il ripetersi del blocco imposto dalla Slovenia alla Croazia.
<SPEAKER ID="466" NAME="Leonard Orban">
membro della Commissione. - (RO) Come ho già detto nella mia risposta, non desideriamo in alcun modo pianificare le azioni che potremmo adottare in futuro. In questo momento, la Serbia non ha presentato domanda di adesione all'Unione europea. Vedremo che cosa succederà in futuro.
<P>
Quindi, come ho detto, non ha senso prevedere situazioni del tutto ipotetiche che potrebbero verificarsi in futuro.
<P>
Oggetto: Adesione della Serbia
<P>
Intende la Commissione raccomandare esplicitamente e fermamente che non è possibile alcun progresso sull'adesione della Serbia all'Unione europea fintanto che non siano stati consegnati all'Aia i due ultimi ricercati dal Tribunale penale internazionale per l'ex Iugoslavia, Ratko Mladic e Goran Hadzic?
<SPEAKER ID="468" NAME="Leonard Orban">
membro della Commissione. - (RO) L'adesione della Serbia all'Unione europea dipende dal rispetto, da parte della Serbia, di una condizione politica, ossia l'incondizionata cooperazione con il Tribunale penale internazionale per l'ex Iugoslavia, oltre al rispetto di tutti gli altri obblighi che rappresentano una conditio sine qua non per l'integrazione nell'UE.
<P>
Da questo punto di vista, la Commissione condivide le conclusioni che il Consiglio ha raggiunto nell'aprile 2008: l'incondizionata cooperazione con il Tribunale penale internazionale per l'ex Iugoslavia, e di conseguenza il dispiegamento di ogni possibile sforzo per arrestare e consegnare alla giustizia coloro che sono stati incriminati, sono elementi essenziali del processo di stabilizzazione e associazione.
<P>
Da questo punto di vista, la valutazione svolta dal procuratore generale del Tribunale penale internazionale, Serge Brammertz, riveste particolare importanza. Abbiamo istituito contatti stretti e permanenti con lui; inoltre, il Commissario Rehn ha colto ogni occasione per richiamare le autorità serbe al pieno rispetto delle raccomandazioni avanzate dal procuratore generale nella sua relazione, pubblicata nel dicembre 2008 e inviata al Consiglio di sicurezza dell'ONU.
<P>
Questo è certamente il modo più efficace per consentire alla Serbia di cooperare incondizionatamente con il Tribunale penale internazionale e realizzare effettivi progressi, raggiungendo così l'obiettivo di diventare uno Stato membro dell'Unione europea.
<SPEAKER ID="469" NAME="Sarah Ludford" AFFILIATION="ALDE">
(EN) Nella mia veste di ex-membro della delegazione parlamentare competente, sono certamente favorevole alla possibilità che la Serbia realizzi i progressi necessari per l'adesione all'UE, e lo stesso dicasi per tutti i paesi dei Balcani occidentali.
<P>
Il problema riguarda il significato che attribuiamo alle parole "l'adesione della Serbia dipenderà dalla sua incondizionata cooperazione con il Tribunale penale internazionale”; sorge quindi spontanea la domanda: in quale momento faremo scattare questo criterio?
<P>
Vorrei che il Commissario affermasse con nettezza che, nelle prossime settimane, non vi saranno altri progressi a meno che i latitanti non vengano consegnati alla giustizia.
<P>
Vorrei altresì che mi garantisse che non saranno possibili ulteriori progressi per quanto riguarda l'adesione della Croazia, a meno che il Tribunale penale internazionale si dichiari soddisfatto dell'incondizionata cooperazione in merito alle prove e ai testimoni concernenti i cittadini croati che il Tribunale ha invitato a presentarsi.
<SPEAKER ID="470" NAME="Bernd Posselt" AFFILIATION="PPE-DE">
(DE) Signor Presidente, sostengo l'interrogazione presentata dall'onorevole Ludford. Il Commissario ha giustamente affermato che questo è un criterio per quanto riguarda la Serbia. Egli però non ci ha detto se la Serbia rispetta tale criterio. Gradirei una risposta su questo punto. La Serbia rispetta il criterio della cooperazione incondizionata? Sappiamo che è così per la Croazia.
<SPEAKER ID="471" NAME="Leonard Orban" LANGUAGE="EN">
Lei sa bene che in seno al Consiglio esistono opinioni diverse sulla questione, e che non vi è unanimità sulla posizione del Consiglio in materia. Quindi, come ho detto nella mia precedente risposta, la Commissione condivide i pareri espressi dal Consiglio - e mi riferisco alle conclusioni raggiunte dal Consiglio nell'aprile 2008 - e cioè che per il proseguimento del processo è essenziale una cooperazione incondizionata con il Tribunale.
<SPEAKER ID="472" NAME="Presidente">
Le interrogazioni nn. 43 e 44 riceveranno risposta per iscritto.
<P>
Oggetto: Appropriazione di beni greco-ciprioti nella parte occupata di Cipro, con finanziamenti da parte della Turchia
<P>
Secondo quanto denunciato pubblicamente dall'ex ministro degli Esteri della Repubblica di Cipro, Erato Markoulli, vi è un forte aumento dell'appropriazione di beni greco-ciprioti nella penisola occupata della Karpasia, con finanziamenti da parte della Turchia.
<P>
La sig.ra Markoulli partecipa a colloqui per la soluzione del problema di Cipro, e a quanto pare la questione in oggetto è emersa in tale contesto, ma anche in base ad altre informazioni. La Turchia - paese candidato all'adesione all'UE, ma che allo stesso tempo occupa un territorio di uno Stato membro dell'UE, la Repubblica di Cipro - organizza l'appropriazione di beni appartenenti a cittadini europei e viola in questo modo il diritto internazionale, i diritti individuali e i principi e i valori dell'UE.
<P>
Come qualifica la Commissione questa politica della Turchia? È essa compatibile con la politica di paese candidato a diventare Stato membro dell'UE? Intende la Commissione adottare misure nei confronti della Turchia - e se sì, quali - per l'appropriazione di beni di proprietà greco-cipriota nella parte di Cipro occupata?
<SPEAKER ID="474" NAME="Leonard Orban">
membro della Commissione. - (RO) La Commissione non ignora il problema dell'appropriazione di beni appartenenti a cittadini greco-ciprioti nella parte settentrionale di Cipro. La Commissione è consapevole di questo problema, che si è aggravato quando Cipro ha aderito all'Unione europea il 1° maggio 2004, e condivide la preoccupazioni espresse dall'onorevole deputato.
<P>
Per quanto riguarda i casi specifici a cui ha fatto riferimento l'onorevole deputato nel suo intervento, la Commissione non possiede informazioni in materia e non è perciò in grado di esprimersi.
<P>
La Commissione europea riafferma il suo incondizionato impegno a sostegno degli sforzi dei dirigenti delle comunità greco-cipriota e turco-cipriota, volti a individuare una soluzione globale del problema cipriota sotto gli auspici delle Nazioni Unite. Tale accordo contribuirebbe a risolvere i problemi delle proprietà sull'isola, a cui ha fatto riferimento l'onorevole deputato.
<SPEAKER ID="475" NAME="Yiannakis Matsis" AFFILIATION="PPE-DE">
(EL) Signor Presidente, sono un deputato cipriota, ho sostenuto l'integrazione della Turchia in Europa fin dai tempi del Presidente Ozal, e la sostengo a tutt'oggi.
<P>
Nella sentenza della Corte europea dei diritti dell'uomo sul quarto ricorso interstatale si legge che la Turchia è responsabile dell'appropriazione di beni greco-ciprioti. A questo punto, che cosa dobbiamo fare? Come possiamo affrontare questa situazione, che si ripete anno dopo anno? Ci sono forse diritti umani di prima e seconda categoria? E il rispetto di tali diritti dipende forse dalle dimensioni del paese interessato?
<SPEAKER ID="476" NAME="Leonard Orban">
membro della Commissione. - (RO) La Commissione ha sempre incoraggiato la Turchia ad applicare tutte le decisioni della Corte europea dei diritti dell'uomo. Domani, in Assemblea plenaria, si terrà un dibattito, e la questione verrà quindi discussa.
<P>
Oggetto: Apertura del capitolo "energia” nelle trattative dell'UE con la Turchia
<P>
La recente crisi del gas tra la Russia e l'Ucraina evidenzia di nuovo l'importanza della diversificazione delle fonti e delle vie di trasporto dell'energia per l'UE. La Turchia, candidata all'adesione, è un paese di transito strategico e anche in tale ottica ha una grande importanza per la sicurezza energetica dell'UE. Di conseguenza diventa ancora più importante che le trattative dell'UE con la Turchia sul capitolo energetico siano condotte senza intoppi e non vengano bloccate da determinati Stati membri per ragioni politiche.
<P>
Intende la Commissione impegnarsi affinché sia aperto detto capitolo negoziale? Può indicare un calendario in materia? Qual è il maggiore ostacolo all'apertura senza intoppi del capitolo negoziale "energia” nel quadro delle trattative?
<P>
Le interrogazioni nn. 47 e 48 riceveranno risposta per iscritto.
<SPEAKER ID="478" NAME="Leonard Orban">
membro della Commissione. - (RO) La Commissione europea ritiene che la Turchia sia sufficientemente preparata ad avviare negoziati sul capitolo "energia”, e quindi ha raccomandato che questo capitolo venisse aperto nella primavera 2007. Il nostro punto di vista in materia non è mutato.
<P>
Tuttavia, per aprire un capitolo è necessaria l'unanime approvazione di tutti gli Stati membri, condizione che finora non è stata soddisfatta. Nel contesto della recente crisi energetica, riteniamo anche noi come lei che gli interessi dell'Unione europea e quelli della Turchia sarebbero meglio tutelati da una più stretta collaborazione e dall'adeguamento della legislazione turca a quella comunitaria nel settore energetico.
<P>
L'avvio dei negoziati nel settore dell'energia apporterebbe un decisivo contributo al raggiungimento di tale obiettivo.
<SPEAKER ID="479" NAME="Vural Öger" AFFILIATION="PSE">
(DE) La Commissione quindi adotterà le misure necessarie a garantire l'apertura del capitolo, o ci limiteremo invece ad aspettare che tutti gli Stati membri siano d'accordo? La Commissione non esercita alcuna influenza sugli Stati membri?
<SPEAKER ID="480" NAME="Leonard Orban">
membro della Commissione. - (RO) Queste sono le norme. La Commissione ha avanzato una proposta, e adesso spetta al Consiglio decidere all'unanimità se il capitolo è aperto oppure no.
<P>
Queste sono le procedure e dobbiamo rispettarle.
<P>
Oggetto: Sostegno al mercato
<P>
Agli inizi di gennaio la Commissione s'impegnava a introdurre nuove misure per sostenere il settore lattiero-caseario e il reddito dei produttori europei al fine di contrastare alcuni effetti negativi dell'attuale crisi economica in tale comparto. Prevede la Commissione d'impegnarsi per sostenere anche altri settori agricoli e produttori colpiti dall'attuale crisi economica?
<P>
Oggetto: Il settore lattierocaseario europeo
<P>
Il Commissario ha introdotto provvedimenti per sostenere il settore lattierocaseario. La Commissione reintrodurrà le restituzioni all'esportazione per burro, latte scremato in polvere, latte intero in polvere e formaggio. Inoltre la Commissione acquisterà quantitativi superiori a quelli previsti di burro e latte scremato in polvere se la situazione del mercato lo richiederà. Ritiene la Commissione che queste misure siano sufficienti per arginare l'andamento al ribasso dei prezzi nell'UE e in particolare nel settore lattierocaseario irlandese?
<SPEAKER ID="482" NAME="Mariann Fischer Boel" LANGUAGE="EN">
Le due interrogazioni presentate dagli onorevoli Harkin e Ó Neachtain riguardano essenzialmente lo stesso tema. Vi ringrazio per avermi dato l'occasione di rispondere congiuntamente.
<P>
Sono lieta di annunciare che recentemente la Commissione ha adottato alcune misure per il settore lattierocaseario nel tentativo di arrestare la spirale al ribasso dei prezzi.
<P>
Abbiamo introdotto l'ammasso privato in anticipo, rispetto a quanto facciamo di solito. Abbiamo inoltre avviato il sistema di intervento, con il quale speriamo di stabilizzare i prezzi del burro e del latte scremato in polvere, giacché tale sistema di intervento eliminerà certamente grandi quantitativi dal mercato.
<P>
Originariamente, avevamo introdotto un livello pari a 30 000 tonnellate di burro e 109 000 tonnellate di latte in polvere ma, come ho affermato di recente, saremo in grado o comunque disposti a superare tali cifre aprendo una procedura di gara.
<P>
Di recente le restituzioni all'esportazione per il settore lattierocaseario sono state ulteriormente mitigate. E' evidente che dobbiamo affrontare un significativo calo dei prezzi sui mercati mondiali, benché l'Europa non abbia aumentato la propria produzione, nonostante l'incremento del 2 per cento delle quote latte che è stato concordato per l'aprile scorso.
<P>
Credo quindi di poter dire, a coloro che sostengono che il calo dei prezzi è dovuto all'aumento della quota, che non è così; è evidente infatti che, nonostante l'incremento del 2 per cento della quota, la produzione è rimasta a un livello inferiore a quello solitamente registrato in passato.
<P>
Con l'introduzione delle restituzioni all'esportazione, tuttavia, dovremmo avere una situazione più favorevole ai produttori lattierocaseari dell'Unione europea, quanto alla loro presenza sul mercato mondiale. Al contempo, anche questo può mitigare lo squilibrio all'interno del mercato lattierocaseario.
<P>
Per rispondere alla specifica interrogazione dell'onorevole Ó Neachtain, il settore lattierocaseario irlandese, che è caratterizzato da una quantità relativamente alta di latte trasformato in burro e in latte scremato in polvere, e da un'esportazione piuttosto consistente all'esterno dell'Unione europea, potrà trarre un vantaggio particolare dalle misure adottate dalla Commissione.
<P>
Posso garantirvi che stiamo seguendo da vicino la situazione del mercato lattierocaseario, come è evidente dal fatto che due settimane fa abbiamo effettivamente incrementato le restituzioni all'esportazione nel settore lattierocaseario, e siamo disposti ad adottare tutte le misure necessarie.
<P>
Naturalmente, anche il settore è responsabile dell'adattamento della produzione alla domanda, per cercare di tornare a una situazione di redditività, e l'onorevole Harkin vuole sapere se la Commissione ha predisposto piani simili per altri settori.
<P>
Presumo che l'interrogazione potrebbe riguardare le restituzioni per il settore della carne di maiale, ma devo dire che attualmente, non vedo alcun motivo per introdurre restituzioni all'esportazione in questo settore dal momento che il numero di scrofe incinte e il numero di porcellini è in calo. Quindi, i quantitativi immessi sul mercato europeo diminuiranno, e ci auguriamo che di conseguenza aumenteranno i prezzi.
<P>
Dobbiamo inoltre tener conto che, per quanto riguarda la produzione di carne di maiale, la situazione è del tutto diversa rispetto alla fine del 2007 perché attualmente i prezzi dell'energia e i prezzi di produzione dei mangimi sono notevolmente inferiori al livello registrato quando abbiamo introdotto le restituzioni all'esportazione per il settore della carne di maiale.
<P>
Potete quindi star certi che continueremo a vigilare e a seguire da vicino i futuri sviluppi. Non sottovaluto le difficoltà del settore lattierocaseario, e credo che ormai da decenni non si verificasse una situazione simile a quella odierna.
<SPEAKER ID="483" NAME="Marian Harkin" AFFILIATION="ALDE">
(EN) La ringrazio per aver risposto con tanta precisione, signora Commissario. Lei ha parlato delle misure che la Commissione ha adottato per arrestare la spirale al ribasso dei prezzi. Come sapete, attualmente i prezzi del latte sono inferiori ai costi di produzione. La sopravvivenza di molti allevatori è appesa a un filo.
<P>
Ho sentito con piacere che la Commissione intende adottare tutte le misure necessarie. Con questo, intende dire che sarebbe disposta a ricorrere più frequentemente ad alcuni degli strumenti di cui dispone per la gestione del settore lattierocaseario, come le restituzioni all'esportazione, gli aiuti all'ammasso privato e l'intervento?
<P>
Le sarei grata se volesse chiarire questo punto.
<SPEAKER ID="484" NAME="Seán Ó Neachtain" AFFILIATION="UEN">
(GA) Signor Presidente, anch'io desidero ringraziare la signora Commissario per la sua esaustiva risposta. Come lei sa, i produttori di latte stanno attraversando un periodo assai difficile. Il costo di produzione del latte è superiore al prezzo di vendita.
<P>
Sono d'accordo con lei per quanto riguarda l'Irlanda, ma sarebbe possibile, a questo punto, realizzare una politica di intervento per alzare i prezzi? Gli allevatori non possono continuare a produrre latte nelle attuali condizioni.
<SPEAKER ID="485" NAME="Jim Allister" AFFILIATION="NI">
(EN) Signora Commissario, con quale senso di urgenza la Commissione intende impegnarsi per garantire il livellamento dei prezzi nel mercato lattierocaseario? Non c'è il pericolo che, ricorrendo a frammentarie misure incrementali, ci voglia ancora più tempo per invertire l'attuale tendenza del mercato? Ed è proprio il tempo che ci manca. Non crede sia giunto il momento di mostrare maggiore audacia per quanto riguarda le restituzioni alle esportazioni? Signora Commissario, questo settore sta morendo in piedi.
<SPEAKER ID="486" NAME="Jim Higgins" AFFILIATION="PPE-DE">
(EN) Signora Commissario, desidero ringraziarla, ed esprimere il mio particolare apprezzamento per la sua decisione di reintrodurre l'intervento come misura di breve periodo, proprio in considerazione della situazione critica che stiamo vivendo.
<P>
Signora Commissario, concorderà con me se dico che abbiamo quattro problemi: prima di tutto, il tasso di cambio tra l'euro e la sterlina; in secondo luogo, il calo della produzione derivante dallo scandalo della melammina in Asia e in Cina; in terzo luogo, l'aumento della produzione del 3 per cento registrato negli Stati Uniti e infine, ultimo ma non meno importante aspetto, il nostro vecchio nemico - il Brasile. Non sarebbe opportuno esercitare un costante monitoraggio sulle tendenze mondiali per essere pronti ad affrontare questo tipo di situazioni?
<SPEAKER ID="487" NAME="Mariann Fischer Boel" LANGUAGE="EN">
In primo luogo, ho chiaramente espresso la mia disponibilità a utilizzare gli strumenti gestionali di cui disponiamo. Ci sono dei limiti però, ed è importante evitare qualunque tipo di decisione che possa rivelarsi controproducente. Dobbiamo ricordare che l'intervento è una misura efficace ma - sono lieta di sentirvelo dire - di breve periodo. Di conseguenza non dobbiamo eliminare questo strumento, ma piuttosto applicarlo al mercato in una fase successiva; questo forse prolungherà la crisi, ma non è possibile abolirlo tout court.
<P>
Come ho detto in precedenza, abbiamo dato prova del nostro impegno dieci giorni fa aumentando le restituzioni all'esportazione - sia per il burro che per il latte in polvere - e adesso stiamo svolgendo un attento monitoraggio del mercato.
<P>
Per quanto riguarda la compensazione, apparentemente molti allevatori hanno dimenticato che, in seguito alla riforma del 2003, essi hanno ricevuto una compensazione mediante pagamento diretto, e quindi un importo che non è legato alla singola vacca da latte, ma viene calcolato sulla base della produzione storica ottenuta tra il 2000 e il 2002, viene adesso incorporato nel pagamento diretto.
<P>
Talvolta inoltre devo ricordare ad alcuni allevatori che questa compensazione c'è già stata. Mi rendo conto che questa non è una risposta del tutto soddisfacente data la difficile situazione, ma vorrei assicurarvi che abbiamo preso in considerazione il problema.
<P>
All'inizio di gennaio, durante la settimana verde di Berlino, mi sono espressa con estrema chiarezza, affermando la mia disponibilità a spendere parte dei fondi non spesi nell'ambito del bilancio 2009, e la Commissione ha proposto di spendere 1,5 miliardi di euro nel 2009 per colmare il divario derivante dalla mancata entrata in vigore del controllo sanitario fino al 1° gennaio 2010, quando il pacchetto varato per affrontare le nuove sfide diverrà esecutivo.
<P>
La disponibilità degli Stati membri a spendere 1,5 miliardi di euro non dipende da me, ma dai capi di Stato e dai ministri delle Finanze, e mi auguro che, se i deputati al Parlamento europeo eserciteranno una certa pressione sui propri governi nazionali, sarà possibile raggiungere una soluzione.
<P>
Sono del tutto d'accordo sui tre problemi che hanno generato la situazione attuale. Per l'Irlanda, l'esportazione nel Regno Unito con un tasso di cambio che rende la vita ancora più difficile, ovviamente rappresenta un enorme svantaggio, soprattutto per gli allevatori irlandesi. Non sottovaluto le conseguenze derivanti dallo scandalo cinese, che ha diffuso una maggiore cautela per quanto riguarda il consumo di prodotti lattierocaseari.
<P>
L'aumento registrato sui mercati mondiali non è stato generato esclusivamente dagli Stati Uniti. Anche la Nuova Zelanda ha conosciuto un aumento considerevole, i cui effetti si sono fatti sentire sui mercati mondiali con le conseguenze che ho menzionato. In generale, mi auguro che la produzione sui mercati mondiali si ridurrà, perché si tratta di un problema globale, che non investe soltanto i produttori europei. In questo momento, è assai difficile guadagnare nel settore lattierocaseario. Non esiteremo quindi a utilizzare gli strumenti a nostra disposizione in maniera adeguata ed equilibrata.
<P>
Oggetto: Etichettatura dei prodotti di carne ovina
<P>
Al momento non vi è una legislazione specifica dell'UE sulle etichette di origine per quanto concerne le carni ovine. Di conseguenza, le tecniche di etichettatura applicate per i prodotti ovini all'interno dell'Unione europea sono molte e varie.
<P>
Intende il Commissario introdurre un regolamento comunitario per l'etichettatura dei prodotti di carni ovine che consenta ai consumatori di distinguere i prodotti dell'UE da quelli provenienti da paesi terzi?
<SPEAKER ID="489" NAME="Mariann Fischer Boel" LANGUAGE="EN">
Sono assolutamente convinta che gli allevatori europei possano andare orgogliosi dei propri standard, e la Commissione è favorevole a qualsiasi iniziativa a sostegno degli allevatori, anche nel settore del bestiame, per comunicare con i consumatori in merito all'origine dei prodotti.
<P>
Come ha affermato l'onorevole deputato, attualmente l'Unione europea non dispone di alcuno strumento legislativo specifico concernente l'etichettatura di origine per il settore della carne ovina.
<P>
Ovviamente, le norme generali del mercato interno riguardanti l'etichettatura e la pubblicità dei prodotti alimentari valgono anche per la carne ovina. Tali norme prevedono l'obbligatorietà dell'etichettatura di origine nei casi in cui i consumatori possano essere ingannati in merito alla vera origine o provenienza dei prodotti alimentari.
<P>
A giudizio della Commissione, la possibilità che i consumatori vengano ingannati in merito all'origine della carne ovina non rappresenta un problema generale. Quindi, la recente proposta di regolamento sulle informazioni alimentari ai consumatori, presentata dalla Commissione, non amplia l'elenco a cui si applica l'etichettatura di origine obbligatoria.
<P>
Vorrei sottolineare che l'etichettatura di origine per la carne di manzo e i relativi prodotti rappresenta un caso particolare, e sappiamo bene che è stata varata in seguito alla crisi dell'ESB. Per riguadagnare la fiducia dei consumatori, si decise di offrire loro maggiori informazioni sulla carne di manzo mediante una chiara etichettatura del prodotto, che ne indica l'origine.
<P>
E' anche importante ricordare che l'attuale legislazione consente l'etichettatura volontaria della carne ovina. Se l'intera catena di approvvigionamento si accordasse su questo sistema di etichettatura, le informazioni supplementari fornite ai consumatori potrebbero aggiungere valore ai prodotti.
<P>
Perché il mercato interno funzioni agevolmente, la proposta di regolamento della Commissione sulle informazioni alimentari ai consumatori ha realizzato un contesto nell'ambito del quale fornire indicazioni di origine volontarie.
<P>
In particolare, per quanto riguarda la carne ovina, quando si menziona l'origine, si devono fornire informazioni sulle diverse località di nascita, allevamento e macellazione dell'animale. Se queste fasi del processo produttivo hanno avuto luogo in diversi Stati membri, tutte le origini dovranno essere indicate.
<P>
Guardando al futuro, la Commissione sta considerando l'opportunità di etichettare tutti i diversi prodotti agricoli per indicare il luogo di allevamento, e in particolare se i requisiti di allevamento previsti dall'Unione europea sono stati seguiti.
<P>
So bene che, durante la consultazione pubblica sul libro verde concernente la qualità dei prodotti agricoli, i soggetti interessati al settore della carne ovina si sono dichiarati favorevoli all'obbligatorietà dell'etichettatura di origine. Nel maggio 2009, la Commissione pubblicherà una comunicazione volta a individuare il giusto equilibrio tra semplificazione, trasparenza e specifica dei prodotti. Su questo tema si terrà una conferenza organizzata dalla Presidenza ceca per giovedì e venerdì di questa settimana, e sono certa che l'etichettatura sarà oggetto di una discussione vivace e interessante. Questo è importante; non è certo di facile realizzazione, perché nessuno vuole leggere romanzi sull'imballaggio dei prodotti alimentari venduti nei supermercati, quindi credo che dovremmo cercare di individuare il giusto equilibrio e la soluzione più opportuna. Mi compiaccio dei vari commenti che abbiamo già avuto in merito al libro verde.
<SPEAKER ID="490" NAME="Liam Aylward" AFFILIATION="UEN">
(EN) Signora Commissario, ho accolto con particolare favore la notizia della prossima conferenza, e credo in effetti che possiamo essere orgogliosi dello standard dei prodotti alimentari europei: sono senz'altro d'accordo con lei su questo punto.
<P>
Vorrei menzionare adesso la proposta di rendere obbligatoria l'identificazione elettronica degli ovini, a partire dal gennaio 2010, che la Commissione intende sostenere nonostante il parere dei membri della commissione per l'agricoltura e lo sviluppo rurale e delle organizzazioni degli allevatori. Nella nostra veste di deputati, abbiamo messo in discussione le implicazioni operative e i costi dell'identificazione elettronica obbligatoria, e le disastrose conseguenze per un settore già in grave declino. La Commissione prenderebbe in considerazione l'opportunità di concedere un ulteriore rinvio o di eliminare l'obbligatorietà di questo strumento? Altrimenti, la Commissione intende considerare la possibilità di sostenere i costi supplementari derivanti dall'obbligatorietà dell'identificazione elettronica?
<SPEAKER ID="491" NAME="Mariann Fischer Boel" LANGUAGE="EN">
In primo luogo dirò che se desiderate tenere una discussione approfondita sull'identificazione elettronica degli ovini, come probabilmente saprete, dovete invitare un altro Commissario - il Commissario responsabile della protezione dei consumatori - ma sarò ben lieta di commentare la questione.
<P>
Apparentemente il Consiglio ha raggiunto l'unanimità su questo tema. Ho occasione di viaggiare frequentemente, e di incontrare molte persone che ritengono che il sistema di identificazione elettronica distruggerà molti piccoli produttori a causa dei costi eccessivi. Credo che dovreste considerare l'opportunità di ricorrere ai fondi per lo sviluppo rurale, per cercare di ridurre i costi dell'identificazione elettronica. Esiste una linea di finanziamento chiamata "adeguamento degli standard” che può essere utilizzata per richiedere fondi per lo sviluppo rurale per quei costi supplementari che certamente avranno pesanti conseguenze per molti dei piccoli allevatori di ovini.
<SPEAKER ID="492" NAME="Presidente">
Le interrogazioni cui non è stata data risposta per mancanza di tempo, riceveranno risposta per iscritto (vedi Allegato).
<P>
Con questo si conclude il Tempo delle interrogazioni.
<P>
(La seduta, sospesa alle 20.05, riprende alle 21.00)
