<CHAPTER ID="005">
Premio Sacharov 2007 (annuncio del titolare)
<SPEAKER ID="045" NAME="Presidente">
Onorevoli colleghi, ho un altro annuncio da fare prima che passiamo al bilancio. In occasione della sua riunione di questa mattina - giovedì, 25 ottobre - la Conferenza dei presidenti ha scelto all'unanimità il vincitore del Premio Sacharov. Per il suo impegno nei confronti delle vittime troppo a lungo dimenticate del Darfur, la Conferenza ha deciso di assegnare il premio a Salih Mahmoud Osman.
<P>
(Applausi)
<P>
Da oltre 20 anni, Salih Mahmoud Osman, avvocato per i diritti umani e membro dell'organizzazione sudanese contro la tortura, difende innumerevoli vittime del conflitto nel Darfur, che sono state imprigionate arbitrariamente, portate via dalle loro case e torturate o che affrontano la pena di morte. Il suo seggio nel parlamento sudanese gli permette ora di portare la sua causa all'attenzione della comunità internazionale, sebbene a volte a costo di un grande sacrificio personale.
<P>
Salih Mahmoud Osman lotta per la causa del dialogo e della giustizia contro la violenza e la tirannia. Senza democrazia non vi può essere giustizia. Conferendo a Salih Mahmoud Osman il Premio Sacharov, il Parlamento europeo desidera appoggiare l'operato di questo uomo coraggioso che è diventato la voce del Darfur e, attraverso di lui, appoggiare l'instaurazione dello Stato di diritto in Sudan.
<P>
La presentazione ufficiale del premio si terrà a Strasburgo martedì, 11 dicembre.
<P>
Desidero inoltre informarvi che la Conferenza dei Presidenti è stata altresì unanime circa l'idea di dover considerare un modo appropriato per onorare la giornalista russa assassinata Anna Politkovskaja, e...
<P>
(Applausi)
<P>
... la Conferenza dei presidenti deciderà in occasione del suo prossimo incontro quale forma assumerà tale tributo.
