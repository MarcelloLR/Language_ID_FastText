<CHAPTER ID="002">
Dichiarazioni della Presidenza
<SPEAKER ID="006" NAME="Presidente">
Onorevoli colleghi, qualche giorno fa ricorreva il quinto anniversario del più grande allargamento nella storia dell'Unione europea. Il 1o maggio 2004, 75 milioni di persone di dieci paesi dell'Europa centrale e orientale e del Mediterraneo - cioè Estonia, Lettonia, Lituania, Polonia, Repubblica ceca, Slovacchia, Ungheria, Slovenia, Malta e Cipro - hanno manifestato la loro gioia di diventare cittadini dell'Unione europea. All'allargamento è poi seguita, nel 2007, l'adesione di Romania e Bulgaria.
<P>
Che tutto questo sia stato possibile rappresenta uno degli avvenimenti più sorprendenti dei nostri tempi. Dopo aver sofferto sessant'anni di oppressione, per i popoli dell'Europa centrale e orientale l'allargamento dell'Unione europea ha rappresentato il completamento del processo di riunificazione del nostro continente, fondato sui valori condivisi della libertà, della democrazia, dello stato di diritto e del rispetto dei diritti umani e della dignità umana. Il risultato di tale processo è che l'Unione europea ha acquisito forza, diversità e ricchezza culturale. Il processo di allargamento era ed è un'esperienza arricchente per ciascuno Stato membro ma anche per l'Unione nel suo complesso.
<P>
A cinque anni di distanza, questo evento di portata storica si è rivelato un grande successo per l'Unione europea. Il suo significato per la vita quotidiana dei nostri cittadini cresce costantemente. Dopo la schiavitù del comunismo, il processo di allargamento ha contribuito a fare della democrazia una realtà quotidiana e a rafforzare la stabilità del nostro continente. L'allargamento ha migliorato le condizioni di vita dei nuovi Stati membri e ha dato un forte stimolo all'intera economia europea, perché anche i vecchi Stati membri hanno beneficiato delle nuove opportunità di esportare e investire, oltre che di un mercato più ampio. In sostanza, l'adesione di dodici nuovi membri ha rafforzato la posizione dell'Unione europea a livello mondiale e le ha conferito maggiore peso come protagonista della politica e dell'economia internazionali.
<P>
Nei cinque anni trascorsi dall'allargamento, il Parlamento europeo e le altre istituzioni dell'Unione europea sono riusciti a integrare i nuovi membri. Abbiamo imparato a venirci incontro a metà strada e a collaborare più da vicino. Ma un'Unione più grande e più diversa ha bisogno di una collaborazione più stretta e di una maggiore capacità di agire.
<P>
Il trattato di Lisbona indica le riforme fondamentali che sono necessarie per adeguare le istituzioni comunitarie alle conseguenze dell'allargamento e per metterle in condizione di rispondere alle sfide che abbiamo davanti. Anche se la discussione della ratifica del trattato di Lisbona non è ancora conclusa, dovrebbe essere possibile conseguire un risultato positivo all'inizio del prossimo anno, e speriamo che mercoledì prossimo dal Senato ceco ci giunga un messaggio favorevole.
<P>
(Applausi)
<P>
Onorevoli colleghi, dobbiamo essere molto lieti di far parte oggi di questa comunità; come si dice così bene nella dichiarazione di Berlino del 25 marzo 2007, "ci siamo uniti per il meglio”. Abbiamo motivo di essere soddisfatti e grati.
<P>
Ora dobbiamo parlare di una vicenda molto allarmante. Desidero esprimere la nostra profonda preoccupazione per la tragica situazione in cui versa la giornalista irano-statunitense Roxana Saberi, condannata a otto anni di carcere perché, così la si accusa, avrebbe svolto azione di spionaggio per conto degli Stati Uniti. E' attualmente detenuta nella prigione di Evin, a Teheran. A nome del Parlamento europeo mi associo al presidente del Consiglio europeo e al presidente degli Stati Uniti nel chiedere l'immediata e incondizionata liberazione di Roxana Saberi.
<P>
(Applausi)
<P>
La vicenda di Roxana Saberi dimostra quanto sia drammatica la situazione generale dei diritti umani in Iran, una situazione che, a partire dal 2005, ha continuato a peggiorare, specialmente dal punto di vista dei diritti civili e politici, sebbene l'Iran abbia assunto l'impegno, nel quadro degli strumenti internazionali esistenti, di promuovere e tutelare i diritti umani. La condanna della signora Saberi arriva in un momento critico, ossia due mesi prima delle elezioni presidenziali in quel paese e solo poco tempo dopo l'inizio degli sforzi degli Stati Uniti e dell'Unione europea volti a migliorare le relazioni con l'Iran.
<P>
Sono molto preoccupato per il fatto che, visti gli sviluppi politici in corso, sia stato possibile usare la signora Saberi come un oggetto di scambio. Condanno nella maniera più recisa un atto che ha, in tutta evidenza, motivazioni politiche. Desidero rassicurare la famiglia della signora Saberi quanto alla solidarietà e al forte impegno del Parlamento europeo per garantire il rispetto incondizionato dei diritti umani e della democrazia in Iran e in tutto il mondo.
<P>
(Applausi)
<P>
Aggiungo che abbiamo appreso che in Iran è stata giustiziata una giovane donna accusata di aver commesso un reato quando era minorenne. Ciò è contrario a tutte le norme del diritto internazionale e denunciamo con forza questo crimine.
<P>
(Applausi)
<P>
Infine, desidero comunicarvi che, dopo i tragici eventi della settimana scorsa ad Appeldoorn, nei Paesi Bassi, ho espresso a nome di noi tutti le più sentite condoglianze alla regina dei Paesi Bassi, alle famiglie delle vittime e al popolo olandese, nonché la solidarietà dell'Europa intera agli amici olandesi.
<P>
Queste erano alcune notizie che volevo darvi. Ritorniamo adesso al nostro consueto ordine dei lavori.
