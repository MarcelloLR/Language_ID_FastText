<CHAPTER ID="008-13">
13. Nomina del presidente dell'Autorità europea di vigilanza (Autorità bancaria europea)
<SPEAKER ID="115" NAME="Olle Schmidt" AFFILIATION="ALDE">
(EN) Signor Presidente, ora dovremmo designare i tre presidenti per le nuove autorità di vigilanza. Vorrei richiamare l'attenzione della Camera sul fatto che nessuna di queste persone è una donna. Reputo molto strano che la Commissione non sia in grado di proporre il nominativo di una sola donna competente per una di queste autorità.
<P>
(Applausi)
<SPEAKER ID="116" NAME="William" AFFILIATION="The Earl of) Dartmouth  (EFD">
(EN) Signor Presidente, vorrei proporre l'onorevole Andreasen per uno di questi ruoli.
<P>
(Applausi e grida "Udite, udite” dal gruppo EFD)
<SPEAKER ID="117" NAME="Enikő Győri" LANGUAGE="EN">
Signor Presidente, ieri sera ha avuto luogo una discussione molto fruttuosa in questa Camera in merito alla procedura di nomina dei presidenti e dei direttori esecutivi delle nuove autorità di vigilanza. Sono sinceramente grato alla Camera e ai parlamentari che vi hanno partecipato.
<P>
I deputati hanno posto alcune questioni che necessitavano di chiarimenti e dovranno essere monitorare per conseguire il nostro fine comune: poter contare su un sistema di supervisione funzionante in grado di svolgere il proprio lavoro adeguatamente.
<P>
Condividiamo il vostro punto di vista secondo cui è della massima importanza garantire che tali agenzie possano funzionare in maniera indipendente con leader capaci dotati sufficiente autorità e si garantisca un finanziamento appropriato delle istituzioni.
<P>
Il messaggio del Parlamento ha raggiunto la Presidenza trovando porte aperte. Sono persuaso che siamo riusciti a pervenire a un accordo valido sull'argomento. Invito cortesemente tutti a votare a sostegno dei candidati.
<SPEAKER ID="118" NAME="Presidente">
Forse lei è disponibile per tale incarico?
<SPEAKER ID="119" NAME="Michel Barnier" LANGUAGE="FR">
Signor Presidente, onorevoli parlamentari, il voto che state per esprimere con la massima responsabilità è importantissimo.
<P>
Si tratta di scegliere i presidenti delle tre autorità di vigilanza, per il settore bancario, il settore assicurativo e i mercati, e dunque di costituire e rendere operative tali nuove istituzioni. Unitamente al Comitato europeo per il rischio sistemico, finalmente costituiranno la prima vera architettura europea di vigilanza dei mercati finanziari e vi devono molto in quanto è stato proprio grazie a un voto di quest'Aula che tali autorità sono state create e i loro poteri si sono rafforzati.
<P>
Manifesterete il voto con la massima responsabilità e rispetteremo la vostra decisione. Poiché era mio compito all'interno della Commissione, mi sono occupato della selezione dei candidati su 275 domande formulate da persone che non ho scelto. Si trattava di persone provenienti dagli Stati membri e dalle autorità di regolamentazione che avevano liberamente presentato la propria domanda. È stata una procedura aperta e trasparente alla quale chiunque poteva partecipare ove lo desiderasse.
<P>
Al termine dell'iter, ho personalmente incontrato i candidati preselezionati. Devo dire, onorevole Schmidt, che personalmente mi sono rammaricato per il fatto che per uno dei tre incarichi, quello presso l'Autorità bancaria europea, una delle due persone preselezionate, una donna di alto profilo, si sia ritirata all'ultimo momento, poco prima di Natale. Il primo impegno che intendo assumere è garantire che la procedura in corso di nomina dei direttori esecutivi, e proprio questa mattina ho incontrato i candidati preselezionati per una delle autorità, sia più equilibrata e vi sia una maggiore diversità di rappresentanza, specialmente dal punto di vista della parità di genere, che è una richiesta legittima del Parlamento europeo.
<P>
Abbiamo selezionato i candidati sulla base delle loro capacità, delle loro competenze, del loro impegno nei confronti dell'Europa e della loro indipendenza. Nella stessa maniera mi comporterò per quanto concerne i direttori esecutivi in maniera che le tre autorità abbiano la credibilità e l'autorevolezza necessarie.
<P>
Onorevoli parlamentari, questo voto è importante. In una lettera inviata ieri agli onorevoli Bowles e Lehne, mi sono impegnato, e ho confermato tale impegno dinanzi a voi questa mattina con il Vicepresidente Šefčovi, ad assicurare alle tre autorità le risorse operative, finanziarie e umane necessari per garantire che godano della credibilità e dell'indipendenza necessarie, e mi pare di capire che la Presidenza abbia assunto il medesimo impegno.
<P>
Un notevole carico di lavoro attende le tre autorità, e mi riferisco agli stress test, alle agenzie di rating del credito e ai testi che al momento state discutendo in merito alla regolamentazione di derivati e vendite allo scoperto. Il lavoro non manca. Sappiamo che i mercati si muovono a un ritmo notevolmente superiore a quello della democrazia. Ho fiducia nel Parlamento in procinto di votare e confermo gli impegni assunti dalla Commissione di garantire l'indipendenza, gli strumenti di lavoro e la credibilità delle tre nuove autorità.
<SPEAKER ID="120" NAME="Sharon Bowles" LANGUAGE="EN">
Signor Presidente, mi dispiace sottrarre tempo ai colleghi.
<P>
Le risoluzioni sono state presentate perché la commissione non era soddisfatta delle procedure istituzionali e desiderava ottenere assicurazioni dalla Commissione e dalla Presidenza. Nella discussione di ieri, come anche nelle lettere e nelle dichiarazioni scritte inviatemi, ho ricevuto assicurazioni che saranno tutte pubblicate.
<P>
La raccomandazione di maggioranza della commissione ora è quella di approvare tutti i candidati, e personalmente concordo. Ciò significa votare contro tutte le risoluzioni.
<P>
Abbiamo chiesto assicurazioni in quattro ambiti.
<P>
Per quanto concerne l'indipendenza delle autorità, sia la Commissione sia la Presidente hanno ribadito il proprio rispetto per le disposizioni in materia di indipendenza delle autorità, dei loro presidenti, degli esecutivi e dei membri della commissione.
<P>
Circa la rappresentanza all'interno della commissione, la Commissione sta vigilando sulle designazioni da parte dei capi dell'autorità di vigilanza dei membri delle commissioni di vigilanza, come previsto dal regolamento, e la Presidenza ha espresso sostegno alla dichiarazione della Commissione.
<P>
Quanto all'adeguatezza delle risorse di bilancio, la Commissione ha riconosciuto la necessità di mettere a disposizione delle autorità risorse umane e di bilancio adeguate, concetto con il quale la Presidenza si è dichiarata d'accordo, e ha ulteriormente ribadito quanto sia importante che gli Stati membri assolvano i propri obblighi.
<P>
In merito alla procedura di nomina, abbiamo tutti scoperto che siamo vincolati dai regolamenti in modi che per tutti risultano inappropriati, e mi riferisco per esempio ai criteri di pensionamento, fissato al termine del mandato, come anche alla questione del genere. Questi aspetti saranno affrontati nella revisione, idea accettata anche dalla Commissione e dalla Presidenza.
<P>
La commissione continua a insistere su un ruolo nelle procedure future e in corso per la designazione dei candidati per tutte le posizioni, come quella di direttore esecutivo. Per motivi di democrazia, i parlamentari desiderano poter esprimere una preferenza su singoli candidati, ragion per cui si sono mantenute all'ordine del giorno le risoluzioni affinché potessero essere votate. Tuttavia, come ho detto, se volete approvare le nomine, e personalmente concordo, dovreste votare contro le risoluzioni.
<SPEAKER ID="121" NAME="Presidente">
Ci ritroviamo di fronte a una procedura alquanto perversa, come ha spiegato poc'anzi l'onorevole Bowles. Adesso voteremo, ma per opporsi a un candidato occorre votare a favore, mentre per confermarlo occorre votare a sfavore. Così è, per quanto mi risulti difficile comprenderlo.
