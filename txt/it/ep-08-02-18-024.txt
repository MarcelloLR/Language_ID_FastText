<CHAPTER ID="024">
Codice doganale comunitario (discussione)
<SPEAKER ID="142" NAME="Presidente">
L'ordine del giorno reca la raccomandazione per la seconda lettura della commissione per il mercato interno e la protezione dei consumatori relativa alla posizione comune definita dal Consiglio in vista dell'adozione del regolamento del Parlamento europeo e del Consiglio che istituisce il codice doganale comunitario (Codice doganale aggiornato) [11272/6/2007 - C6-0354/2007 - (Relatrice: Janelly Fourtou).
<SPEAKER ID="143" NAME="Janelly Fourtou">
relatrice. - (FR) Signor Presidente, signor Commissario, onorevoli colleghi, eccoci arrivati alla fine di tre anni di lavoro e sono lieta di quanto abbiamo realizzato sui punti più importanti di questo documento.
<P>
L'unione doganale è uno dei pilastri dell'Unione europea e un elemento essenziale nel funzionamento del mercato interno. L'attuale codice doganale comunitario, elaborato negli anni '80 e adottato negli anni '90, è ormai superato. I nostri servizi doganali devono affrontare nuove sfide. Nel 2007 il commercio mondiale ha totalizzato circa 16 miliardi di dollari, ovvero il 31% del PIL globale, e l'Unione europea da sola rappresenta il 20% del volume totale delle importazioni ed esportazioni globali.
<P>
Le dogane devono quindi garantire il flusso degli scambi, effettuando i controlli necessari a tal fine, vigilando nel contempo sulla protezione della salute e della sicurezza dei cittadini della Comunità. Per raggiungere un equilibrio soddisfacente, i metodi di controllo devono essere modernizzati e la cooperazione fra i diversi servizi e gli operatori economici rafforzata.
<P>
Il codice, inoltre, deve essere adeguato ad altri cambiamenti radicali che si sono verificati nell'ambiente del commercio internazionale, a motivo in particolare del ricorso sempre crescente e irreversibile alle tecnologie dell'informazione e allo scambio di dati elettronici. Questo aspetto particolare è inoltre stato oggetto di una relazione del collega onorevole Christopher Heaton-Harris, adottata dall'Assemblea nel dicembre scorso.
<P>
La prima lettura del codice doganale modernizzato è stata adottata il 12 dicembre 2006 e la Presidenza tedesca è riuscita a garantire un accordo politico il 25 giugno 2007. Il Parlamento ha adottato 51 emendamenti alla proposta in prima lettura, 34 dei quali, per lo più sostanziali, sono stati accolti totalmente o in parte dalla posizione comune del Consiglio.
<P>
I principali motivi di disaccordo erano lo status dell'operatore economico autorizzato, il diritto di rappresentanza doganale, lo sdoganamento centralizzato e la comitatoogia. Lo status di operatore economico autorizzato, che è direttamente collegato agli eventi dell'11 settembre, è stato introdotto dal cosiddetto regolamento "modifica di sicurezza”, il cui scopo era agevolare maggiormente gli operatori che devono far fronte a nuovi oneri legati all'inclusione della dimensione della sicurezza.
<P>
La relatrice è soddisfatta che il concetto elaborato dal Parlamento in prima lettura sia stato accolto. Ciò impone di operare una distinzione fra due tipi di autorizzazione, ovvero "semplificazioni doganali” da un lato, e di "sicurezza tecnico-operativa” dall'altro. Questa soluzione pragmatica tiene conto delle diverse esigenze degli operatori economici.
<P>
Per quanto riguarda i rappresentanti doganali, l'emozione era forte nei paesi in cui questa professione vantava una lunga tradizione. Mentre il Consiglio non ha adottato le proposte del Parlamento alla lettera, ha tuttavia proceduto partendo dal presupposto che i rappresentanti doganali e gli operatori economici autorizzati dovrebbero interagire seguendo i nostri orientamenti.
<P>
La relatrice ritiene che il Consiglio abbia raggiunto un buon compromesso. Inoltre, la situazione è stata accettata dalle associazioni dei rappresentanti doganali, anche se hanno perso il loro monopolio in alcuni Stati membri.
<P>
Per quanto riguarda lo sdoganamento centralizzato, abbiamo la novità che il Consiglio ha introdotto un nuovo articolo 106, ritenendo che fosse preferibile, per motivi di logica e di trasparenza, integrare in un unico articolo tutte le disposizioni del codice legate a questo concetto.
<P>
D'ora in poi, gli operatori economici possono ricorrere allo sdoganamento centralizzato sul territorio di qualsiasi Stato membro. Nei casi in cui sono coinvolti diversi Stati membri, questi devono soddisfare i criteri di ammissibilità inerenti allo status di operatore economico autorizzato.
<P>
Infine, fra i significativi progressi di questo documento possiamo essere lieti dell'estensione del processo di comitatologia a 44 disposizioni del codice doganale modernizzato.
<P>
Per questo motivo, invito l'Assemblea a sostenere la posizione comune del Consiglio senza emendamenti.
<SPEAKER ID="144" NAME="László Kovács">
Membro della Commissione. - (EN) Signor Presidente, dopo più di due anni di lavoro attivo e interistituzionale, siamo adesso molto vicini al completamento della procedura di codecisione su questa proposta, grazie in particolare all'impegno dell'onorevole Fourtou e al sostegno dei membri della commissione per il mercato interno e la protezione dei consumatori.
<P>
Sono molto lieto che il quadro giuridico per una riforma futurista delle dogane europee sarà attuato - ci auguriamo - quest'anno, che segna il 40° anniversario della nostra unione doganale. Avremo così uno slancio incoraggiante per il lavoro che ancora abbiamo da svolgere.
<P>
L'unione doganale è presentata di solito come un "vecchio” pilastro della Comunità. Tuttavia, non può essere ridotta a una semplice eredità del passato. È attiva oggi, e non solo per garantire la raccolta delle risorse proprie. Sempre di più, amministrazioni doganali, normativa e procedure garantiranno il mercato interno, contribuiranno alla protezione dei consumatori, sosterranno gli aspetti esterni delle politiche comuni e, nel contempo, favoriranno la facilitazione dei nostri scambi internazionali. A tal fine, la normativa doganale si evolverà per rispondere ai cambiamenti e alle sfide più importanti, all'interno e all'esterno dell'Unione, e ricorrerà alle norme più efficaci e alle tecniche più efficienti.
<P>
Cosa comporterà esattamente l'ammodernamento del codice doganale comunitario?
<P>
In primo luogo, migliori regolamenti doganali, fra cui norme e procedure più semplici e più snelle, chiarendo i diritti e i doveri degli operatori economici e garantendo un loro trattamento più uniforme, fornendo nel contempo un livello equivalente di sicurezza esterna ed interna.
<P>
In secondo luogo, un'automazione progressiva di tutte le formalità doganali, ai fini di un ambiente completamente "senza supporto cartaceo” per le dogane e gli scambi, il cui sviluppo sarà sostenuto e strutturato dalla decisione sulla dogana elettronica (70/2008/CE) del Parlamento e del Consiglio, adottata il 15 gennaio 2008.
<P>
Questi cambiamenti comprendono l'interoperabilità fra sistemi doganali nazionali computerizzati. Consentiranno, in particolare, lo sdoganamento delle merci nel luogo di stabilimento del dichiarante, a prescindere dallo Stato membro in cui le merci transiteranno in entrata o in uscita o nel quale saranno utilizzate - cosiddetto "sdoganamento centralizzato”. Consentiranno inoltre uno scambio di elementi di dati, in tempo reale, fra autorità doganali, al fine di realizzare analisi dei rischi e migliorare i controlli nel quadro della gestione comune dei rischi.
<P>
Sostenendo la proposta della Commissione in prima lettura, il Parlamento ha riconosciuto il contributo essenziale di quest'iniziativa legislativa alla strategia di Lisbona per la crescita e l'occupazione. La posizione comune del Consiglio dell'ottobre 2007, che incorpora la maggior parte degli emendamenti adottati dal Parlamento in prima lettura, è considerata dalla Commissione un compromesso ben equilibrato.
<P>
La Commissione, pertanto, accoglie favorevolmente la relazione dell'onorevole Fourtou, raccomandando l'approvazione della posizione comune senza emendamenti.
<SPEAKER ID="145" NAME="Christopher Heaton-Harris">
a nome del gruppo PPE-DE. - (EN) Signor Presidente, vorrei ringraziare innanzitutto l'onorevole Fourtou. Sono sempre impressionato dalla sua padronanza in questa materia molto complessa.
<P>
Il codice doganale modernizzato, come mi ha sentito dire prima il Commissario, è una norma sorprendentemente noiosa, ma sempre importante della Commissione. Nel 1975, quando il Regno Unito ha votato in un referendum, che in realtà dovremmo avere adesso (un referendum sul Trattato di Lisbona) - un referendum per aderire a questo club di Stati -, abbiamo pensato che stavamo votando per entrare in una zona di libero scambio. Ciò che le persone hanno avuto, infatti, è stata un'unione doganale e da quando sono qui, ho lavorato tenacemente su questa particolare relazione, perché sistemare e ammodernare correttamente il codice doganale è forse la cosa più importante che possiamo fare fino a che non sia rinnovata l'intera materia, come ha detto il Commissario, nell'ambito di un sistema di dogane elettroniche, rendendo gli scambi molto più facili e la raccolta dei dazi più semplice nell'Unione.
<P>
Tuttavia, come con tutte le cose europee, non andiamo avanti così speditamente come alcuni di noi vorrebbero - sempre che andiamo avanti. In questo testo sono contenute ancora barriere. Alcune sono abbastanza radicate, fino anche non si darà un colpo di spugna al passato, iniziando da zero. Che cos'è un operatore economico autorizzato? Quali requisiti dovrebbero avere i rappresentanti doganali, o AEO, come sono conosciuti? Potrebbero essere usati in futuro come barriere per fermare i soggetti che entrano in attività come imprese di nuova costituzione o impedire alle imprese esistenti che operano in Europa di diffondersi in essa?
<P>
Questo codice doganale modernizzato è realmente un ottimo documento nel complesso, ma avrebbe potuto essere ancora migliore. Purtroppo, dobbiamo raggiungere un compromesso in quest'Aula un po' troppo spesso, ma mi auguro che, a conti fatti, rappresenterà un bene per il continente europeo.
<SPEAKER ID="146" NAME="Manuel Medina Ortega">
a nome del gruppo PSE. - (ES) Signor Presidente, a mio avviso, il codice doganale comunitario presentato dalla Commissione e discusso da Parlamento e Consiglio si è dimostrato una procedura esemplare. La nostra relatrice, l'onorevole Fourtou, ha dedicato molto lavoro alla materia e alla fine, come accade quasi sempre, quest'Assemblea, il Consiglio e la Commissione si sono trovati d'accordo sul testo finale che approveremo.
<P>
Ritengo che, come l'onorevole Heaton-Harris ha già menzionato, l'Unione europea sia soprattutto un'unione doganale e quindi il codice doganale è una componente importante per il suo funzionamento. Tuttavia, il servizio di dogana non funziona come un'attività completamente libera: le autorità vi sono coinvolte in larga misura dato che alcuni beni e valori ci riguardano tutti. Stiamo parlando del contrabbando e di alcune sue varietà più pericolose, quali il contrabbando di armi e di droga, e dei controlli dei flussi in uscita di capitali.
<P>
È logico quindi che il codice doganale comunitario riprenda le normali restrizioni attuate da ciascuno degli Stati membri e faccia un tentativo di armonizzazione. Ritengo che i punti sui quali abbiamo discusso siano stati risolti in modo soddisfacente dal concetto duale di diritti di rappresentanza doganale e di operatore economico autorizzato, l'idea che vi sono due figure teoricamente diverse, ma che possono coincidere ed essere armonizzazione. Credo che la soluzione adottata sia abbastanza valida e adeguata.
<P>
Il Commissario Kovács ha insistito sul concetto di sdoganamento centralizzato nella misura in cui l'unione doganale costituisce un'unità. Non ha senso, ovviamente, che vi siano differenze fra le varie strutture doganali. Penso che sia una soluzione valida e pratica che ci consentirà di operare nel modo appropriato.
<P>
L'ultimo aspetto da menzionare è la procedura di comitatologia. Sia la Commissione che il Consiglio hanno riconosciuto l'importanza della partecipazione di quest'Assemblea nella procedura. L'accordo raggiunto significa che le 28 disposizioni alle quali si applica questa procedura con la partecipazione del Parlamento sono state portate adesso a 44, ovvero il Parlamento può intervenire in modo sempre più efficace nella creazione di disposizioni per il codice doganale.
<P>
Infine, signor Presidente, desidero ringraziare l'onorevole Fourtou per il suo lavoro e il signor Commissario per i suoi sforzi di accogliere la proposta di quest'Assemblea.
<SPEAKER ID="147" NAME="Othmar Karas" AFFILIATION="PPE-DE">
(DE) Signor Presidente, signor Commissario, onorevoli colleghi, l'Unione europea è indubbiamente molto più di un'unione doganale. Non la ridurremo a un'unione doganale nel dibattito di oggi e nella decisione che prenderemo domani. Tuttavia, la politica doganale alle frontiere esterne dell'UE è un elemento importante delle attività dell'Unione europea e di un mercato interno funzionante.
<P>
Il gruppo ÖVP-Europaclub nel Parlamento europeo accoglie con favore la proposta di regolamento su un codice doganale comunitario modernizzato. Perché? Perché snellisce le procedure doganali, stabilisce la base per procedure doganali comuni più semplici e più rapide alle frontiere esterne, comporta che i cambiamenti radicali nell'ambiente commerciale internazionale - ad esempio in relazione alla tecnologia dell'informazione, ai dati elettronici, e così via - saranno presi in considerazione, e perché i rappresentanti doganali saranno soggetti, adesso, a criteri comuni chiaramente definiti, il che garantirà maggiore affidabilità e professionalità.
<P>
Questo regolamento rafforza la cooperazione fra gli Stati membri e l'Unione europea. Crea una Comunità più forte, che si riflette anche nel fatto che tutti gli emendamenti presentati dall'Assemblea sono stati accolti dal Consiglio. A mio avviso, comporta uno sdoganamento comune più semplice e più rapido ed è un bene sia per le imprese che per l'Unione europea nel suo complesso.
<SPEAKER ID="148" NAME="Andreas Schwab" AFFILIATION="PPE-DE">
(DE) Signor Presidente, onorevoli colleghi, vorrei esprimere il mio sincero ringraziamento alla relatrice e, ovviamente, ai nostri relatori ombra. Tutti hanno realizzato un prezioso lavoro su una materia altamente tecnica.
<P>
Gli obiettivi del nuovo codice doganale sono la sostituzione del codice esistente e dei relativi regolamenti con un codice modernizzato, l'uniformazione delle attuali procedure doganali e la creazione delle basi per avere sistemi doganali accessibili e interoperabili nell'Unione europea. Ci troviamo pienamente d'accordo perché le imprese beneficeranno dell'adeguamento agli attuali sviluppi della tecnologia dell'informazione e del trattamento più rapido e più sicuro dei crescenti volumi di merci che transitano attraverso le frontiere dell'UE.
<P>
Le associazioni di imprese e le camere di commercio, hanno giustamente messo in guardia sin dall'inizio contro l'eccessiva burocrazia generata dalle iniziative per la sicurezza dell'UE che sono state esportate dagli USA. Attraverso le nostre decisioni in Aula e gli intensi contatti con gli uffici della Commissione, abbiamo raggiunto alla fine una soluzione relativamente solida e non burocratica, per la quale sono grato.
<P>
Un punto importante per le imprese adesso in fase di attuazione è lo sdoganamento centralizzato attraverso un unico punto di contatto. Siamo stati anche in grado di fare accettare la nostra richiesta -e ne sono orgoglioso -per uno status privilegiato a favore di quelle imprese che soddisfano i criteri richiesti.
<P>
Quale deputato del Baden meridionale, devo sottolineare tuttavia che il codice doganale potrebbe provocare considerevoli problemi alle frontiere esterne dell'UE con i paesi che non sono Stati membri dell'UE, a meno che non siano prese in tempo misure precauzionali. So che la Commissione desidera prendere queste precauzioni - sto parlando della Svizzera in questo caso - e mi auguro che anche gli Stati membri del comitato misto UE-Svizzera svolgeranno la loro parte.
<P>
La Svizzera è uno dei mercati più importanti per i prodotti dell'UE. I quattro paesi dell'UE confinanti con la Svizzera rappresentano il 41% delle sue esportazioni totali e il 59% delle sue importazioni totali, motivo per cui è necessario agire in questo campo. Non possiamo consentire che si formino chilometri di code alle frontiere svizzere a seguito dell'introduzione del codice doganale, solo perché il sistema svizzero di sdoganamento differisce da quello dell'UE.
<P>
Commissario Kovács, vorrei chiederle di prendere in considerazione il problema e portarlo all'attenzione degli Stati membri interessati con carattere d'urgenza. Stiamo parlando di un centro economico nel cuore dell'Europa che non può essere tagliato fuori dai flussi internazionali di merci a causa delle nostre attività.
<SPEAKER ID="149" NAME="Zuzana Roithová" AFFILIATION="PPE-DE">
(CS) Signor Presidente, onorevoli colleghi, confido sul fatto che domani approveremo in seconda lettura la posizione comune del Consiglio sul codice doganale. Si tratta di un ammodernamento di successo della normativa doganale europea. È un reale punto di accesso per un sistema doganale elettronico, centralizzato, interoperativo e automatizzato. Tutti gli organi comunitari saranno in grado di servirsi di un unico punto di gestione - uno sportello unico - per le loro operazioni, rendendo così più efficaci i controlli necessari. Grazie al portale unificato per le informazioni doganali - sportello unico - gli imprenditori potranno comunicare con un unico ufficio doganale nell'UE nel loro luogo di stabilimento. Questa regola semplifica e unifica terminologia e definizioni, facilitandone l'uso. È un buon esempio dell'abilità, anche dell'UE allargata, di semplificare la burocrazia e di migliorare l'ambiente giuridico a favore di imprenditori e cittadini. Inoltre, il progetto, a quanto si dice, sarà ammortizzato per il 2010. Ringrazio i relatori, gli onorevoli Fourtou e Newton Dunn, la Commissione e il Consiglio per l'eccellente lavoro svolto negli ultimi tre anni.
<SPEAKER ID="150" NAME="Bill Newton Dunn" AFFILIATION="ALDE">
(EN) Signor Presidente, vorrei solo formulare un'osservazione in risposta all'onorevole Heaton-Harris che pensava che la Gran Bretagna nel 1975 stesse entrando in una zona di libero scambio. Sono molto preoccupato per la sua memoria, o forse è colpa della sua istruzione. La Gran Bretagna stava lasciando una zona europea di libero scambio - era chiamata EFTA. Abbiamo scelto di lasciarla e di aderire alla Comunità europea, e la signora Thatcher, che era il leader dei conservatori al momento del referendum del 1975 nel Regno Unito, ha detto che era "più di una zona di libero scambio”. Semplicissimo, chiarissimo, è storia.
<P>
Adesso, dato che l'onorevole Heaton-Harris vuole oggi un referendum sul Trattato di Lisbona nel Regno Unito, confida chiaramente sul fatto che i cittadini britannici leggerebbero tutti i documenti per farsi una propria idea su come votare. Questo deve essere stato vero nel 1975. I cittadini britannici nel 1975 avranno letto nei documenti che si trattava di un'unione sempre più stretta, e non di una zona di libero scambio. L'Unione europea è un'unione sempre più stretta. Quindi, signor Presidente, possiamo avere una pastiglia per la memoria dell'onorevole Heaton-Harris?
<SPEAKER ID="151" NAME="Presidente">
Grazie, onorevole Newton Dunn. Come sarebbero tristi le serate del Parlamento europeo senza delle interessanti discussioni britanniche.
<SPEAKER ID="152" NAME="Mairead McGuinness" AFFILIATION="PPE-DE">
(EN) Signor Presidente, resisterò alla tentazione di parteciparvi. Vorrei ringraziare il relatore per il minuzioso lavoro su questa relazione.
<P>
Siamo onesti, queste non sono le cose di cui le persone parlano in pubblico o in occasioni sociali. Ma comprendere il nostro diritto doganale è importantissimo per le imprese e per l'occupazione ed ecco perché lo stiamo facendo. L'idea dello sdoganamento centralizzato è sensata, se funziona - auguriamoci che funzioni, nell'ambito di queste nuove norme.
<P>
Inoltre, l'idea di uno sportello unico ha il potenziale di ridurre la burocrazia inutile. Ma vorrei sottolineare un aspetto: chiediamo un riscontro, quando tutto sarà finito e in funzione, agli operatori economici e teniamoci pronti ad adeguare il sistema se vediamo che si verificano i problemi che sono stati individuati dagli altri oratori questa sera.
<SPEAKER ID="153" NAME="László Kovács">
Membro della Commissione. - (EN) Signor Presidente, inizierò dicendo che sono non solo compiaciuto, ma anche molto orgoglioso del fatto che abbiamo raggiunto questo punto. Concordo infatti con tutti gli oratori che ritengono si tratti di un grande successo per l'Unione nel suo insieme.
<P>
Prima di tutto, vorrei esprimere il mio ringraziamento per il vostro sostegno a favore del codice doganale armonizzato e per il vostro interesse negli sviluppi futuri. Come avete ricordato, l'adozione e la successiva entrata in vigore del codice non saranno la fine della storia, dato che l'applicazione dipenderà dal completamento e dall'applicazione delle disposizioni attuative.
<P>
Per l'adozione di queste disposizioni si farà ricorso alla nuova procedura regolamentare con scrutinio, che darà al Parlamento la possibilità di controllare il modo in cui la Commissione intende attuare nei dettagli le disposizioni generali del codice, con l'assistenza del comitato per il codice doganale.
<P>
Oltre a questo requisito procedurale, la Commissione intende mantenere informato il Parlamento, attraverso la commissione per il mercato interno e la protezione dei consumatori, dello stato di preparazione dei progetti delle misure attuative e del calendario previsto ai fini dell'applicazione del codice doganale modernizzato.
<P>
Per quanto riguarda il problema della Svizzera con l'Unione europea, sollevato dall'onorevole Schwab, il 1° luglio 2009 la modifica di sicurezza del codice doganale comunitario troverà piena applicazione. Ciò significa che tutti i prodotti che entrano o escono dalla Comunità saranno oggetto di una dichiarazione di pre-arrivo o di pre-partenza. L'operatore economico autorizzato beneficerà delle facilitazioni previste nel codice.
<P>
Per quanto riguarda i paesi terzi, attualmente stiamo negoziando con la Svizzera sul mutuo riconoscimento dei centri di controllo, i risultati dei controlli e lo status dell'operatore economico autorizzato. I negoziati sono in atto e stiamo cercando una soluzione soddisfacente per entrambe le parti per il 1° luglio 2009.
<P>
Vorrei concludere invitandovi alle celebrazioni del 40° anniversario dell'unione doganale il 1° luglio 2008. L'unione doganale è stata la prima pietra angolare della costruzione del mercato interno e rimane una delle sue componenti essenziali. Sono impaziente di continuare la discussione sul ruolo futuro delle dogane nel contesto di queste celebrazioni. Ancora molte grazie per il vostro sostegno.
<SPEAKER ID="154" NAME="Janelly Fourtou">
relatrice. - (FR) Signor Presidente, vorrei ringraziare tutti coloro che sono intervenuti e che hanno contribuito alla stesura della relazione.
<P>
Dato che l'onorevole Medina Ortega ha parlato del contrabbando, non resisto al desiderio di parlarvi della contraffazione. Fra il 1998 e il 2004, il numero di arresti per contraffazione è aumentato del 1 000%. Equivale a dire che i controlli specifici e le funzioni dei funzionari doganali dovevano essere aggiornati.
<P>
Desidero inolte ringraziare i professionisti i quali hanno dato prova di una reale apertura mentale, e dire loro che nutro tuttora un debito di gratitudine nei loro confronti. Ciò risponderà senza dubbio ai timori espressi dall'onorevole McGuinness. Per quanto riguarda le misure di esecuzione, farò del mio meglio per incoraggiare il dialogo fra le autorità doganali e le istituzioni comunitarie, compresa la Commissione, con cui la cooperazione è stata sempre stretta e produttiva.
<P>
Vi invito, quindi, a sostenere la posizione comune e vi ringrazio per la vostra attenzione.
<SPEAKER ID="155" NAME="Presidente">
La discussione è chiusa.
<P>
La votazione si svolgerà martedì 19 febbraio 2008.
