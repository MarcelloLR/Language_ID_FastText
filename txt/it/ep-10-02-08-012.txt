<CHAPTER ID="012">
Ordine dei lavori
<SPEAKER ID="018" NAME="Presidente">
E' stato distribuito il progetto di ordine del giorno definitivo, elaborato giovedì 4 febbraio 2010 dalla Conferenza dei presidenti ai sensi dell'articolo 137 del regolamento. Sono stati proposti i seguenti emendamenti:
<P>
Lunedì:
<P>
Nessuna modifica.
<P>
Martedì:
<P>
Il gruppo del Partito popolare europeo (Democratico cristiano) ha presentato la richiesta di aggiungere all'ordine del giorno le dichiarazioni del Consiglio e della Commissione sulla difficile situazione economica e monetaria dei paesi dell'eurozona. Questo punto riguarda gli Stati membri che si trovano in difficoltà finanziarie.
<SPEAKER ID="019" NAME="Corien Wortmann-Kool">
a nome del gruppo PPE. - (NL) E' importante che quest'Assemblea discuta degli ultimi sviluppi occorsi nell'eurozona e anche delle misure che la Commissione europea sta adottando per i paesi dell'eurozona che sono a rischio.
<P>
Nelle ultime settimane abbiamo visto che questi sviluppi hanno prodotto pesanti ripercussioni sul tasso di cambio dell'euro, generando turbolenze nei mercati finanziari. Prima dell'incontro informale di giovedì, auspicheremmo dunque una dichiarazione del Consiglio e della Commissione non soltanto sui piani già proposti, ma anche sui provvedimenti che potrebbero essere adottati per ripristinare la fiducia nell'euro il più rapidamente possibile.
<SPEAKER ID="020" NAME="Hannes Swoboda" LANGUAGE="DE">
Signor Presidente, esprimo il mio incondizionato sostegno a questa proposta. E' importante che si discuta dell'argomento e che si affrontino i problemi fondamentali senza che i partiti politici inizino a litigare per scaricare l'uno sugli altri la responsabilità di questa crisi.
<P>
Formulo due richieste. Innanzi tutto, se i colleghi del gruppo del Partito popolare europeo (Democratico cristiano) concordano, potremmo inserire l'impatto sociale nel titolo, per indicare chiaramente che il nostro punto d'interesse è l'impatto sociale della crisi in questi paesi.
<P>
In secondo luogo, vorremmo sì parlare con la Commissione, ma soprattutto confrontarci con i membri della Commissione che avranno competenza in materia. Poiché la nuova Commissione non si è ancora insediata, chiederemmo al presidente della Commissione di partecipare in prima persona a questa discussione o di delegare una persona che farà parte della nuova Commissione, come il commissario Almunia o il commissario Rehn. In questa importante e difficile discussione, sarebbe opportuno avere un interlocutore che, in un momento successivo, si occupi dello stesso tema in seno alla Commissione.
<SPEAKER ID="021" NAME="Presidente">
Se concordiamo su questa richiesta e la inseriamo come punto all'ordine del giorno, i rappresentanti della Commissione saranno presenti. Parlerò di questo con il presidente Barroso. Qualcuno vuole pronunciarsi contro questa richiesta? Non vedo nessuno. Procediamo alla votazione. Chi è a favore?
<SPEAKER ID="022" NAME="Corien Wortmann-Kool" LANGUAGE="NL">
Vorrei sostenere con forza la proposta dell'onorevole Swoboda. Parliamo di tutte le conseguenze della crisi, ovviamente, incluse quelle sociali.
<SPEAKER ID="024" NAME="Ioannis Kasoulides" LANGUAGE="EN">
Signor Presidente, si tratta in effetti delle tre risoluzioni adottate dalla commissione per gli affari esteri, che sta esaminando la relazione sui progressi verso l'allargamento presentata dalla Commissione.
<P>
Possiamo dunque esaminarle e discuterle in sede congiunta.
<SPEAKER ID="026" NAME="Marta Andreasen" LANGUAGE="EN">
Signor Presidente, so che avevate un ordine del giorno molto corposo alla riunione della Conferenza dei presidenti della settimana scorsa e che non c'è stato molto tempo per discutere dell'aggiunta di questo punto all'ordine del giorno, ma durante la sessione plenaria di gennaio - come avete visto tutti - i parlamentari di diversi gruppi politici hanno espresso preoccupazione per i dati emersi dall'interrogazione relativa alle proprietà degli stranieri in Spagna. Mercoledì pomeriggio potrebbe essere l'occasione adatta perché la Commissione risponda su questo punto.
<P>
Pertanto, invito i colleghi a sostenere questa proposta. A nome del gruppo EFD, vi esorterei altresì a tenere una votazione per appello nominale. Se la maggioranza è a favore di questa proposta, propongo una seconda votazione per appello nominale per concludere la discussione con una risoluzione.
<SPEAKER ID="027" NAME="Gerard Batten" AFFILIATION="EFD">
(EN) Signor Presidente, vorrei pronunciarmi a favore della proposta dell'onorevole Andreasen perché molti dei nostri elettori ci scrivono sull'argomento e penso che sia un tema sul quale il Parlamento dovrebbe discutere.
<SPEAKER ID="028" NAME="Guy Verhofstadt" LANGUAGE="FR">
Signor Presidente, vorrei soltanto evidenziare che un gruppo profondamente antieuropeo sta usando il Parlamento europeo per sollevare la questione. E' un'evoluzione positiva, ma sono comunque contrario, signor Presidente.
<P>
(Applausi)
<SPEAKER ID="030" NAME="Gerard Batten" AFFILIATION="EFD">
(EN) Signor Presidente, vorrei fare una precisazione. Il mio collega laggiù (onorevole Verhofstadt) ci ha definiti "antieuropei”. Non è corretto; noi siamo contro l'Unione europea.
<SPEAKER ID="031" NAME="Presidente">
Questa non è una precisazione. Vi chiedo gentilmente di non entrare nel merito delle questioni mentre definiamo l'ordine del giorno, non c'è tempo per queste cose.
<P>
Giovedì:
<P>
Il gruppo confederale della Sinistra unitaria europea/Sinistra verde nordica ha presentato una proposta riguardante la discussione sui casi di violazione dei diritti umani, della democrazia e dello stato di diritto. Il gruppo propone di sostituire la discussione sul Madagascar con un dibattito sulla pena di morte, in particolare sul caso di Mumia Abu-Jamal.
<SPEAKER ID="032" NAME="Sabine Lösing" LANGUAGE="DE">
Signor Presidente, riteniamo che il punto sul Madagascar non sia particolarmente urgente oggi. Vorremmo pertanto chiedere che quel lasso di tempo sia utilizzato per discutere del caso di Mumia Abu-Jamal, giornalista afro-americano, accusato dell'omicidio di un poliziotto nel 1982 e condannato dopo un processo basato su prove indiziarie.
<P>
Mumia Abu-Jamal è stato condannato alla pena capitale e attende nel braccio della morte da 30 anni. Finora non è stata trovata nessuna spiegazione soddisfacente per gli eventi che ruotano attorno a questo omicidio e le prove non sono mai state esaminate adeguatamente. Ad ogni modo, la pena di morte è una delle più evidenti violazioni dei diritti umani che conosciamo. Benché per questo procedimento fosse possibile commutare la pena di morte in ergastolo, l'accusa ha respinto questa possibilità alla fine di gennaio. La vita di Abu-Jamal è oggi più a rischio che mai. Vorremmo discuterne durante la sessione plenaria, in modo da decidere quale azione intraprendere per far sì che la sentenza venga sospesa e che Abu-Jamal abbia l'opportunità di dimostrare la sua innocenza in un giusto processo.
<SPEAKER ID="033" NAME="Véronique De Keyser" LANGUAGE="FR">
Signor Presidente, non nego che la situazione di Abu-Jamal sia critica e che il caso meriti di essere trattato. Tuttavia, il Madagascar versa nel caos più totale: l'intero paese subisce le conseguenze di un regime di transizione che si è insediato illegalmente e che lo sta trascinando verso l'anarchia.
<P>
E' molto difficile dire quale argomento sia più meritevole di attenzione. Penso che sia opportuno concentrarsi sul Madagascar. Lei può, signor Presidente, intervenire ancora una volta presso gli Stati Uniti per chiedere la sospensione della pena di morte. Non sarà la prima volta e, purtroppo, temo che non sarà neanche l'ultima. In ogni caso, a nome del mio gruppo, mi rifiuto di ritirare la risoluzione che abbiamo preparato sulla situazione in Madagascar, che mette a rischio un intero popolo.
<SPEAKER ID="034" NAME="Presidente">
Nel rispetto della sua proposta, analizzerò approfonditamente il problema e presenterò una dichiarazione in merito.
<P>
(Il Parlamento respinge la richiesta)
<P>
(Il Parlamento approva l'ordine dei lavori così modificato)
