<CHAPTER ID="022">
PCP e approccio ecosistemico alla gestione della pesca (breve presentazione)
<SPEAKER ID="206" NAME="Presidente">
L'ordine del giorno reca la relazione, presentata dall'onorevole Guerreiro, a nome della commissione per la pesca, sulla PCP e l'approccio ecosistemico alla gestione della pesca.
<SPEAKER ID="207" NAME="Pedro Guerreiro">
relatore. - (PT) La presente comunicazione della Commissione solleva molte questioni relative al dibattito su una possibile riforma della politica comune della pesca da effettuarsi entro il 2012.
<P>
La relazione da me presentata, adottata dalla commissione parlamentare per la pesca, mette in luce diversi aspetti per noi importanti nel quadro della discussione in corso.
<P>
La pesca è un'attività fondamentale per garantire l'alimentazione e la sopravvivenza degli esseri umani, ovvero l'obiettivo primario di qualsiasi politica della pesca.
<P>
In questo senso è opportuno sottolineare l'importanza della pesca nelle acque della ZEE di ciascuno Stato membro per garantirne la sovranità e l'indipendenza, in particolare a livello alimentare.
<P>
La politica comune sulla pesca (PCP) dovrà promuovere la modernizzazione e lo sviluppo sostenibile del settore della pesca, assicurandone la continuità socioeconomica, e la sostenibilità delle risorse alieutiche e garantendo gli approvvigionamenti pubblici di pesce e la sovranità e la sicurezza alimentari, la conservazione dei posti di lavoro e il miglioramento delle condizioni di vita per i pescatori.
<P>
Visti inoltre i suoi obiettivi specifici, la PCP non deve essere subordinata ad altre politiche comunitarie definite di volta in volta.
<P>
In altre parole, la politica sulla pesca non è né può essere una politica per gli oceani o l'ambiente marino.
<P>
Il primo e principale compito della gestione della pesca, in quanto attività che sfrutta una risorsa autorinnovabile, è controllare lo sforzo totale di pesca, in modo da garantire le catture massime sostenibili.
<P>
Una politica per la pesca deve partire dal principio dell'interdipendenza tra il benessere delle comunità di pescatori e la sostenibilità degli ecosistemi di cui sono parte integrante, e lo può fare riconoscendo la specificità e l'importanza della piccola pesca costiera e artigianale.
<P>
L'applicazione di un approccio ecosistemico alla gestione dell'ambiente marino impone necessariamente un'azione multidisciplinare e intersettoriale, tale da comprendere le diverse misure e politiche con incidenza sugli ecosistemi marini, le quali vanno oltre e stanno a monte delle politiche attuate nel settore della pesca.
<P>
La proposta dell'approccio eco sistemico nella valutazione delle risorse alieutiche sarà effettivamente tale soltanto se basata su dati scientifici convalidati e non su supposizioni basate su schemi preconcetti.
<P>
E' necessario anche riconoscere che esistono notevoli differenze tra le diverse zone marittime e le risorse alieutiche corrispondenti, nonché tra le varie flotte e metodi di pesca utilizzati e i conseguenti impatti sugli ecosistemi, il che impone misure di gestione della pesca diversificate, specifiche e commisurate ai singoli casi, attivando meccanismi di sovvenzione o compensazione per i pescatori colpiti da eventuali ripercussioni economiche e sociali negative.
<P>
Per garantire la sostenibilità delle risorse, delle attività di pesca e delle rispettive comunità locali, riteniamo indispensabile che gli Stati membri esercitino la propria sovranità sulle 12 miglia di acque territoriali e che l'area corrispondente alla ZEE delle regioni ultraperiferiche si consideri quale zona di accesso esclusiva.
<P>
In questo contesto, destano preoccupazione le proposte riguardanti l'accesso alle risorse finalizzate a promuovere un sistema di quote individuali trasferibili, con conseguenza sulla concentrazione dell'attività di pesca e sull'appropriazione individuale dei diritti di pesca.
<P>
Va, inoltre, sottolineato che si ritiene inappropriata e ingiustificata una politica che incentiva lo smantellamento indifferenziato delle imbarcazioni senza considerare le specificità delle flotte, le risorse alieutiche, le esigenze di consumo di ogni Stato membro e il relativo impatto socioeconomico.
<P>
Infine, vorrei evidenziare che l'accentuato calo dei redditi nel settore della pesca è dovuto non solo dalle restrizioni imposte alle attività di pesca, ma anche e soprattutto alla stasi/riduzione dei prezzi di prima vendita, con contestuale rincaro dei fattori di produzione (gasolio e benzina).
<SPEAKER ID="208" NAME="Androulla Vassiliou">
membro della Commissione. - (EN) Signor Presidente, la Commissione appoggia la relazione presentata ed è lieta del sostegno dimostrato nei confronti della nostra posizione riguardante l'approccio ecosistemico.
<P>
Con la sua comunicazione, la Commissione desidera principalmente riferire che, mentre la pesca dipende da ecosistemi marini sani, la gestione della pesca non può da sola farsi carico della gestione di tutti gli oceani. Solamente una politica che coinvolge tutti i settori che hanno incidenza sugli ecosistemi marini è in grado di garantire il loro buono stato di salute.
<P>
Per questo motivo, la Commissione considera la politica marittima, e in particolare il pilastro relativo ambientale (la direttiva quadro sulla strategia per l'ambiente marino), un elemento chiave per l'attuazione di un approccio eco sistemico. Questo approccio assicurerà all'industria della pesca che tutte le inferenze dell'uomo sugli ecosistemi marini, e non solo la pesca, saranno trattate in modo adeguato e coerente. Questo è anche l'argomento principale della relazione e per questo la Commissione ringrazia per il sostegno dimostrato.
<P>
Vorrei, comunque, chiarire che questo non significa che una politica è subordinata ad un'altra e nemmeno che noi, assumendo questo approccio vogliamo stabilire una gerarchia tra, ad esempio, la direttiva quadro sulla strategia per l'ambiente marino e la politica comune sulla pesca.
<P>
La direttiva quadro sulla strategia per l'ambiente marino rappresenta uno strumento integrativo necessario alla politica comune sulla pesca per salvaguardare, in futuro, le risorse alieutiche; la politica comune sulla pesca contribuirà a sua volta alla direttiva quadro sulla strategia per l'ambiente marino elaborando misure di gestione necessarie alla creazione di ecosistemi marini sani.
<P>
Come dichiarato nella relazione, far fronte alle necessità alimentari, tutelare l'industria della pesca e le comunità di pescatori e preservare la sostenibilità degli ecosistemi marini non sono obiettivi tra loro incompatibili. Al contrario, nel lungo termine si verrà a creare una certa sinergia.
<P>
La relazione affronta numerose questioni, tutte importanti e pertinenti, riguardanti gli strumenti da impiegare in futuro, alle quali non risponderemo ora, ma durante la discussione sulla riforma della politica comune sulla pesca.
<P>
Vorrei comunque sottolineare che non siamo d'accordo su alcuni punti. Innanzi tutto, secondo la relazione, si dovrebbero sovvenzionare o compensare i pescatori colpiti dai piani di gestione e dalle misure di protezione degli ecosistemi. Riteniamo che le sovvenzioni dirette non rappresentino un passo avanti e che una possibile soluzione al problema sia aiutare le industrie a diventare economicamente più resilienti e, al tempo stesso, aiutare le comunità costiere a diversificare le proprie attività economiche.
<P>
La relazione sostiene anche che il ripopolamento da acquacoltura potrebbe essere uno strumento per reintegrare gli stock ittici selvatici. Sebbene questa soluzione potrebbe essere presa in considerazione per alcuni casi specifici, non la consideriamo comunque la via da seguire. Si devono ricostituire gli stock ittici attraverso la gestione appropriata delle inferenze dell'uomo, derivanti sia dalla pesca sia da altre attività, sull'ecosistema marino.
<P>
Discuteremo in maniera più dettagliata gli strumenti per la gestione della pesca nel contesto della discussione e dello sviluppo della riforma della politica comune sulla pesca, che si aprirà con la pubblicazione del Libro verde in aprile. Nel frattempo, vorrei ringraziare il Parlamento per il sostegno dimostrato nei confronti dell'approccio proposto ed esposto nella presente relazione.
<SPEAKER ID="209" NAME="Presidente">
La discussione è chiusa.
<P>
La votazione si svolgerà martedì, alle 12.00.
<P>
Dichiarazioni scritte (articolo 142 del regolamento)
<SPEAKER ID="993" NAME="Daciana Octavia Sârbu  " AFFILIATION="PSE">
per iscritto. - (RO) Gli attuali stock ittici presenti nelle acque dell'Unione europea sono in continua diminuzione a causa della pesca eccessiva e all'uso di attrezzature inadatte, ma anche a causa dell'impatto di alcuni settori, in particolare il turismo, sulla biologia marina. Le ricerche scientifiche mirate ad identificare i fattori che influenzano gli ecosistemi marini, compreso l'impatto del cambiamento climatico, permetteranno di determinare lo sviluppo delle risorse alieutiche e di garantire l'attuazione delle misure precauzionali necessarie a prevenire la rapida e continua riduzione degli stock ittici.
<P>
La pesca è un'attività fondamentale per garantire l'alimentazione e la sopravvivenza degli esseri umani e la gestione della sostenibilità delle risorse alieutiche assume quindi un'importanza cruciale, proprio ora che stiamo assistendo al deterioramento della biodiversità marina. Per questo motivo, le iniziative mirate a promuovere lo sviluppo sostenibile delle zone costiere dell'Unione europea devono prendere in considerazione gli aspetti sociali, economici e ambientali.
