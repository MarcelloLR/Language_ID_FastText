<CHAPTER ID="005">
Firma del regolamento REACH e del Settimo programma quadro di ricerca
<SPEAKER ID="015" NAME="Presidente">
- Passiamo ora alla firma congiunta del programma REACH e del settimo programma quadro di ricerca.
<P>
Ritengo opportuno dedicare alcuni minuti a firmare ufficialmente in pubblico, dinanzi all'Assemblea, due importanti atti legislativi comunitari che il Parlamento e il Consiglio hanno appena approvato: REACH, il regolamento che disciplina l'industria chimica e il suo impatto ambientale, e il settimo programma quadro di ricerca.
<P>
La firma congiunta di questi documenti adottati con la procedura di codecisione è, come sapete, la fase conclusiva del lungo e complicato processo legislativo che precede la pubblicazione dei documenti nella Gazzetta Ufficiale. E' il momento in cui i due colegislatori (il Consiglio e il Parlamento) appongono il loro sigillo politico alla nuova normativa.
<P>
Pertanto è con grande piacere che stamane accolgo il Primo Ministro della Finlandia, in rappresentanza della Presidenza del Consiglio, che firmerà con me questi importanti documenti. Sono inoltre lieto di dare il benvenuto al Presidente Barroso, invitandolo a raggiungerci per una fotografia della cerimonia.
<P>
Vorrei ringraziare altresì i vari europarlamentari che più sono stati coinvolti in questi due nuovi atti legislativi e chiamarli a testimoni della firma: il presidente della commissione per l'ambiente, la sanità pubblica e la sicurezza alimentare, onorevole Florenz, il relatore su REACH, onorevole Sacconi, il vicepresidente della commissione per l'industria, la ricerca e l'energia, onorevole Ransdorf, e i tre relatori sul settimo programma quadro di ricerca, onorevoli Buzek, Busquin e Laperrouze.
<P>
Prima di procedere alla firma, vorrei lasciare che il Presidente in carica del Consiglio Vanhanen si pronunci brevemente, se lo desidera.
<SPEAKER ID="016" NAME="Matti Vanhanen">
Presidente in carica del Consiglio. - (FI) Signor Presidente, onorevoli parlamentari, è per me un grande piacere poter essere qui oggi. La firma di questo atto rappresenta un momento storico. Il regolamento REACH comporterà la revisione completa della legislazione comunitaria sulle sostanze chimiche. Si compie un enorme passo avanti rispetto all'attuale sistema di controllo che risale a quarant'anni fa.
<P>
Lo scopo del regolamento REACH è garantire alti standard di protezione sanitaria e ambientale e rafforzare la competitività dell'industria chimica europea applicando livelli di sicurezza elevati e promuovendo lo sviluppo di prodotti. Con il regolamento REACH verrà istituita un'Agenzia europea delle sostanze chimiche che sarà tra l'altro incaricata di registrare le sostanze. L'approvazione di tale regolamento è una conquista di sostanziale importanza. Inoltre è uno splendido esempio di ottimi livelli di cooperazione tra Consiglio e Parlamento europeo. A questo proposito occorre tuttavia sottolineare che il lavoro deve continuare. Ora dobbiamo tutti impegnarci affinché il regolamento sia attuato efficacemente.
<P>
Sono lieto che in questo momento propizio i risultati della nostra collaborazione ci consentano anche di definire i dettagli in merito al settimo programma quadro di ricerca. Ricerca e sviluppo svolgono un ruolo essenziale nell'ottica di promuovere la competitività europea e attuare gli obiettivi della strategia di Lisbona. Il programma quadro di ricerca costituisce il principale strumento comunitario per raggiungere tali traguardi. Sarà anche uno strumento importante per mettere a punto una nuova politica di ampio respiro in materia di innovazione, uno dei temi cui la Presidenza finlandese ha riservato maggiore attenzione.
<P>
Consentitemi di rinnovare i miei sinceri ringraziamenti al Parlamento europeo per l'ottima collaborazione nell'ambito dei negoziati sul programma quadro di ricerca. Senza di voi oggi non saremmo qui. Sono molto soddisfatto che il programma possa partire come previsto all'inizio del 2007.
<P>
(Applausi)
<P>
(Accompagnati dal Presidente della Commissione europea José Manuel Barroso, dal presidente della commissione per l'ambiente, la sanità pubblica e la sicurezza alimentare, onorevole Karl-Heinz Florenz, dal relatore su REACH, onorevole Guido Sacconi, dal vicepresidente della commissione per l'industria, la ricerca e l'energia, onorevole Miloslav Ransdorf, e dai tre relatori sul settimo programma quadro di ricerca, onorevoli Jerzy Buzek, Philippe Busquin e Anne Laperrouze, il Presidente in carica del Consiglio e il Presidente del Parlamento europeo appongono la firma sugli atti relativi al programma REACH e al settimo programma quadro di ricerca)
