<CHAPTER ID=1>
Approvazione del processo verbale della seduta precedente
<SPEAKER ID=1 NAME="Presidente">
Il processo verbale della seduta di ieri è stato distribuito.
<P>
Vi sono osservazioni?

<SPEAKER ID=2 LANGUAGE="DE" NAME="Rübig">
Signor Presidente, vorrei apportare una correzione alla mia dichiarazione sull'accordo CE/Svizzera, e precisamente: dal primo maggio di quest'anno Jörg Haider non è né membro del Governo né presidente del Partito liberale austriaco. Di conseguenza devono esser cancellate le condizioni per le sanzioni dei 14+1 contro uno Stato membro!

<SPEAKER ID=3 LANGUAGE="DE" NAME="Goepel">
Signor Presidente, in merito al processo verbale vorrei notare che ieri nel corso del dibattito sulla relazione Maat sul latte per le scuole si è detto che ci si deve accollare il 75 percento del prezzo finale. Nella versione tedesca del processo verbale si legge 65 percento. La prego gentilmente di verificare che tutte le versioni nelle diverse lingue siano corrette.

<SPEAKER ID=4 NAME="Presidente">
Onorevole Goepel, i servizi mi avevano già segnalato questo errore, che verrà pertanto corretto in tutte le versioni.
<P>
(Il Parlamento approva il processo verbale)

<CHAPTER ID=2>
Lotta alla contraffazione e alla pirateria
<SPEAKER ID=5 NAME="Presidente">
L' ordine del giorno reca la relazione della onorevole Fourtou (A5-0096/2000), a nome della commissione giuridica e per il mercato interno, sul Libro verde della Commissione sulla lotta alla contraffazione e alla pirateria nel mercato interno.

<SPEAKER ID=6 NAME="Fourtou">
Signor Presidente, vorrei innanzitutto ringraziare la Commissione che ha saputo cogliere il pericolo costituito dalla contraffazione e dalla pirateria: l' iniziativa del Libro verde indica chiaramente la sua volontà di affrontare il problema. Inoltre, ringrazio i colleghi della commissione giuridica e delle commissioni interpellate per parere, che hanno apportato preziosi contributi al mio lavoro.
<P>
La pirateria e la contraffazione rappresentano un pericolo per la salute e la sicurezza dei consumatori. Infatti, esistono sul mercato contraffazioni di pezzi di ricambio per automobili e velivoli, giocattoli e prodotti farmaceutici che possono comportare pericoli letali per il consumatore.
<P>
La pirateria nuoce all' innovazione e al futuro di talune imprese; cito, ad esempio, la perdita annuale di migliaia di posti di lavoro nell' Unione europea per questo motivo. I contraffattori traggono vantaggio dagli investimenti sostenuti dall' industria legittima per la ricerca e lo sviluppo di nuovi prodotti e per la pubblicità. Inoltre, la pirateria comporta una diminuzione del gettito fiscale.
<P>
Infine, è stato accertato che tale fenomeno è spesso strettamente collegato alla criminalità organizzata. Per combattere la pirateria e la contraffazione, la mia relazione auspica un approccio globale e coordinato, incentrato su due assi portanti: la prevenzione e la repressione.
<P>
Per prevenire questa piaga sociale occorre conoscerla. Per questo motivo proponiamo una vasta campagna di sensibilizzazione dell' opinione pubblica (anche grazie a programmi che la Commissione può proporci) e delle autorità di polizia, giudiziarie e doganali. E' prevista una formazione indirizzata a tali autorità e, inoltre, un programma di concertazione mirati allo scambio di conoscenze e all' adozione delle migliori prassi nazionali.
<P>
La prevenzione, inoltre, deve promuovere una maggior cooperazione tra settore privato e quello pubblico e una tutela giuridica dei dispositivi tecnici, ovviamente nel rispetto dei diritti dei consumatori. Uno dei temi più delicati della relazione è quello di trovare il giusto equilibrio tra diritti dei consumatori e legittime esigenze dei settori professionali.
<P>
Per quanto concerne la repressione, in ciascuno Stato membro vi sono apposite norme. Per renderle più efficaci occorre procedere all' armonizzazione della legislazione in vigore eliminando in tal modo le disparità tra regimi di protezione. Occorre rendere più severe le sanzioni in materia penale e semplificare le misure e le procedure in materia civile. E' auspicabile un ravvicinamento delle norme penali nazionali per reati doganali. Sarà inoltre opportuno prestare particolare attenzione alle questioni relative alla cooperazione giudiziaria internazionale.
<P>
Nel concludere questa rapida presentazione della mia relazione, ribadisco che l'effettiva tutela ed applicazione dei diritti di proprietà intellettuale devono costituire una priorità assoluta nei negoziati con i paesi candidati e in tutti i rapporti con i paesi terzi.
<P>
Poiché è stato raggiunto un consenso in seno alla commissione al momento del voto su questa relazione, è necessario che esso sia mantenuto nella sessione plenaria affinché il Parlamento europeo dia un forte segnale politico del proprio impegno nella lotta alla contraffazione e alla pirateria.
<P>
Infine, rivolgo un appello alla Commissione affinché presenti prima possibile la proposta di un programma d' azione per contrastare tale grave fenomeno. Infatti urge intervenire, soprattutto per quel che riguarda la pirateria e l' intero settore audiovisivo, e la risposta da parte della Commissione deve, ad ogni costo, essere rapida e decisa.

<SPEAKER ID=7 NAME="Berenguer Fuster">
Signor Presidente, siamo tutti consapevoli del fatto che la pirateria e la contraffazione dei marchi costituiscono un grave problema. Forse non vale la pena d'insistere su questo punto, in quanto è evidente che la ricerca, l' innovazione e gli investimenti nella pubblicità rischiano la paralisi se i diritti di proprietà industriale non sono adeguatamente protetti. Per questo motivo occorre tutelare tali diritti.
<P>
Attualmente alcuni fattori acuiscono il problema, soprattutto i progressi compiuti a livello tecnico, che consentono una riproduzione più agevole e a costi estremamente ridotti di materiale informatico, audiovisivo o fonografico. I dati registrati in questi settori per quanto riguarda la falsificazione sono scandalosi.
<P>
L' impatto della costruzione del mercato unico su tale problema è per noi fonte di preoccupazione. E' evidente che in un' Europa senza frontiere, ma con legislazioni differenti, i contraffattori sceglieranno sempre la legislazione che risulta più favorevole ai loro fini criminali. E' pertanto degna di elogio l' iniziativa promossa dalla Commissione con la stesura del Libro verde e volta ad aprire un dibattito in seno al quale tutti i settori interessati potranno apportare il proprio contributo. E' inoltre necessario ricordare che tale dibattito verterà più sul contenuto dell' armonizzazione che sull' armonizzazione stessa, dato che essa rappresenta il punto di partenza da tutti condiviso.
<P>
Può sembrare prematuro che il Parlamento Europeo definisca la propria posizione sulla base di determinati aspetti il cui esatto contenuto dovrà scaturire dal dibattito che si apre adesso. In alcuni casi, tuttavia, può rivelarsi opportuno fissare il contenuto. Ciò avviene, ad esempio, per il diritto d'informazione. Essendo consapevoli delle difficoltà che l' introduzione di tale misura ha comportato in passato per altre norme, bisogna accogliere con favore l' introduzione dell' obbligo per i rivenditori dei prodotti illegali di identificare i loro fornitori, sempre nel rispetto della legislazione in materia di protezione dei dati, nonché del diritto costituzionale di non autoincriminarsi.
<P>
Dobbiamo, infine, appoggiare quei meccanismi che consentono l' identificazione delle merci. Va sottolineato - e questo è il contenuto dell' emendamento sostenuto dal gruppo PSE - che tali meccanismi non possono e non devono servire a identificare i distributori in quanto ciò rischierebbe di ostacolare le importazioni parallele tra Stati membri. Abbiamo presentato un emendamento proprio per evitare che tali misure siano utilizzate per fini inadeguati.

<SPEAKER ID=8 NAME="Whitehead">
Signor Presidente, desidero congratularmi con la onorevole Fourtou per la sua importante relazione, che è particolarmente significativa dal punto di vista del funzionamento del mercato unico, ma anche - e soprattutto - per quanto concerne la protezione dei consumatori. E' giusto, infatti, studiare come la contraffazione si diffonda sempre più sia negli Stati membri, all' interno del mercato unico, sia oltre i confini dell' Unione europea.
<P>
I consumatori possono essere facilmente ingannati dalla contraffazione in ogni circostanza. Ciò rappresenta una minaccia, poiché il prodotto contraffatto non presenta alcuna di quelle garanzie di sicurezza e di qualità che troviamo, invece, nei prodotti che recano l' avallo del produttore. Si tratta di prodotti che possono esser pericolosi per la salute, che sono certamente dannosi per l' innovazione e che potrebbero pregiudicare il futuro della ricerca. Chi produce merce contraffatta è poco più di un parassita dell' industria.
<P>
Non stiamo parlando di un crimine che non reca danno ad alcuno, bensì di un' attività che compromette gravemente il funzionamento del mercato. E' per tale ragione che, come la commissione per i problemi economici e monetari, anche la commissione per l' ambiente e la protezione del consumatore approva e sottoscrive questa relazione. Per concludere, tuttavia, un punto che desideriamo senz' altro porre in risalto è che per tutelare il consumatore, la diffusione di informazioni deve avvenire con la partecipazione delle associazioni per i consumatori all' interno degli Stati membri. Sono queste, infatti, le più adatte per individuare alcuni dei peggiori casi di frode in atto e le più indicate per informare i consumatori del fatto che ciò che a prima vista può sembrare un affare non è altro che una trappola che inevitabilmente li condurrà a una delusione.
<P>
Un altro punto sul quale desidero soffermarmi è già stato menzionato dall' oratore che mi ha preceduto. Vi è chi sostiene che questo dibattito si ricolleghi a quello sui diritti d' autore e i marchi. Si tratta di argomenti che debbono essere affrontati separatamente. Alcuni emendamenti presentati dai gruppi politici e dalle commissioni è volto a chiarire la questione. Come ben noto al Commissario, è in atto un dibattito sulle importazioni parallele e sul fatto che attualmente queste siano forse talvolta utilizzate in modo lesivo del commercio, della concorrenza e degli interessi dei consumatori. I due dibattiti non debbono essere confusi. Con questa proposta noi vogliamo attaccare coloro che, con l' attività parassitica della contraffazione, si arricchiscono a spese dei consumatori, confondendoli e raggirandoli, talvolta arrecando danno all'intera società.

<SPEAKER ID=9 NAME="Montfort">
Signor Presidente è quanto mai opportuno che il Parlamento, grazie alla relazione della onorevole Fourtou, faccia suo l' obiettivo di una lotta seria alla contraffazione e alla pirateria nel mercato interno. Il testo illustra con chiarezza la portata dei danni e le loro ripercussioni disastrose sull' economia dei nostri paesi, come pure sulla salute e la sicurezza dei nostri concittadini, poiché il fenomeno riguarda anche settori a rischio quali i medicinali e le parti di ricambio delle automobili. C' è motivo di rallegrarsi di tale appello ad una presa di coscienza e ad una mobilitazione generale e compatta per arginare e poi sconfiggere questa piaga.
<P>
Sebbene la relazione Fourtou non minimizzi l' entità dei danni, essa sembra trascurare l' urgenza con cui sarebbe opportuno adottare sin d' ora una politica adeguata. Leggendo questo testo, si ha l' impressione che il Parlamento inviti la Commissione a riflettere quanto prima sulla definizione tecnica delle misure da intraprendere, mentre i contraffattori godono di un vantaggio tecnologico. Benché sia auspicabile introdurre dispositivi sofisticati, atti e rendere la contraffazione e la pirateria più costose e difficili, la lotta intrapresa non può fare a meno di misure radicali d' applicazione immediata, in assenza delle quali le nostre politiche, per quanto ispirate dalle migliori intenzioni, giungeranno sempre in ritardo.
<P>
Il testo, in particolare, è molto vago in merito alle misure che gli Stati membri dovrebbero adottare per una reale tutela dei brevetti e dei diritti di proprietà intellettuale; in assenza di tali misure i parassiti dell' opportunismo economico e gli esperti del plagio tecnologico continueranno a far passare per innovazioni semplici furti abilmente mascherati. Si rimane delusi quando si ricerca l' insieme dei dispositivi di prevenzione che consentirebbero di sospendere immediatamente la distribuzione di tali merci, nel caso di fondati sospetti e ove manchi il tempo per fornire le prove. Oltre alle indispensabili azioni contro la commercializzazione delle merci illegali, è essenziale interrompere i canali d' immissione di tali merci in un mercato unico nel quale vengono così elusi tutti i principi preposti a regolamentare il suo funzionamento.
<P>
A tal fine, il Parlamento deve accettare di rimuovere il pregiudizio dottrinale che acceca la maggior parte dei suoi membri non appena si ripresenta l' evidente e ineludibile necessità di ripristinare i controlli alle frontiere interne dell'Unione. Inoltre, sarebbe opportuno precisare (diversamente da quanto fatto nei paragrafi 31 e 34, purtroppo molto vaghi) quali obblighi saranno imposti in materia ai paesi candidati. Infine, e si tratta della questione più seria, quale politica di cooperazione gli Stati membri intendono intraprendere sin d' ora per combattere non solo i piccoli venditori, ma soprattutto la criminalità organizzata, che sembra trarre i massimi benefici da tali attività in espansione?
<P>
Il gruppo UEN voterà a favore della relazione, che rappresenta soltanto il primo passo verso una politica su scala comunitaria, nell' ambito della quale ciascuno Stato membro deve agire in fretta e con determinazione; inoltre, invita vivamente il Parlamento ad accogliere gli emendamenti proposti, i quali consentiranno di rendere più incisivo il testo.

<SPEAKER ID=10 NAME="Medina Ortega">
Signor Presidente, questa relazione giunge in ritardo, visto che il Libro verde della Commissione è stato adottato il 15 ottobre 1998. E' vero che nel frattempo vi sono state le elezioni del Parlamento europeo. Tuttavia, se per elaborare un Libro verde occorre più di un anno e mezzo di consultazione col Parlamento, qualcosa non funziona. Il Parlamento e la Commissione devono, pertanto, rivedere i loro metodi di cooperazione affinché tale procedura sia più celere.
<P>
Il Libro verde, comunque, è valido ed è stato accolto favorevolmente dalle varie commissioni parlamentari. La onorevole Fourtou ha elaborato un' eccellente relazione che ha ricevuto l' approvazione quasi unanime della commissione giuridica, con 23 voti a favore e una sola astensione. Sono stati, inoltre, accolti positivamente i pareri delle diverse commissioni, il parere dell' onorevole Berenguer Fuster, a nome della commissione per i problemi economici e monetari, il parere dell' onorevole Whitehead a nome della commissione per l' ambiente, la sanità pubblica e la politica dei consumatori e il parere della onorevole Montfort a nome della commissione per l' industria, il commercio estero, la ricerca e l' energia. La maggior parte delle proposte di tali commissioni interpellate per parere è stata recepita dalla commissione giuridica.
<P>
Al momento di approvare la relazione dobbiamo dar prova di moderazione e correttezza. Il gruppo UEN, ad esempio, ha presentato alcuni emendamenti che possono incidere sul mercato interno. Al riguardo, l' emendamento n. 6, presentato dalla onorevole Thomas-Mauro, che richiede l' introduzione di controlli doganali alle frontiere interne, mi sembra particolarmente pericoloso.
<P>
Questo tipo di iniziative non ha certo il fine di ristabilire le frontiere ormai eliminate. Per questa e per altre ragioni l' onorevole Berenguer Fuster ed io stesso abbiamo presentato l' emendamento n. 9 volto ad evitare che, attraverso il controllo della pirateria, si possano ristabilire i controlli interni. Bisogna evitare, ad esempio, che attraverso il controllo della pirateria si vada contro gli accordi di liberalizzazione del mercato interno in materia di distribuzione. Occorre, inoltre, evitare che attraverso tale disposizione, come diceva poco fa l' onorevole Whitehead, si giunga al controllo su tutto il diritto di proprietà intellettuale, ad esempio, in materia di brevetti. Per questo respingiamo alcuni emendamenti.
<P>
Ritengo che si tratti di una buona relazione, ma vorrei sottolineare che nel momento in cui si discutono i requisiti per l' adesione dei paesi candidati, il tema della protezione della proprietà intellettuale e della protezione contro la pirateria deve assumere particolare importanza. Durante i negoziati in vista dell' adesione occorre far comprendere ai paesi candidati che questo tema è per noi estremamente importante. Lo è anche nelle relazioni con i paesi terzi, dato che lo sviluppo del commercio internazionale deve basarsi sul riconoscimento della protezione della proprietà intellettuale e industriale.

<SPEAKER ID=11 LANGUAGE="NL" NAME="Manders">
Signor Presidente, vorrei rivolgere un sentito ringraziamento alla onorevole Fourtou per l'importante relazione. Infatti è essenziale tutelare la proprietà intellettuale.
<P>
Per i titolari - imprese o persone - di una proprietà intellettuale sono in gioco enormi interessi finanziari. Gli artisti, di fronte alla dilagante pratica della contraffazione, sono sempre meno propensi a investire tempo, energia e creatività in nuovi prodotti, ponendo quindi un potenziale freno allo sviluppo della società. Anche l' apparato fiscale subisce le conseguenze negative della contraffazione, dato che tale attività si concentra soprattutto nell'economia sommersa. Non possiamo quindi che essere lieti di constatare che qualcosa si sta muovendo.
<P>
In quanto liberale ritengo che, se devono essere stabilite regole, esse debbano essere di ampio respiro e non fermarsi a metà strada. Per tale motivo è necessario definire delle norme; in questo spirito è stato presentato un emendamento comune con altri gruppi politici affinché sia perseguito anche il possesso da parte dell' utente finale. Infatti, fintantoché l' utente finale potrà disporre liberamente di articoli contraffatti, continuerà a esistere un mercato e sarà difficile bloccare il fenomeno alla fonte, colpendo fabbricanti e produttori. Il settore offre facili guadagni e rappresenterà sempre un canale redditizio.
<P>
Siamo lieti che l' emendamento n. 8, che viene sostenuto da più gruppi politici e prevede la perseguibilità del possesso di articoli contraffatti, sebbene a determinate condizioni - non per nulla è frutto di un compromesso -, svolgerà una funzione preventiva, nonché di deterrente, nei confronti del consumatore.
<P>
Riteniamo infatti positivo che il possesso, e a tale proposito traccio un parallelo con la ricettazione - se mi viene offerta una bicicletta a un prezzo molto ridotto, non la compro; si tratta di un cambiamento nella mentalità, non è nostra intenzione introdurre un ulteriore sistema di controllo -, sia o possa essere perseguito penalmente.
<P>
La relazione rappresenta un buon inizio. Tuttavia speriamo che gli Stati membri siano in grado di tradurla in realtà in modo convincente ed efficace.

<SPEAKER ID=12 LANGUAGE="DE" NAME="Echerer">
Signor Presidente, come la onorevole che mi ha preceduto vorrei innanzitutto ringraziare la onorevole Fortou per l'eccellente lavoro che ci ha sottoposto fornendoci interessanti informazioni. Quando parliamo di contraffazioni pirata pensiamo a trasgressioni perdonabili, alle T-shirt Calvin Klein o agli occhiali RayBan acquistabili a buon prezzo su qualche spiaggia lontana, o ai CD che si possono comprare sottobanco. Una buona parte della popolazione ancora non sa che ciò però mette a rischio la salute e, in generale, i consumatori: mi riferisco ai pezzi di ricambio per mezzi di trasporto, specie aerei, o ai medicinali; credo che stia anche a noi diffondere questa consapevolezza affinché la prevenzione possa più facilmente cancellare il concetto della cosiddetta trasgressione perdonabile.
<P>
In più d'una occasione oggi si è detto che le varie cose si confondono. E' un rimprovero che non muovo alla onorevole Fourtou, bensì a noi tutti, perché non ci prendiamo il tempo di analizzare i minimi dettagli di ogni testo e perché, a causa dei tanti impegni, non possiamo prenderci più tempo per verificare le ricerche su cui si basano i documenti e fare dei controlli incrociati, dato che mischiamo le cose. Mettiamo tutela dei diritti d'autore insieme a proprietà industriale ovvero a protezione industriale. Sono due concetti diversi. Ma è un fatto che in entrambi i casi si tratta di contraffazioni che costituiscono un atto criminale. E naturalmente entrambi vanno puniti.
<P>
Oggi è già stato detto anche che gli artisti subirebbero un enorme danno finanziario. A ciò posso replicare che non è affatto vero! Infatti ad un artista importa essere ascoltato. Che il CD sia contraffatto è per lui secondario, perché, se è famoso al punto che dei suoi CD vengono fatte copie pirata, può anche rinunciare alle percentuali. Ma l' artista si crea un mercato su cui può vendere. Tutto ciò come osservazione a margine.
<P>
Circola inoltre la voce, sconcertante, ma che non può essere verificata, secondo cui molte contraffazioni e prodotti pirata vengono realizzati sotto la copertura dell' industria. Questo è l' aspetto più riprovevole. Se per caso ciò dovesse esser vero, ed andrebbe verificato, dovremmo scegliere un' impostazione che non risulti punitiva prima di tutto per i consumatori, ma che invece colpisca là dove avviene la produzione. E a mio avviso c' è comunque una differenza se una piccola famiglia in un paese povero cerca di migliorare un po' le proprie condizioni di vita realizzando beni contraffatti in un'impresa a conduzione familiare o se invece è sotto la tutela dell' industria che le suddette T-shirt o altri prodotti vengono venduti ai nostri consumatori per creare un mercato in quei paesi. Vorrei che questi casi vangano trattati in modo differenziato!
<P>
Infine vorrei concludere ribadendo che non credo che sia il consumatore finale a dover essere punito così pesantemente, perché oggi come oggi è davvero difficile distinguere l'originale dalla copia. Ci vogliono occhi molto allenati.

<SPEAKER ID=13 LANGUAGE="FR" NAME="Thomas-Mauro">
Signor Presidente, questo progetto normativo è utile. Bisogna sanare le perdite che per le nostre industrie ammontano a milioni di euro, sebbene l' andamento di questa valuta ne relativizzi l' importanza. Dobbiamo pensare alle conseguenze per i consumatori provocate dai prodotti di bassa qualità. Dobbiamo scoprire attraverso quali canali sia possibile frenare la mondializzazione della contraffazione e della pirateria.
<P>
Il testo evidenzia la nostra incapacità di controllare il mercato interno, poiché abbiamo eliminato i controlli alle frontiere interne dell' Unione europea. Infatti, quando s'istituisce un mercato unico senza frontiere interne, senza quelle valvole di sicurezza che, in definitiva, non disturbavano il normale cittadino, lo spazio comune diviene un paradiso, per giunta redditizio, per i criminali di ogni specie. Pirati dei tempi moderni, venite in Europa, rischiate soltanto qualche controllo doganale occasionale alla ricerca dell' ago nel pagliaio europeo!
<P>
A questo proposito la commissione per l' ambiente, la sanità pubblica e la politica dei consumatori ha dato prova di accortezza e perspicacia al momento dell' adozione della relazione per parere, poiché ha approvato gli emendamenti che avevo presentato. E' chiaro che i paesi candidati all' adesione devono impegnarsi a non contraffare e a non compiere atti di pirateria nei riguardi dei nostri servizi e forse soltanto dei nostri valori, ma pensiamo anche ai paesi con i quali firmiamo accordi doganali. Non si tratta forse di una conditio sine qua non?
<P>
Del resto non facciamo del buonismo, non si può creare uno spazio senza barriere quando le strutture di controllo di tale libertà non sono pronte. Ho voluto ricordarlo nel mio emendamento n. 6 che è stato approvato dalla commissione per l' ambiente. I controlli alle frontiere interne degli Stati membri non costituiscono, in questo particolare contesto, un ostacolo al mercato unico, al contrario, sono una tutela dei posti di lavoro, della sicurezza e della salute degli abitanti dell' Unione europea.
<P>
Approvando questo importante emendamento, i deputati pragmatici e costruttivi coltiveranno l' arte di ben gestire le frontiere. Occorre vegliare affinché l' Unione europea non si trasformi in una contraffazione di cattiva qualità, che indebolirebbe i nostri Stati nei confronti del crimine senza frontiere, con grave danno per i cittadini.

<SPEAKER ID=14 LANGUAGE="FR" NAME="Butel">
Signor Presidente, ho l' impressione che numerosi colleghi, seguendo l' esempio della Commissione e insistendo eccessivamente sulla dimensione del mercato interno, non abbiano valutato l'entità di tale fenomeno. I danni della contraffazione e della pirateria si ripercuotono sui nostri mercati come sull' insieme dei mercati mondiali. Sarebbe pericolosamente riduttivo limitarsi ad un approccio troppo incentrato sul mercato unico, il che sembrerebbe indicare che la soluzione si trovi esclusivamente al suo interno.
<P>
Inoltre, vorrei insistere sul fatto che, nella fase attuale del Libro verde, le attività illecite che riguardano prodotti farmaceutici, pezzi di ricambio o giocattoli costituiscono un vero pericolo per la sicurezza e la salute umana. Faccio appello alla ragione affinché i tentativi di ravvicinamento non compromettano i dispositivi già in vigore nei nostri Stati. Il perseguimento dell' armonizzazione quale obiettivo prioritario mi sembra un atteggiamento pericoloso.
<P>
Di fronte ad un rischio reale di dispersione, voglio mettere in guardia la Commissione. Più che sulla evocata contraffazione degli gnomi da giardino, occorre concentrarsi sulla protezione dei brevetti, dei marchi e dei diritti d' autore che permettono di garantire la tutela dei consumatori e, al tempo stesso, la sopravvivenza delle imprese le quali investono a monte ingenti somme di denaro nella ricerca e nella fabbricazione di prodotti di qualità. Sono in gioco, inoltre, numerosi posti di lavoro del comparto tessile, dell' industria automobilistica o del settore culturale.
<P>
Siamo seri, in tema di protezione del software utilizzato in seno alle amministrazioni europee o nazionali, più che un codice di condotta, è necessario un rispetto scrupoloso dei regolamenti; spero che la Commissione riconoscerà che ciò riguarda più la volontà di una buona gestione che l' istituzione di un sistema armonizzato di norme legislative e penali.

<SPEAKER ID=15 LANGUAGE="DE" NAME="Hager">
Signor Presidente, sconcertato dalla condanna a priori dell' Austria espressa da 14 Stati membri e dall' atteggiamento della Presidente del Parlamento europeo, desidero congratularmi con la relatrice per l'eccellente lavoro e mi associo sostanzialmente alle sue idee. Le proporzioni del danno causato dalle contraffazioni e dalla pirateria dei marchi sono enormi. I numeri presentati dalla Commissione fanno paura. Tuttavia, anche in relazione al problema di cui abbiamo parlato e che a mio avviso è importante, desidero far notare che in futuro sarà necessario impiegare e collegare in rete nella lotta contro le contraffazioni e la pirateria anche i sistemi di informazione privati esistenti. Si presenta quindi una volta in più il rischio che il Parlamento europeo, nel suo sforzo di contrastare efficientemente gli abusi, perda il senso della misura e crei uno stato di polizia.
<P>
In casi analoghi lo stimato collega Rothley ha più volte parlato di sete di sangue del Parlamento europeo. Con questo voglio dire che, secondo me, anche in questo campo non giovano misure esagerate.

<SPEAKER ID=16 NAME="Inglewood">
La relazione della onorevole Fourtou è preziosa in quanto conferisce notevole lustro al Libro verde della Commissione "La lotta alla contraffazione e alla pirateria nel mercato interno" . La relazione in questione pone chiaramente in evidenza l' importanza della proprietà intellettuale nel mondo contemporaneo e i danni recati dal furto di tale proprietà.
<P>
Infatti, sebbene siano in molti coloro che, giustamente, ritengono che il furto sia un reato, non si può dire altrettanto per quanto concerne, ad esempio, la sottrazione e l' uso illecito della proprietà intellettuale, come nel caso dei CD pirata o dell' utilizzo del programma Napster per scaricare i file musicali da Internet. Invece, è evidente che non vi è alcuna differenza tra le due cose. In un certo senso, la sfida più interessante che ci pongono queste nuove forme di reato è data dai mezzi per contrastarli.
<P>
In qualsiasi mercato unico pannazionalista i provvedimenti da attuare non possono limitarsi alla giurisdizione di un unico Stato membro, tuttavia ciò non significa che la risposta più adeguata consista nell' armonizzazione a livello europeo della legislazione in materia di sanzioni, di codici e di procedure penali. E' senza dubbio indispensabile che vi siano un certo coordinamento e una strategia unica per contrastare la contraffazione e la pirateria. A mio parere, tuttavia, nelle conclusioni della relazione non è stato dato il dovuto risalto ai principi del riconoscimento reciproco. Ne consegue la necessità di una maggiore armonizzazione che appare, invece, inappropriata e non necessaria nelle circostanze attuali. Detto ciò, è essenziale che lo spazio giudiziario dell' Unione europea abbia una strategia coerente ed esauriente per fare fronte ai problemi della contraffazione e della pirateria, attività molto diffuse sia all' interno sia all' esterno dell' Unione e praticate da criminali sempre più agguerriti e tecnologicamente sofisticati.
<P>
Si afferma spesso - giustamente, credo, anche se in modo alquanto superficiale - che viviamo in una società basata sulla conoscenza. Non possiamo, pertanto, permettere che questa conoscenza sia sottratta ai suoi legittimi proprietari, poiché ciò minerebbe le fondamenta economiche della nostra stessa società. Se lasceremo che questo accada, sarà a nostro rischio e pericolo.

<SPEAKER ID=17 LANGUAGE="NL" NAME="De Clercq">
Signor Presidente, mi riconoscono pienamente nella visione della relatrice, che ritiene necessario un approccio rigoroso al problema della pirateria. Tale approccio deve avere carattere globale, coprendo sia l' aspetto preventivo che quello repressivo. Le conseguenze economiche di tale fenomeno non sono trascurabili. Si stima che il danno ammonti a circa il 5-7 percento del fatturato del commercio mondiale. Chiedo alla Commissione se alla problematica in oggetto non debba essere rivolta maggiore attenzione nell' ambito degli attuali negoziati in seno all' OMC.
<P>
La maggior parte dei prodotti frutto di pirateria giunge infatti da paesi esterni all' Unione europea, mentre i danni da essi causati interessano in modo particolare il territorio comunitario. Un esempio: secondo quanto emerge da recenti ricerche, se riuscissimo a ridurre l' incidenza della sola pirateria informatica del 10 percento, nell' Unione europea sarebbe possibile creare 250.000 posti di lavoro.
<P>
E' importante mettere l' accento sulla prevenzione. Il consumatore europeo deve rendersi conto che l' acquisto di prodotti contraffatti comporta conseguenze negative da diversi punti di vista, che toccano anche lui in prima persona. La contraffazione frena la crescita economica. Mette a repentaglio la salute pubblica, nonché la sicurezza. Inoltre, fatto ben più grave, si radica sempre più la convinzione che la pirateria sia nelle mani del crimine organizzato, che ne ricava notevoli introiti procedendo inoltre al riciclaggio di denaro sporco.
<P>
Nel piano di azione per la lotta contro il crimine organizzato del giugno 1997 si è già accennato alla necessità, da parte di Consiglio e Commissione, di dar vita a disposizioni comuni nella lotta contro la criminalità organizzata in materia di pirateria.
<P>
Questa relazione non è prematura. Si tratta di una relazione di ottima qualità. Per un buon funzionamento del mercato interno e del libero commercio, la creatività e l' innovazione devono essere stimolate e non frenate da pratiche illegali.

<SPEAKER ID=18 LANGUAGE="NL" NAME="Blokland">
Signor Presidente, il Libro verde della Commissione europea e la relazione della onorevole Fourtou affrontano una problematica che tendiamo a sottovalutare. I dati, però, suggerirebbero un atteggiamento diverso. Con la contraffazione e la pirateria si conseguono importanti guadagni. Ancora più preoccupante è il fatto che tali pratiche criminali si stiano rapidamente professionalizzando.
<P>
Sono pienamente d' accordo con la relatrice quando sostiene la necessità di una lotta efficace contro questo fenomeno, sia dal punto di vista del diritto civile che di quello penale - per quanto non si possa dimenticare che il secondo aspetto è di competenza degli Stati membri. Tuttavia, nel momento in cui il commercio illegale va a pregiudicare il buon funzionamento del mercato interno, è l' Unione a dover intervenire. La proposta di risoluzione si presenta come uno stimolo costruttivo nei confronti della Commissione affinché prosegua nella direzione intrapresa. In tal senso, la relazione merita il nostro sostegno.
<P>
Essa mi sembra tuttavia poco coerente. Vengono assegnati alla Commissione vari compiti, sebbene non se ne intraveda sempre la necessità. Le campagne di sensibilizzazione del pubblico mi sembrano una mossa azzeccata, ma richiedono un approccio di tipo nazionale piuttosto che comunitario. Non si può certo negare la necessità di un livello minimo di armonizzazione delle legislazioni in materia penale, ma parlare di Europol in questo contesto mi sembra prematuro.
<P>
Molte delle proposte avanzate sono già una realtà nei Paesi Bassi e forse anche in altri Stati membri. La Commissione dovrà occuparsi in via prioritaria della raccolta di informazioni in questo ambito, forse promovendo partnership tra i paesi, per esempio nel settore doganale, per poi presentare una relazione su risultati ottenuti. In tal modo sarà possibile dar vita a una strategia comunitaria ponderata e efficace.

<SPEAKER ID=19 LANGUAGE="NL" NAME="Bolkestein">
. (NL) Signor Presidente, vorrei iniziare esprimendo il compiacimento della Commissione per la dettagliata e ponderata relazione della onorevole Fourtou che, a giudizio della Commissione, sotto molti punti di vista si muove nella direzione delle soluzioni proposte dal Libro verde. Come sottolineato poco fa dall' onorevole De Clercq, si tratta di un' ottima relazione. Sono pienamente d' accordo e vorrei quindi ringraziare a nome della Commissione la onorevole Fourtou per il lavoro svolto.
<P>
E' importante che la Commissione possa contare sul sostegno del Parlamento nel momento in cui si devono prendere provvedimenti concreti sulla scia di quanto affermato nel Libro verde. Vorrei soffermarmi brevemente sul contesto e sulle fasi principali della procedura di concertazione. A tale proposito vorrei sottolineare che il Libro verde sulla lotta alla contraffazione e alla pirateria è di capitale importanza per il buon funzionamento del mercato interno. A questo riguardo è stato presentato un emendamento, l' emendamento n. 6, sul quale vorrei indugiare più a lungo. Per quanto concerne l' emendamento n. 6, tengo a precisare che la Commissione non sostiene la necessità di reintrodurre i controlli alle frontiere interne dell'Unione. Il mercato interno è ora più che mai un successo e non esistono ragioni per porre freno ad un suo funzionamento flessibile. La Commissione è invece d' accordo nell' affermare la necessità di rafforzare e migliorare la lotta alla contraffazione e alla pirateria. Essa ritiene tuttavia che questo obiettivo debba essere conseguito seguendo un' altra via rispetto alla reintroduzione dei controlli alle frontiere interne. La relazione della onorevole Fourtou propone una serie di interessanti provvedimenti, tra cui il rafforzamento dell' assistenza reciproca tra Stati membri, l' inasprimento delle sanzioni e il miglioramento dei provvedimenti e delle procedure di diritto civile. Mi sono soffermato sui questi punti viste le considerazioni formulate dalla onorevole Thomas-Mauro, che ha perorato la causa dell' emendamento n. 6. Alla onorevole Thomas-Mauro devo dire che la Commissione non intende sostenere tale emendamento.
<P>
Signor Presidente, come lei ben sa, negli ultimi dieci anni la contraffazione e la pirateria sono diventati fenomeni di considerevole portata, con conseguenze a livello mondiale, come messo in evidenza anche da vari oratori questa mattina. Tali attività causano ingenti danni al commercio legale e rappresentano fenomeni di distorsione della concorrenza, soprattutto nella misura in cui si approfitta delle differenze tra le legislazioni di tutela in vigore negli Stati membri. Si registra inoltre un sempre maggiore coinvolgimento delle organizzazioni criminali nel commercio di prodotti oggetto di contraffazione e pirateria. Ne risulta che gli operatori economici perdono fiducia nel mercato interno e gli investitori fanno marcia indietro. Se il mercato interno vuole essere un successo, è necessario che gli inventori, gli istituti di ricerca, gli artisti e le piccole e medie imprese abbiano fiducia nella capacità dell'Unione di tutelare in modo efficace i loro interessi. L' approccio che adotteremo nella lotta alla contraffazione e alla pirateria è importante per l' innovazione, l' occupazione e la competitività in Europa, come sottolineato più volte dai deputati, signor Presidente, e dalla onorevole Fourtou nella sua relazione. Esso è importante anche per la salute e la sicurezza pubblica. Le conseguenze della contraffazione possono essere gravi quando il fenomeno interessa medicinali, giocattoli o pezzi di ricambio di automobili e, per tale motivo, la Commissione ha deciso di affrontare questo problema e di proporre una serie di soluzioni per migliorare l' attuale situazione.
<P>
La procedura di concertazione avviata dal Libro verde è stata un successo. Gli interessati hanno affermato all' unanimità che si tratta di un argomento importante. Gli operatori economici sottoscrivono le proposte del Libro verde e chiedono un' iniziativa da parte dell' Unione europea per risolvere il problema. Nel febbraio 1999 il Comitato economico e sociale, che svolge il proprio ruolo in tale ambito, ha emesso un parere positivo in merito al Libro verde, recependo, nel parere stesso, alcune proposte in esso contenute. Le raccomandazioni del Parlamento riprese nella relazione della onorevole Fourtou sono estremamente interessanti. Esse saranno oggetto di riflessione in seno ai servizi della Commissione, ma penso che quest'ultima reagirà positivamente alla maggior parte delle proposte avanzate. In base al Libro verde ho inoltre intenzione di preparare una comunicazione che dovrà essere approvata a breve dalla Commissione, nella quale verranno tirate le fila della procedura di concertazione e verrà proposto un piano di azione. Per quanto concerne detto piano, vorrei dire alla onorevole Fourtou quanto segue, rispondendo in tal modo alle sue richieste.
<P>
Il programma d' azione previsto dalla Commissione conterrà una serie di misure volte a migliorare e a rafforzare la lotta alla contraffazione e alla pirateria. Terrà nella massima considerazione le esigenze espresse dalle organizzazioni professionali e il parere del Parlamento europeo. Tale programma comprenderà misure legislative ed altre forme d' intervento, quali campagne d' informazione sui pericoli della contraffazione e azioni di formazione. Beninteso, la Commissione prenderà iniziative nel rispetto dei principi della sussidiarietà e della proporzionalità. Il Parlamento sarà chiamato a svolgere un ruolo importante nell' ambito delle misure legislative da proporre.
<P>
Signor Presidente, non si deve pensare necessariamente solo a provvedimenti di natura legislativa, per quanto importanti essi siano. Gli onorevoli Manders e De Clercq, come del resto l' onorevole Inglewood, hanno accennato alla necessità di un' armonizzazione di determinate misure legislative: un punto sicuramente importante. La Commissione ha infatti recepito l' emendamento n. 8, che tratta proprio questo argomento. Tuttavia, come già sottolineato, non si deve pensare solo a provvedimenti di natura legislativa. Suppongo che il piano di azione di cui ho appena parlato rivolgerà un appello a sostenere le già citate campagne d'informazione e sensibilizzazione relative ai pericoli della contraffazione e della pirateria.
<P>
Signor Presidente, prima di concludere di sintetizzare la relazione e la posizione della Commissione, vorrei rivolgere qualche parola all' onorevole Whitehead che si è soffermato in particolare sulla questione delle importazioni parallele.
<P>
(EN) - Le importazioni parallele sono una questione diversa da quella in esame questa mattina. Le importazioni parallele riguardano prodotti commercializzati per la prima volta in un paese terzo dall' avente diritto o con il suo consenso. La contraffazione, invece, concerne la merce prodotta in modo fraudolento e poi commercializzata senza il consenso dell' avente diritto. Il mondo dell' industria è seriamente preoccupato per la possibilità che la contraffazione possa essere confusa con le importazioni parallele.
<P>
Il problema delle importazioni parallele - e, in particolare, quello dell' esaurimento dei diritti derivanti dal marchio d' impresa - è attualmente in esame come questione separata in seno al Consiglio e al Parlamento. Di recente la Commissione ha inviato al Parlamento per conoscenza un documento interno sulla questione. Mi auguro che l' argomento delle importazioni parallele o, se vogliamo, dell' esaurimento dei marchi - che è poi lo stesso - sia discusso in occasione del Consiglio "mercato interno" che dovrebbe avere luogo verso la fine del mese. Il Parlamento sarà informato appena possibile dell' esito della discussione.
<P>
Vorrei rivolgere poi qualche parola all' onorevole De Clercq, che ha citato l' Organizzazione mondiale per il commercio, l' OMC, chiedendo in che misura la problematica in oggetto possa essere trattata in seno a questa organizzazione. Ebbene, esistono accordi riguardanti la proprietà intellettuale e i diritti ad essa relativi, che rientrano, ovviamente, nell' ambito del commercio internazionale. Non per nulla, infatti, sono stati siglati in seno all' OMC. Tali accordi comprendono altresì una serie di misure relative alla modalità con cui la tutela dei diritti di proprietà intellettuale viene attuata sul campo. La Commissione ritiene che, prima di pensare a un eventuale rafforzamento di tali misure, sia importante verificare come esse funzionino nella pratica, in particolare nei paesi in via di sviluppo. Quindi, per prima cosa dobbiamo verificare in che misura i provvedimenti oggetto degli accordi funzionino nella pratica, al di fuori dell' Europa e in particolare nei paesi in via di sviluppo, dopodiché, in base anche alle nostre esperienze, potremo giudicare in che modo tali misure debbano essere potenziate e rafforzate.
<P>
Signor Presidente, questo è quanto volevo dire in risposta alle osservazioni e alle domande formulate da alcuni deputati. Vorrei concludere sottolineando come la Commissione speri che sia possibile instaurare una valida collaborazione con il Parlamento nell' ambito di una problematica così importante e proseguire sul cammino già intrapreso all' insegna della collaborazione.

<SPEAKER ID=20 NAME="Presidente">
La ringrazio, signor Commissario.
<P>
La discussione è chiusa.
<P>
La votazione si svolgerà alle 11.00.

<CHAPTER ID=3>
Amministrazione civile transitoria/Accordi di pace
<SPEAKER ID=21 NAME="Presidente">
L' ordine del giorno reca la relazione dell' onorevole Laschet (A5-0111/2000), a nome della commissione per i bilanci, sulla proposta di regolamento del Consiglio relativo al sostegno da fornire a taluni organismi istituiti dalla comunità internazionale in seguito a conflitti per provvedere all' amministrazione civile transitoria di determinate regioni o all' attuazione di accordi di pace.

<SPEAKER ID=22 LANGUAGE="DE" NAME="Laschet">
Signor Presidente, onorevoli colleghi, desidero iniziare con alcune considerazioni politiche perché sia chiaro l'oggetto della decisione che prendiamo oggi. Dopo il conflitto nell' ex-Jugoslavia, in Bosnia-Erzegovina e in Kosovo, la comunità internazionale ha insediato localmente delle strutture civili, fra cui l' Alto rappresentante dell' Unione europea per la Bosnia-Erzegovina o l' amministrazione transitoria in Kosovo dell' ONU, che coordinano e guidano in loco tutte le attività e operazioni civili. Finora tutto ciò è avvenuto nell' ambito della PESC, sotto la responsabilità del Consiglio che l' ha più volte prorogata e ha deciso di mantenere tali strutture, definendo per loro un fondamento giuridico.
<P>
Il bilancio 2000 ha messo a disposizione per questo progetto 28 milioni di euro per la Bosnia-Erzegovina e 12,5 milioni di euro per l'UNMIK, ovvero l' amministrazione transitoria dell' ONU in Kosovo. Anche la commissione per i bilanci è dunque soddisfatta che ora si stia creando un nuovo fondamento giuridico per questi enormi stanziamenti dell' Unione europea a favore della Bosnia-Erzegovina. Così, in futuro, quest' aspetto della politica di bilancio non verrà più gestito solo nell' ambito della politica estera e di sicurezza comune sotto la responsabilità del Consiglio, ma anche con il coinvolgimento della Commissione, sotto la responsabilità di quest' ultima e del Parlamento europeo in quanto dotato di poteri di bilancio.
<P>
La storia ha radici ben più antiche. Per esempio, a Mostar il Parlamento ha constatato che le modalità di finanziamento della politica estera e di sicurezza comune erano insufficienti e che il Parlamento europeo non aveva il potere di controllo necessario per vigilare efficacemente sull' impiego dei soldi dei contribuenti europei. E' giusto dunque che la Commissione smetta i panni dell' ufficiale pagatore e del contabile e si metta all' opera responsabilmente. Tutto ciò ha l' appoggio esplicito del Parlamento europeo.
<P>
E' corretto trasferire questa parte dell' amministrazione transitoria civile inserita nell'ambito della politica estera dell' Unione al primo pilastro, coinvolgendo maggiormente il Parlamento nella politica estera e di sicurezza comune. Dai Vertici di Helsinki e di Colonia abbiamo potuto vedere come la politica estera comune cambi e quali siano le dinamiche e le spinte di questo processo; riteniamo quindi molto importante che Commissione e Parlamento europeo siano coinvolti in quanto Istituzioni europee.
<P>
Questo dunque lo sfondo tecnico delle decisioni che prenderemo oggi. In quest' ambito il Parlamento ha la possibilità di mettere a riserva dei mezzi finanziari in modo da poter imporre determinate azioni, da poter incidere su determinate misure. Abbiamo la possibilità di verificare le responsabilità della Commissione nella procedura di discarico e di correggere in futuro eventuali azioni che in Bosnia-Erzegovina non hanno dato i risultati desiderati. Dunque, nell' ottica del diritto europeo, quelli che andiamo ad intraprendere oggi sono atti specialistici, ma hanno anche un grande significato politico perché consolidano il peso del Parlamento europeo in quest' ambito così importante.
<P>
Permettetemi alcune osservazioni sugli emendamenti che la commissione per i bilanci ha deciso e che sottopone all' Assemblea plenaria. Il Consiglio aveva raccomandato in una prima proposta di stilare un allegato che, all' occorrenza, potesse essere integrato aggiungendo altre istituzioni civili. A questo punto noi della commissione per i bilanci abbiamo proposto - e chiediamo l' appoggio del voto del Parlamento - di stabilire che in futuro sia necessaria una risoluzione del Parlamento per ogni ulteriore azione dell'Unione. L' allegato non potrà esser integrato semplicemente dal Consiglio: avendo una rilevanza di bilancio dovrà passare attraverso una risoluzione del Parlamento. Come comprendo dalle parole della Presidenza portoghese che parla a nome del Consiglio, anche la Presidenza del Consiglio e la Commissione concordano sull' esigenza di cercare e rispettare un compromesso.
<P>
Il Parlamento ritiene inoltre importante che in futuro anche al Parlamento venga presentata una relazione su ciò che avviene nell' ambito delle amministrazioni civili transitorie, che si renda pubblicamente conto di come si impiegano i mezzi finanziari dell' Unione europea: a mio avviso anche questo contribuisce a migliorare la trasparenza. La nuova Commissione ha iniziato ad insistere su una maggior trasparenza. E in quest' ambito particolarmente critico in cui si rischia, come insegna l' esperienza, che qualcosa vada storto, la trasparenza assume un' importanza fondamentale. I temi "Amministrazione civile transitoria" , "Accordo di pace" e "Pace in Europa e nei Balcani" toccano i nostri con cittadini e, se dalle relazioni dovesse emergere che i loro soldi non vengono gestiti con attenzione, la conseguenza potrebbe essere un senso di sfiducia nell' intera Unione. E' quindi un passo importante se si comincia a render conto con chiarezza e limpidezza in merito a ciò che l' Unione sta facendo in quelle regioni.
<P>
Se oggi il Parlamento compie questo spostamento nel primo pilastro, credo che lancerà un segnale anche alla politica estera e di sicurezza comune. Ci sono anche altri campi dove, se verranno spostati dal piano nazionale a quello europeo, sarà necessario il controllo democratico di un parlamento! Se i parlamenti nazionali non sono più competenti in un determinato settore perché è intervenuta l' Europa, allora è necessario un controllo democratico, anche quando si tratta di politica estera e di sicurezza comune. E' per questo che credo che oggi stiamo compiendo un primo passo importante.

<SPEAKER ID=23 NAME="Brok">
Signor Presidente, onorevoli colleghi, ringrazio moltissimo per tale informazione. Vorrei fare alcune ulteriori osservazioni a proposito della relazione del collega Laschet, con il quale, nella mia veste di rappresentante della commissione per gli affari esteri, posso dichiararmi pienamente d'accordo. Pare che si tratti di un caso isolato, che non riveste molta importanza. Tuttavia, come egli ha affermato concludendo il suo intervento, si tratta di impostazioni e segnali importanti. Per tale motivo è di particolare rilievo salvaguardare le possibilità di controllo e coinvolgimento del Parlamento europeo. Sono grato alla commissione per i bilanci per aver sottoposto delle proposte che rispondono alle intenzioni della commissione per gli affari esteri.
<P>
Ritengo necessario che, ad esempio, in occasione della nomina di un Incaricato speciale, si possa essere coinvolti nella procedura. Ritengo di estremo rilievo, che anche la Commissione comprenda che in questo caso si tratta di impostare la futura politica estera e di sicurezza, cosa particolarmente importante. A nostro avviso, quasi tutti i finanziamenti riservati alla gestione di crisi civili sono finora a disposizione del bilancio della Commissione. Credo che tale strumento debba essere utilizzato, e che non debba venir indebolito, in quanto anche questo campo viene sempre più trasferito al settore dell'intergovernalizzazione.
<P>
Al Consiglio sono in corso iniziative, che vorrei descrivere come fortemente pericolose, volte a fare in modo che settori che rientrano nelle competenze classiche dell'Unione e del primo pilastro vengano trattati esclusivamente dai ministri degli esteri. Se partecipassimo a tale iniziativa, nell'ambito dell'interazione tra gestione delle crisi militari e civili, ci giocheremmo ogni possibilità di mettere in rilievo la particolare importanza del settore civile da un canto, mentre dall'altro non riusciremmo a lungo andare a comunitarizzare la politica estera e di sicurezza complessiva, perché in questo caso si creerebbero delle correnti esattamente nella direzione opposta, come va di moda in questi giorni in alcune capitali.
<P>
Perciò vorrei pregare lei e la Commissione di intervenire in questo senso, non soltanto nell'interesse del Parlamento, per metterlo in grado di essere congruamente coinvolto, bensì anche per tutelare la posizione della Commissione nella configurazione futura della politica estera e di sicurezza. Probabilmente, quest'ultimo aspetto riveste ancora più importanza degli interessi del Parlamento che desideriamo tutelare. Per tale motivo ringrazio per il 50 percento di tempo di parola in più accordatomi! Dovremmo cogliere l'occasione per chiarire le posizioni del Parlamento e procedere verso una fattiva collaborazione tra Parlamento e Commissione, perché in questi aspetti che paiono irrilevanti si decide la direzione futura dello sviluppo di tutta l'Unione europea!

<SPEAKER ID=24 LANGUAGE="NL" NAME="Staes">
Signor Presidente, nel vederla ho pensato di operare qualche taglio al mio testo, ma mi ritengo soddisfatto del suo atteggiamento. Onorevoli colleghi, signora Commissario, a nome della commissione per il controllo dei bilanci vorrei garantire al collega Laschet il nostro pieno sostegno. Sono più che lieto che la commissione per i bilanci, la commissione per gli affari esteri e la commissione per il controllo dei bilanci si riconoscano, questa volta, nella stessa linea di pensiero. La proposta oggetto del dibattito odierno intende creare una base giuridica comune per il finanziamento dell'UNMIK e dell' Ufficio dell' Alto rappresentante per la Bosnia-Erzegovina. Come sottolineato in modo molto chiaro dall' onorevole Laschet, sino ad ora la quota dell' Unione europea per il finanziamento di questi organismi è stata versata nell' ambito della politica estera e della sicurezza comune. Gli importi in questione sono considerevoli: 28 milioni di euro per l' Ufficio dell' Alto rappresentante, a cui l' Unione contribuisce per circa il 53 percento, mentre il contributo per l'UNMIK (Missione ad interim delle Nazioni Unite per il Kosovo) è pari a 12 milioni di euro. Il vantaggio della nuova regolamentazione è rappresentato dal fatto che tali stanziamenti saranno trasferiti dal pilastro della PESC.
<P>
Che cosa si è osservato in passato? Con l' attuale regolamento, la Commissione europea, responsabile in base ai Trattati per l' esecuzione dei bilanci, non aveva nessun controllo su quanto accadeva. Su tale punto la commissione per il controllo dei bilanci aveva attirato più volte l' attenzione. In pratica, la Commissione era ridotta alla funzione di ente erogatore di fondi e di contabile, il che l'ha indotta ad adottare una politica e un atteggiamento passivi mostrando ben poco impegno. Quali potevano esserne le conseguenze si deduce da una recente relazione speciale della Corte dei conti. Dalla relazione apprendiamo, per esempio, che il controllore finanziario in Bosnia-Erzegovina fatturava i propri servizi all' Ufficio dell' Alto rappresentante nel quadro di un contratto stipulato con una società di cui era l'amministratore. Mi sembra che questo si chiami conflitto di interessi. La nostra commissione per il controllo dei bilanci ritornerà in un secondo tempo su questa relazione speciale.
<P>
In ogni caso, il presente progetto di regolamento conferirà al Parlamento un maggiore potere di controllo sul finanziamento degli accordi di pace. Per esempio, avremo la possibilità di iscrivere stanziamenti in riserva per imporre una migliore gestione dei fondi. La responsabilità per l' esecuzione del bilancio non spetterà più congiuntamente a Consiglio e Commissione, ma sarà attribuita presto alla sola Commissione. Si tratta a mio avviso di un passo importante, dal momento che avremo modo in futuro di utilizzare la nostra procedura di discarico come strumento di controllo.
<P>
Onorevoli colleghi, la proposta di regolamento oggetto del dibattito odierno si inserisce pienamente nel quadro di una politica finalizzata ad una buona amministrazione, prestando la giusta attenzione alle modalità di utilizzo del denaro dei contribuenti. Ritengo che dobbiamo sostenere all' unanimità la relazione dell' onorevole Laschet.

<SPEAKER ID=25 LANGUAGE="SV" NAME="Färm">
Signor Presidente, la proposta in esame riguarda l'aiuto da erogare agli organi che la comunità internazionale è, purtroppo, tenuta a istituire per assicurare un'amministrazione civile transitoria in aree colpite da conflitti o per dare attuazione ad accordi di pace già stipulati. L'Unione deve, naturalmente, farsi carico di una responsabilità a lungo termine nei confronti di questo genere di compiti assunti dall'Europa. Siamo già attivi in due casi, tramite l'Alto rappresentate per la Bosnia-Erzegovina e tramite la partecipazione dell'Unione all'amministrazione transitoria delle Nazioni Unite in Kosovo.
<P>
Gran parte degli interventi dell'Unione europea, per esempio in Kosovo, dovrà avere come oggetto soprattutto la ricostruzione, ma è evidente che l'Unione deve rendersi responsabile anche degli organi necessari per un ritorno a un'amministrazione civile funzionante, tale da dar vita, a termine, a una società democratica in stretta cooperazione sia con l'Unione, sia con il resto dei Balcani.
<P>
E' altrettanto evidente che l'onere di tale responsabilità deve essere equamente ripartito fra i vari attori sulla scena internazionale e che si deve individuato un coacervo di regole chiare a disciplina di ciò. Ma su questo aspetto nutro qualche preoccupazione. Riceviamo sempre più spesso riscontri del fatto che una parte troppo esigua degli aiuti dell'Unione al Kosovo viene impiegata nella ricostruzione, mentre una parte estremamente considerevole dei fondi stanziati per il 2000 viene destinata ad altro. Per esempio all'amministrazione dell'Ufficio per la ricostruzione, che rappresenta certo un aspetto importante, ma che ha a che fare anche, per esempio, con gli aiuti alle finanze pubbliche o le importazioni energetiche.
<P>
Noi non contestiamo l'importanza di interventi come questo, ma troviamo quantomeno preoccupante che i costi di interventi che rappresenterebbero il principale compito dell'Unione europea restino, di fatto, ben al di sotto dei 360 milioni stanziati. A tale riguardo occorrono più informazioni.
<P>
Sinora, allo scopo di garantire una rapida attuazione degli interventi e in assenza di una base giuridica, il Consiglio ha scelto di decidere dei vari provvedimenti nel quadro della politica estera e di sicurezza comune. Stando alla proposta in esame, questo tipo di interventi dovrebbe essere ora trasferito al primo pilastro. Chiediamo pertanto che si faccia chiarezza sia sulla base giuridica per gli aiuti dell'Unione, sia sulle modalità di gestione di fondi tradizionalmente stanziati nel quadro della politica estera, ma che in realtà dovrebbero fare capo al primo pilastro e alla categoria IV. In questo campo pare esistano diverse lacune.
<P>
Per attenersi alla proposta della Commissione e all'auspicio del Consiglio sulla creazione di una nuova voce di bilancio, dotandola inoltre di un finanziamento netto supplementare, è indispensabile interpellare il Parlamento ed eseguire una completa procedura di bilancio. Intendo essere esplicito al riguardo: non è in gioco il prestigio di un Parlamento desideroso di avere voce in capitolo, qui si tratta invece di capire che non sono compiti temporanei, e che acquisiranno sempre più carattere permanente. Per questo tipo di interventi dobbiamo dotarci di una metodologia che sia rapida, giuridicamente corretta e trasparente, e occorre anche una procedura di bilancio più regolare.
<P>
Gli strumenti necessari per l'attuazione di simili interventi su base permanente devono essere solidi. Ecco perché occorre studiare la gestione finanziaria e la base giuridica, così da evitare che controversie al riguardo possano ostacolare il cammino di interventi costruttivi.
<P>
Credo che soprattutto il controllo e la trasparenza rappresentino un importante contributo ai provvedimenti da prendere in futuro, ma che vadano comunque coniugati con l'efficienza e la rapidità. In un'area come il Kosovo non si possono decidere interventi poi attuati con grandi lungaggini, perché nel frattempo la situazione rischia di modificarsi. Occorre stabilire condizioni per l'impiego dei fondi, ma non possiamo pensare di dotarci di procedure tanto farraginose da far accusare l'Unione europea di inerzia o di ritardi nell'attuazione di importanti interventi di ricostruzione. Ecco perché è importante che gli aiuti al tipo di interventi in questione siano accompagnati da precisi accordi circa l'impiego dei fondi e da un adeguato monitoraggio della qualità degli interventi attuati. Dobbiamo inoltre ricevere dettagliati rapporti circa il funzionamento, per esempio, dell'amministrazione transitoria.
<P>
Vi sono comunque segnali positivi da rilevare. Nonostante l'Unione sia spesso oggetto di critiche, va comunque ricordato che la task force dell'Unione europea è stata ampiamente elogiata per l'efficienza di cui ha saputo dare prova. A questo punto, noi speriamo soltanto che quell'efficienza possa essere davvero trasfusa anche nel lavoro, più a lungo termine, svolto dall'Ufficio per la ricostruzione e negli interventi condotti dall'Unione nel quadro della UNMIK. Desidero evidenziare la necessità di una notevole libertà d'azione sul piano locale, ma al contempo è naturalmente necessario poter continuare a vigilare sul corretto uso dei fondi.
<P>
La proposta in esame prevede inoltre una nuova voce di bilancio, pari a 27 milioni di euro, da collocare nella categoria IV, ciò che a sua volta rende ancor più attuale la proposta presentata ieri dalla Commissione sulla revisione del piano finanziario, allo scopo di dare spazio all'assistenza più a lungo termine, alla democratizzazione e alla ricostruzione nei Balcani. La commissione per i bilanci avanza diversi interrogativi su tali cifre. Il Parlamento è chiaramente determinato a mettere a disposizione gli importi necessari, ed è consapevole delle enormi necessità in tal senso. Occorre concentrare l'attenzione sulle esigenze delle popolazioni dei Balcani, ma il Parlamento e le altre istanze dell'autorità di bilancio sono tenuti a individuare le soluzioni tecniche atte a coprire il fabbisogno di finanziamento. Intendo dire che i 27 milioni di euro in questione sottolineano la necessità di operare una revisione del piano finanziario.
<P>
Utilizzare per intero questi aiuti nell'ambito finanziario dell'attuale categoria IV credo risulti impossibile agli occhi di quasi tutti gli osservatori, probabilmente con la sola eccezione del Consiglio. Non è ammissibile che gli aiuti destinati ad altre regioni povere del mondo debbano essere penalizzati a causa della situazione nei Balcani.
<P>
Nel complesso, a mio avviso, occorre riflettere più attentamente sulla qualità degli interventi. Ora che la Commissione presenterà non solo un quadro finanziario, ma anche nuove soluzioni per gestire al meglio i fondi destinati a rafforzare il ruolo dell'Unione europea nell'amministrazione civile transitoria, sarà importante concentrarsi non soltanto sugli importi complessivi o sulle forme decisionali, ma anche sulla valutazione degli interventi attuati, della loro rapidità e della loro efficacia. In linea di massima, si dice che l'esecuzione degli interventi in Kosovo si stia rivelando più efficace che in Bosnia, ma sussiste una serie di interrogativi da chiarire.
<P>
Tutta questa vicenda mostra quanto la politica estera e di sicurezza comune risulti strettamente vincolata al ruolo del Parlamento nella procedura di bilancio. In tale contesto, noi dobbiamo mettere a punto un modello che garantisca una definizione trasparente e corretta degli aiuti, in linea con le nostre norme e tale da poter essere esaminata e riveduta, come ricordato dall'onorevole Staes. Proprio per questo l'esecuzione degli aiuti non può rimanere invischiata in strutture decisionali poco chiare. Alla luce di ciò, noi diamo il nostro appoggio alla relazione dell'onorevole Lachet.

<SPEAKER ID=26 LANGUAGE="FI" NAME="Virrankoski">
Signor Presidente, l'onorevole Laschet ha redatto un'eccellente relazione su una questione piuttosto tecnica approfondendone certi contenuti presenti anche nel dibattito odierno. Desidero pertanto congratularmi con l'onorevole Laschet per il suo grande impegno. Il Parlamento ha ora in esame la proposta di regolamento del Consiglio relativa al sostegno per l'operazione delle Nazioni Unite nel Kosovo, la Missione ad interim delle Nazioni Unite per il Kosovo (MINUK) e per le spese dell'Alto Rappresentante per la Bosnia ed Erzegovina. L'intento consiste nel trasferire tali fondi dall'ambito della PESC, vale a dire dal secondo pilastro al primo pilastro, che prevede l' erogazione dal bilancio della Commissione.
<P>
La questione appare prettamente tecnica, ma contiene invece alcune problematiche. La prima si riferisce alla rubrica 4 che risulta già troppo sfruttata; ieri la Commissione ha proposto la revisione delle prospettive finanziarie suggerendo un consistente utilizzo per azioni esterne traendolo dagli stanziamenti destinati all'agricoltura. Tale trasferimento implica che si debbano aumentare considerevolmente gli stanziamenti della rubrica 4.
<P>
Il secondo problema riguarda invece la questione dell'autorità. Nel caso in cui il progetto di regolamento venisse ora approvato nella sua forma attuale, si verrebbe a formare un corridoio preferenziale, tale da permettere trasferimenti di stanziamenti dal secondo al primo pilastro, nella rubrica 4, senza che il Parlamento sia consultato in materia. Occorre, pertanto, modificare il regolamento in modo che il Parlamento possa conservare la propria autorità. Bisogna bloccare questo corridoio. E' dunque necessario eliminare l'aggiunta della relazione ed attuare le modifiche presentate dalla commissione per i bilanci. Per questo motivo la relazione dovrebbe ora limitarsi soltanto al finanziamento dell'operazione delle Nazioni Unite nel Kosovo e delle spese dell'Alto Rappresentante per la Bosnia ed Erzegovina.
<P>
In terzo luogo, se la spesa relativa agli Inviati speciali sarà in futuro trasferita al bilancio amministrativo del Consiglio, come si presume, ciò significa che sarà necessario rivedere in seguito il gentlemen's agreement attualmente in vigore fra Consiglio e Parlamento europeo, in virtù del quale il Consiglio non interferisce nel bilancio del Parlamento, e viceversa. Se gli stanziamenti, che risultano essere chiaramente stanziamenti per attività, come nel caso della spesa per gli Inviati speciali, venissero trasferiti al bilancio del Consiglio, non si tratterebbe più di una spesa prettamente amministrativa bensì di finanziamenti di una attività comunitaria dell'Unione europea. Pertanto, tali fondi non possono più figurare nell'ambito del gentlemen's agreement, ma il Parlamento europeo deve poter disporre del diritto di esprimere la propria posizione e di interferire nella erogazione di stanziamenti, quali la spesa agli Inviati speciali, anche nel caso in cui tale spesa venga iscritta nel bilancio amministrativo del Consiglio.
<P>
La proposta di regolamento può, a mio avviso, essere approvata soltanto se Commissione e Consiglio accettano gli emendamenti del Parlamento, altrimenti la proposta non risulta conforme all' accordo interistituzionale attualmente in vigore.

<SPEAKER ID=27 LANGUAGE="DE" NAME="Ruehle">
Signor Presidente, onorevoli colleghi, anch'io esprimo l'approvazione del mio gruppo per la relazione. Vogliamo rafforzare i poteri di Commissione e Parlamento in materia di aiuti alla Bosnia, in quanto il passato ha dimostrato che vi sono molti problemi. Da un lato c'è la relazione della Corte dei conti, ci sono però anche le esperienze dei deputati dell'ultima legislatura, prima tra tutti Edith Mueller, che ha continuato a indagare in Bosnia-Erzegovina, perché è emerso lo scarso senso di responsabilità a livello di utilizzo, di erogazione dei fondi, di controllo e di procedura di discarico.
<P>
Grazie al trasferimento al primo pilastro, aumentano le possibilità che Commissione e Parlamento possano intervenire molto di più sull'erogazione dei finanziamenti, che possano esercitare la propria responsabilità, e che nel procedura di discarico si possa effettivamente controllare come tali finanziamenti siano stati impiegati. Ciò significa da un lato che nei confronti dei contribuenti europei si manifesta con chiarezza come, in materia di finanziamenti, la consapevolezza delle responsabilità delle Istituzioni europee risulti rafforzata. Dall'altro si compie però, cosa che ritengo altrettanto importante, un intervento di rilievo quanto all'approccio globale e in tal senso mi associo all'onorevole Brok. Penso che sia indispensabile chiarire, in considerazione della crescente importanza della politica estera in Europa, che le Istituzioni europee debbano diventare più forti e che il Consiglio non debba portare da solo la responsabilità. Piuttosto, grazie al rafforzamento della responsabilità di Commissione e Parlamento, emergerà con chiarezza che vogliamo assumere la responsabilità in materia di politica estera e vogliamo, in questo settore, essere coinvolti nelle azioni politiche da intraprendere!

<SPEAKER ID=28 LANGUAGE="FR" NAME="Vachetta">
Signor Presidente, la proposta di regolamento intende fornire una base giuridica per trasferire il contributo finanziario dalla politica estera e della sicurezza comune al bilancio del primo pilastro. Ciò ci sembra opportuno, poiché l' assenza di controllo sulla PESC da parte del Parlamento è un fatto aberrante.
<P>
Il progetto di risoluzione e gli emendamenti insistono giustamente sulla necessità di rafforzare tale controllo su tutte le operazioni di finanziamento di quelle che, pudicamente, sono definite entità assistite, per non parlare di protettorati. Perché è proprio di questo che si tratta in Bosnia o in Kosovo. La risoluzione non fa alcun cenno al problema essenziale, vale a dire ai presupposti della politica condotta nella ex-Yugoslavia. Qual è, a cinque anni di distanza, la situazione in Bosnia-Erzegovina? Qual è il bilancio della guerra in Kosovo? Quanto è costato l' intervento militare? Quanto sono costate le distruzioni?
<P>
Con un aumento degli stanziamenti dell' ottanta percento nel 2001, si chiede ai popoli europei di pagare il conto di coloro che hanno distrutto e che vogliono oggi ricostruire, a beneficio di alcuni industriali. Ma chi si vuole prendere in giro, se gli stessi dirigenti degli Stati che hanno condotto la guerra impongono ovunque precarietà e degrado delle condizioni di vita? Inoltre, le soluzioni previste per aiutare tali protettorati sono problematiche e perniciose.
<P>
I livelli salariali delle organizzazioni internazionali non fanno che incrementare la svalutazione in queste regioni. Un esempio ancora più drammatico è costituito dall' assenza di controlli efficaci nella distribuzione degli aiuti. Persino la commissione per il controllo dei bilanci insiste - cito testualmente "sulle gravi deviazioni degli aiuti forniti dall' Unione europea alla Bosnia-Erzegovina" . In Kosovo, viene imposto il marco e vige la legge del mercato.
<P>
Il bilancio dell' intervento militare in Kosovo ci pare eloquente: Milosevic è ancora al potere; il Kosovo è devastato; la divisione etnica è in fase di attuazione e intanto si è insediato un protettorato ingovernabile che mira a negare l' indipendenza agli abitanti del Kosovo senza, peraltro, essere in grado di mettere in atto il quadro ipocrita previsto dalla risoluzione n. 1244 dell' ONU. Per questi motivi, a differenza dei colleghi che si sono espressi finora, non voteremo a favore della risoluzione che si limita ad apportare miglioramenti del tutto marginali ad una politica catastrofica.

<SPEAKER ID=29 LANGUAGE="DE" NAME="Schreyer">
Signor Presidente, onorevoli deputati, non ho intenzione di esaurire tutto il tempo a disposizione fino alle 11.00, cioè fino alle votazioni. Nel caso della presente proposta di regolamento, si tratta di un provvedimento in materia di gestione civile delle crisi; ritengo che l'onorevole Laschet, in veste di relatore, abbia illustrato con chiarezza che si tratta di una decisione di bilancio non d'importanza marginale, ma molto rilevante. Bisogna stabilire in che misura la responsabilità degli interventi per far fronte alle crisi sul piano civile, ovvero la gestione della politica estera, possa essere condivisa anche dal Parlamento europeo. La discussione mira a valutare se tale questione sia di competenza del primo oppure del terzo pilastro.
<P>
Stiamo parlando delle speciali unità amministrative delle comunità internazionali, incaricate di attuare gli accordi di pace in regioni di crisi o alla guida delle amministrazioni transitorie nelle regioni colpite. Deploro, onorevole Vachetta, quanto da lei affermato, ossia che si tratta unicamente di interventi cosmetici. Ritengo che si tratti invece di possibilità notevolissime di intervento volte a promuovere la ricostruzione di società civili in zone di crisi.
<P>
Due organismi di questo tipo vengono attualmente cofinanziati con il bilancio dell'Unione europea: l'Ufficio dell'Alto Rappresentante per la Bosnia e l'UNMIK in Kosovo. La Commissione, nella proposta iniziale relativa ad un nuovo regolamento, aveva avanzato l'idea di creare una base giuridica generale per la partecipazione al finanziamento di tali unità amministrative delle comunità internazionali con il bilancio dell'Unione europea. Il Parlamento si è espresso a favore della creazione di una base giuridica speciale per le due unità amministrative, OHR e UNMIK. Credo che in realtà sia necessario giungere a un compromesso per progredire in questa direzione, e lei ha addotto ampie motivazioni in tale senso. Vorrei ringraziare a nome della Commissione il relatore Laschet e le commissioni competenti per il lavoro svolto e per l'impegno profuso, cosa già emerso durante il dibattito.
<P>
Per quanto concerne gli altri emendamenti, posso assicurare che la Commissione informerà con regolarità le autorità di bilancio. La Commissione inoltre si adopererà per adempiere al nuovo compito con il personale disponibile. Vorrei a questo punto rispondere alla critica che è stata espressa, in maniera molto dettagliata, nell'intervento dell'onorevole Staes sulla gestione finanziaria dell'Alto rappresentante in Bosnia. La Corte dei conti ha presentato una relazione molto critica, una relazione speciale. La Commissione non ritiene immotivate le puntualizzazioni della Corte dei conti; vorrei però ricordare in quale difficile situazione si trovino ad operare coloro i quali sono attivi in loco, il che può spiegare molte cose, senza peraltro voler giustificare nessuno.
<P>
A questo proposito vorrei sottolineare che l'Ufficio dell'Alto rappresentante opera sotto l'egida del peace implementation council e che talvolta vigono norme diverse, il che osta ad un'applicazione rigorosa delle disposizioni finanziarie indicate dalla Commissione. La Commissione è del parere che nel corso del 1999 le disposizioni finanziarie e procedurali dell'Alto rappresentante siano state migliorate. Ciò riguarda soprattutto le norme per l'assunzione di personale e per la gestione del bilancio nei vari servizi.
<P>
Ancora qualche osservazione in merito alla comitatologia, in quanto anche su questo punto è stato presentato un emendamento. La Presidenza del Consiglio ha segnalato che le disposizioni in materia di comitatologia potrebbero essere eliminate e che l'applicazione può essere lasciata interamente alla Commissione. Anche questo sarebbe un intervento, tengo a ribadirlo, concernente la gestione civile delle crisi, per la cui esecuzione è responsabile la Commissione.
<P>
A proposito dell'UNMIK e della situazione che risulta dall'approvazione di una nuova base giuridica, anche se non è stato ancora compiuto il necessario passo di bilancio, voglio esporre quanto è stato concordato nel trilogo del 12 aprile: per garantire il finanziamento ininterrotto delle azioni dell'UNMIK, il Consiglio ha deciso che, per il periodo transitorio, il finanziamento verrà ancora accordato nell'ambito della PESC. Non appena verrà approvato il bilancio suppletivo, che la Commissione dovrebbe decidere il 10 maggio - ad ogni modo io lo presenterò -, potrà essere attivato il trasferimento del finanziamento nel senso desiderato. Mi auguro che Consiglio e Parlamento deliberino con rapidità il bilancio suppletivo, in modo da poter conferire chiarezza regolamentare e sicurezza finanziaria a questi provvedimenti volti alla ricostruzione di una società civile nelle regioni già e tuttora oggetto di crisi.

<SPEAKER ID=30 NAME="Presidente">
La discussione è chiusa.
<P>
La votazione avrà luogo oggi alle 11.00.
<P>
(La seduta, sospesa alle 10.35, riprende alle 11.00 per le votazioni.)

<CHAPTER ID=4>
Benvenuto
<SPEAKER ID=31 NAME="Presidente">
Onorevoli colleghi, porgo il benvenuto a una delegazione del Parlamento di Malta, in visita presso la nostra Istituzione.
<P>

<P>
Onorevoli colleghi, vi diamo il benvenuto in seno alla nostra Istituzione e ci auguriamo che, sebbene il vostro programma sia molto intenso, abbiate l' occasione di incontrare numerosi nostri colleghi e che la vostra visita sia fruttuosa e contribuisca a rafforzare le relazioni tra il vostro paese e l' Unione europea.

<CHAPTER ID=5>
VOTAZIONI
<SPEAKER ID=32 LANGUAGE="NL" NAME="Raccomandazione (A5-0118/2000) dell' onorevole Carraro, a nome della commissione per l'industria, il commercio estero, la ricerca e l'energia, sulla proposta di decisione del Consiglio relativa alla conclusione degli accordi tra la Comunità europea e i suoi Stati membri, da una parte, e la Confederazione elvetica, dall'altra (7260/2000 - COM(1999)229 - C5-0204/2000)">

<P>
(Con votazioni successive, il Parlamento approva le sette risoluzioni legislative)
<P>

<P>
Relazione (A5-0105/2000) della onorevole Schierhuber, a nome della commissione per lo sviluppo e la cooperazione, sulla proposta di decisione del Consiglio relativa alla conclusione, in nome della Comunità europea, della convenzione sull'aiuto alimentare del 1999 (COM(1999) 308 - C5-0148/1999 - 1999/0131(CNS))
<P>
(Il Parlamento approva la risoluzione legislativa)
<P>

<P>
Relazione (A5-0082/2000) della onorevole Matikainen-Kallström, a nome della Commissione per l'industria, il commercio estero, la ricerca e l'energia, sulla proposta di decisione del Consiglio relativa alla concessione di ulteriore assistenza macrofinanziaria a favore della Moldavia (COM(1999) 516 - C5-0261/1999 - 1999/0213(CNS))
<P>
(Il Parlamento approva la risoluzione legislativa)
<P>

<P>
Relazione (A5-0111/2000) dell' onorevole Laschet, a nome della commissione per i bilanci, sulla proposta di regolamento del Consiglio relativo al sostegno da fornire a taluni organismi istituiti dalla comunità internazionale in seguito a conflitti per provvedere all'amministrazione civile transitoria di determinate regioni o all'attuazione di accordi di pace (COM(2000) 095 - C5-0118/2000 - 2000/0042(CNS))
<P>
(Il Parlamento approva la risoluzione legislativa)
<P>

<P>
Relazione (A5-0076/2000) dell' onorevole Hatzidakis, a nome della commissione per la politica regionale, i trasporti e il turismo, sulla relazione della Commissione al Consiglio, al Parlamento europeo, al Comitato economico e sociale e al Comitato delle regioni "Reti transeuropee - Relazione annuale 1998" a norma dell'articolo 16 del regolamento (CE) n. 2236/95 che stabilisce i principi generali per la concessione di un contributo finanziario della Comunità nel settore delle reti transeuropee (COM(1999) 410 - C5-0010/2000 - 2000/2004(COS))
<P>
(Il Parlamento approva la risoluzione legislativa)
<P>

<P>
Relazione (A5-0075/2000) dell' onorevole Sterckx, a nome della commissione per la politica regionale, i trasporti e il turismo, sulla comunicazione della Commissione al Consiglio, al Parlamento europeo, al Comitato economico e sociale e al Comitato delle regioni, sull'industria del trasporto aereo in Europa: dal mercato unico alle sfide mondiali (COM(1999) 182 - C5-0110/1999 - 1999/2113(COS))
<P>
(Il Parlamento approva la risoluzione legislativa)
<P>

<P>
Relazione (A5-0096/2000) della onorevole Fourtou, a nome della commissione giuridica e per il mercato interno, sul Libro verde della Commissione sulla lotta alla contraffazione e alla pirateria nel mercato interno (COM(1998) 569 - C5-0245/1999 - 1999/2179(COS))
<P>
(Il Parlamento approva la risoluzione legislativa)
<P>

<P>
DICHIARAZIONI DI VOTO
<P>
Relazione Palacio Vallelersundi (A5-0106/2000)
<P>
Manders (ELDR), per iscritto. (NL) Viste l' urgenza e l' importanza di un adeguato quadro giuridico in un settore caratterizzato da rapidi mutamenti, in qualità di componente la commissione per gli affari giuridici e il mercato interno, ho deciso di non presentare nessun emendamento in seconda lettura. La posizione del Consiglio si muove essenzialmente nella direzione intrapresa dal Parlamento con le modifiche proposte in prima lettura. Sebbene a mio avviso la questione della tutela dei consumatori necessiti di alcune precisazioni, è da evitare qualunque ritardo.
<P>
I rapidi cambiamenti che si osservano nel settore del commercio elettronico richiederanno già a breve termine una valutazione della direttiva. In tal modo essa potrà essere adattata alle nuove circostanze che si verranno a creare.

<SPEAKER ID=33 NAME="Varaut">
Il Parlamento ha adottato oggi senza alcuna variazione la posizione comune relativa agli aspetti giuridici del commercio elettronico. Tutti riconosciamo l' interesse di una regolamentazione chiara in un settore in continua evoluzione e con risvolti economici e giuridici considerevoli. Non mi soffermerò su aspetti ampiamente trattati.
<P>
Vorrei riprendere piuttosto un altro aspetto, a mio parere prioritario. Oggi cerchiamo di disciplinare le controversie che possono sorgere da transazioni elettroniche impersonali e quindi rischiose dal punto di vista commerciale. Occorre assolutamente riflettere sul modo in cui prevenirle. A tal fine, bisogna innanzitutto combattere la logica secondo la quale, in un mondo che sta perdendo i suoi più sacri punti di riferimento, il commercio elettronico non è altro che un' ulteriore fase di trasformazione di una società senza regole, una società che - è un dato di fatto - inevitabilmente penalizza i più deboli.
<P>
Non si tratta di vietare l' uso di uno strumento straordinario di cultura e di apertura, bensì di essere esigenti quanto lo siamo, giustamente, con qualsiasi forma di commercio. Il nocciolo della questione sta proprio qui: il commercio elettronico e, più in generale, Internet sono l' espressione di una società senza frontiere territoriali, legali né, infine, umane.
<P>
Un bene tanto prezioso come la libertà è svilito da coloro che, volontariamente o meno, favoriscono la distruzione dei punti di riferimento in materia di protezione. In ogni società, infatti, la libertà esiste soltanto quando ciascuno ha la capacità giuridica di accettare o di rifiutare, con piena cognizione di causa, ciò che gli viene proposto e non solo di lanciarsi in processi a posteriori di cui abbiamo visto, nel corso di questi dibattiti, le numerose difficoltà.
<P>
La legge deve essere l' espressione di una visione politica generale, di un progetto di società, altrimenti può soltanto seguire passivamente evoluzioni che non anticipa né controlla. Le strutture internazionali o sovranazionali non hanno mai quel surplus di spirito creativo di idee trascinanti e di impegno collettivo. L' Unione europea non fa eccezione.
<P>
Raccomandazione Carraro (A5-0118/2000)

<SPEAKER ID=34 NAME="Fatuzzo">
Signora Presidente, ho votato a favore della proposta di decisione del Consiglio per la conclusione degli accordi tra l' Unione europea e la Confederazione elvetica non soltanto perché ritengo importantissimo che la Svizzera - che nessuno può dubitare debba, in un futuro che ci auguriamo prossimo, diventare parte integrante dell' Unione europea - abbia intanto degli accordi con gli Stati membri dell' Unione, ma anche e soprattutto perché, quando penso alla Svizzera, mi sento sollevato. Anche oggi, infatti, su tutti i giornali dell' Unione europea vi è scritto che finanche il deprezzamento della moneta unica europea, dell' euro, è colpa dei pensionati. Insomma, hanno tutte le colpe i pensionati! In Svizzera, per contro, con il pagamento del solo 10 percento dei contributi, si hanno pensioni molto più elevate che nei nostri Stati. Pertanto, la Svizzera ha le simpatie del Partito dei pensionati.

<SPEAKER ID=35 NAME="Caudron">
La relazione che oggi esaminiamo concerne le relazioni tra Svizzera e Unione europea. Ricordiamo che la Svizzera ha partecipato ai negoziati che hanno portato alla conclusione dell' accordo sullo Spazio economico europeo. Tuttavia, col referendum del 1992 il popolo svizzero si è espresso a sfavore di tale accordo, per cui la Svizzera non ha potuto partecipare all' accordo sullo Spazio economico europeo mentre la sua domanda di adesione all' Unione europea, presentata nel maggio del 1992, è stata bloccata.
<P>
Si è dovuto, quindi, trovare il modo per mantenere i legami fra Svizzera e Unione. Si è giunti alla conclusione di accordi bilaterali e dal 1993 la Svizzera ha presentato una serie di domande di partecipazione ad alcuni settori specifici del mercato interno.
<P>
In seguito a tali domande, i negoziati tra Svizzera e Unione europea hanno portato al varo di un pacchetto di accordi settoriali. Il "pacchetto" è formato da sette accordi relativi al trasporto stradale e aereo, alla libera circolazione delle persone, ai mercati pubblici, alla ricerca e allo sviluppo, al mutuo riconoscimento della valutazione della conformità, nonché all' agricoltura. Al fine di impedire che dopo la conclusione dei negoziati un referendum cancellasse gli accordi, l' Unione europea ha deciso di rafforzarli inserendo in ciascuno di essi una clausola comune secondo la quale essi potranno entrare in vigore solo simultaneamente e integralmente, per garantire un minimo di coerenza.
<P>
La procedura ha subito qualche rallentamento in seno al Consiglio, soprattutto a causa di alcune divergenze di vedute sull' accordo sulla libera circolazione delle persone. Sotto la pressione del Parlamento europeo, il Consiglio ha presentato, nell' aprile scorso, lo strumento legislativo unico e consolidato allo scopo di approvare i 7 accordi tra la Comunità e gli Stati membri da un lato, e la Confederazione svizzera, dall' altro. Tale proposta di decisione raccoglie in un unico strumento giuridico, modificandole, le sette proposte di decisione già presentate dalla Commissione.
<P>
In tale scia, il Consiglio ha chiamato in causa il Parlamento europeo. Solo a partire da quel momento siamo stati in grado di pronunciarci e di decidere se avremmo dato o meno il nostro parere conforme a questo pacchetto di accordi. In questo momento, il relatore ci invita a farlo e io appoggerò la sua posizione. Tale sostegno diventa ancora più importante sapendo che il prossimo 21 maggio, in Svizzera, si terrà un referendum sull' accordo relativo alla libera circolazione delle persone. Bisogna, pertanto, dare un segnale politico positivo attraverso il nostro parere favorevole. Mi permetto, tuttavia, di formulare un' osservazione. La Svizzera deve chiarire la propria posizione nei confronti dell' Unione europea. Non può continuare a scegliere un' Europa à la carte!

<SPEAKER ID=36 NAME="Figueiredo">
La negoziazione di questi accordi in base ai principi dell' equilibrio globale dei vantaggi reciproci e del parallelismo è interessante per le diverse parti coinvolte.
<P>
Il Portogallo tiene in modo particolare all'accordo sulla libera circolazione delle persone poiché in Svizzera lavorano più di centomila emigranti portoghesi, tra cui diverse migliaia di lavoratori stagionali. In Svizzera, infatti, sono in vigore norme più restrittive per i cittadini dei paesi terzi e l'entrata in vigore di questo accordo aprirà una fase di graduale adeguamento del sistema svizzero al principio della libera circolazione di persone con riferimento all'acquis comunitario. Ne consegue la grande importanza della clausola in base alla quale i sette accordi dovranno entrare in vigore simultaneamente ed integralmente.
<P>
Particolarmente grave è la situazione dei lavoratori stagionali, costretti ad abbandonare la Svizzera per un periodo di tre mesi ogni anno. Questi lavoratori non hanno la possibilità di cambiare lavoro, né di trasferirsi in un altro cantone, né viene loro concesso il diritto al ricongiungimento familiare. Anche ai lavoratori annuali vengono però imposte molte limitazioni, poiché in generale non è loro consentito di cambiare lavoro, professione o cantone, e nemmeno viene concesso loro il diritto al ricongiungimento familiare.
<P>
Gli accordi approvati oggi risolveranno progressivamente questi problemi. Ci auguriamo che con l'entrata in funzione del Comitato misto previsto nell'accordo per la libera circolazione delle persone, si conseguano progressi concreti nel superamento dei problemi legati alla previdenza sociale per gli emigranti e le loro famiglie. Ne consegue il nostro voto favorevole.
<P>
Relazione Schierhuber (A5-0105/2000)

<SPEAKER ID=37 NAME="Fatuzzo">
Signora Presidente, il Partito dei pensionati ha votato a favore della relazione Schierhuber, relativa alla Convenzione sull' aiuto alimentare della Comunità europea nel mondo. Tutti siamo d' accordo su questa iniziativa; io sono particolarmente d' accordo, ma vorrei sottolineare l' importanza di evitare che nell' Unione europea, a seguito dei contingentamenti dei prodotti agricoli - ad esempio con le quote latte, le quote cereali e gli altri alimenti - questi prodotti vadano purtroppo buttati, schiacciati dagli schiacciasassi che diventano schiacciagrumi, schiacciauva e così via, mentre potrebbero essere conservati e consegnati, nel momento che ce n' è bisogno - e ce n' è bisogno sempre - agli Stati che nel mondo hanno bisogno di aiuto alimentare.
<P>
Relazione Laschet (A5-0111-2000)

<SPEAKER ID=38 NAME="Cauquil">
Signora Presidente, questa relazione si preoccupa sostanzialmente di attribuire una parvenza di legalità e una garanzia pseudodemocratica all' attuale situazione in Kosovo. Il Parlamento è invitato ad avallare la situazione creatasi in seguito all' aggressione militare contro la Serbia e il Kosovo di un anno fa.
<P>
Avendo espresso allora la nostra opposizione sia all' epurazione etnica di Milosevic che ai bombardamenti occidentali, ci rifiutiamo oggi di avallare la situazione creatasi in seguito a quei bombardamenti. Quanto agli aspetti finanziari, ribadiamo che spetta alle potenze responsabili dei bombardamenti finanziare la riparazione dei danni causati dalla guerra e dalle sue conseguenze, sia in Kosovo che in Serbia e nei paesi limitrofi, attingendo, per ottenere i fondi necessari, dal loro budget militare.

<SPEAKER ID=39 NAME="Kuntz">
 - (FR) La proposta di regolamento che ci viene sottoposto oggi intende predisporre una base giuridica appropriata che consenta, tramite l' Unione europea, di finanziare taluni organismi creati dalla comunità internazionale in seguito ad alcuni conflitti e incaricati dell' attuazione di determinati accordi di pace, come avviene in Bosnia-Erzegovina, oppure di assicurare l' amministrazione civile transitoria di alcune regioni, come avviene attualmente in Kosovo.
<P>
Questo testo mira a garantire la trasparenza dei finanziamenti sotto forma di sovvenzioni e a consentire in futuro l' estensione di questo tipo d' azione ad altri organismi. Sulla base del documento la Commissione europea prenderebbe le decisioni in materia di finanziamento e, agendo in nome dell' Unione, stipulerebbe delle convenzioni finanziarie con tali organismi.
<P>
Pertanto, dietro alla lista di argomenti che descrivono il regolamento come un' inevitabile necessità derivante da decisioni politiche prese da molto tempo, si cela la volontà deliberata di rafforzare la comunitarizzazione.
<P>
Non cadiamo in errore! Il presente regolamento - e ciò corrisponde ad una richiesta del Consiglio - trasferisce verso il primo pilastro, ossia verso il vasto ambito delle politiche comunitarie gestite dalla Commissione, il finanziamento di azioni comuni stabilite nel quadro della PESC, fino ad oggi finanziate attingendo dal bilancio della politica estera e della sicurezza comune.
<P>
Assistiamo, pertanto, a un significativo rafforzamento dei poteri dell' organo più integratore, per eccellenza, il più federalista, la Commissione europea per la ragione, non espressa dal Consiglio, che bisognerebbe perpetuare alcune gestioni, stanziando fondi per altre azioni.
<P>
Ricordiamo che, se la Commissione europea decidesse di dare il suo sostegno, il finanziamento dei nuovi enti eventualmente creati dalla comunità internazionale sarebbe garantito da una copertura del bilancio del primo pilastro, senza che sia prevista la consultazione del Parlamento europeo.
<P>
Dal punto di vista del bilancio in senso stretto, infine, la proposta di regolamento che insiste ancor più sulla rubrica 4 delle prospettive finanziarie, le azioni esterne, già ampiamente sollecitata per la ricostruzione nei Balcani occidentali, implica, se viene avviata quest' anno, un bilancio rettificativo e suppletivo.
<P>
Per tutte queste ragioni, la delegazione francese del gruppo UEN non può dare il proprio appoggio alla relazione dell' onorevole Laschet.
<P>
Relazione Hatzidakis (A5-0076/2000)

<SPEAKER ID=40 NAME="Fatuzzo">
Signora Presidente, il Partito dei pensionati, quale componente del Partito popolare europeo, ed io personalmente in loro rappresentanza, ho votato a favore della relazione Hatzidakis sul contributo finanziario dell' Unione europea alle reti transeuropee, principalmente perché le comunicazioni all' interno della nostra Unione sono l' aspetto più importante della realizzazione dell' Europa e l' aspetto più importante nel quale il principio di sussidiarietà trova la sua concretezza. Nulla più della costruzione di reti di collegamento all' interno dell' Europa dimostra l' esistenza dell' Europa come entità non solamente geografica ma anche politica. Mi auguro che si vada avanti in questa direzione e si realizzino delle infrastrutture nazionali che tengano conto dei progetti europei.
<P>
Relazione Sterckx (A5-0075/2000)

<SPEAKER ID=41 NAME="Lienemann">
Signora Presidente, onorevoli colleghi, ho votato contro la relazione dell' onorevole Sterckx che contiene, credo, gravi minacce per il futuro del trasporto aereo. In primo luogo, la relazione non svolge con esattezza l' analisi della liberalizzazione del traffico aereo. Non vengono precisate le enormi conseguenze sull' ambiente e sulla congestione dello spazio aereo dovuta al fatto che, a causa della concorrenza, il numero medio di passeggeri per volo si è considerevolmente ridotto. Ci si dimentica di menzionare o si sfiorano appena gli enormi regressi sociali in questi settori di attività, nonché gli effetti negativi sull' assetto del territorio, visto che aumentano i costi per raggiungere un angolo sperduto d' Europa, mentre vengono ridotti i costi per settori già ben serviti. Il bilancio della liberalizzazione è pertanto negativo. Anzi, peggio ancora. La relazione dell' onorevole Sterckx propone, infatti, una nuova tappa, in cui non soltanto si prevede uno spazio aereo europeo unico, proposta che merita un attento esame, ma anche l' ineluttabile privatizzazione del controllo aereo. Neanche gli Stati Uniti hanno privatizzato la loro agenzia di controllo aereo che è di competenza federale dello stato federale degli Stati Uniti d' America. Neppure il paese del liberalismo ha compiuto una scelta simile.
<P>
Bisogna non aver visto niente della situazione di degrado in materia di sicurezza in cui versano i trasporti britannici e degli incidenti che si susseguono a causa della privatizzazione di questa tipologia di trasporto, per non capire che non vi è niente di meglio del servizio pubblico. Ora, la scelta compiuta in questa relazione è del tutto diversa, cioè contraria, antitetica. Ritengo che l' Europa avrebbe oggi maggiormente bisogno della fiducia dei suoi popoli e che una nuova tappa verso la liberalizzazione vada contro le attese di questi ultimi. Lo manifestano regolarmente. Non ci si sorprenderà, poi, del ritorno del liberalismo.

<SPEAKER ID=42 NAME="Fatuzzo">
Signora Presidente, quale rappresentante del Partito dei pensionati, aderente al gruppo del Partito popolare europeo, ho votato a favore della relazione Sterckx relativa alla regolamentazione dell' industria del trasporto aereo europeo. Di questo provvedimento apprezzo particolarmente l' indicazione che venga data una delega dai governi nazionali alle strutture dell' Unione europea, agli incentivi per la ricerca tecnica. Vorrei inoltre impiegare questi pochi preziosi secondi a mia disposizione per ricordare quanto sarebbe opportuno che in questi provvedimenti che regolamentano i trasporti, soprattutto i trasporti aerei in Europa, si abbia un occhio di riguardo per i giovani e gli anziani che amano viaggiare e che sarebbe bene avessero delle facilitazioni allorquando utilizzano le linee aeree - in orari non di punta, in giorni non di punta - favorendo così gli scambi culturali tra giovani dei diversi Stati dell' Unione europea e tra anziani dei diversi Stati dell' Unione europea.

<SPEAKER ID=43 NAME="Miranda">
Dobbiamo concordare con la relazione in esame quando vi si afferma che la crescente concorrenza ha avuto delle ricadute negative sulle condizioni sociali e di sicurezza, e che ha provocato il moltiplicarsi delle rotte, con conseguente congestione dello spazio aereo. Siamo altresì d'accordo quando si evidenziano l'importanza del trasporto aereo di passeggeri in quanto servizio pubblico per le regioni periferiche e insulari, e la necessità di ottenere dei miglioramenti in ordine alla sicurezza del trasporto aereo.
<P>
Non possiamo, tuttavia, non opporci all'evidente contraddizione del fatto che, al cospetto di una tale analisi, si continui a puntare sull'ulteriore liberalizzazione del settore, in tutte le sue componenti, nonché al trasferimento della sovranità dello spazio aereo.
<P>
Sono queste alcune delle ragioni per le quali non possiamo esprimere un voto favorevole alla relazione in esame.
<P>
Relazione Fourtou (A5-0096/2000)

<SPEAKER ID=44 LANGUAGE="NL" NAME="Manders">
 - (NL) La tutela dei diritti di proprietà intellettuale rappresenta una questione importante e accolgo con favore la relazione della onorevole Fourtou.
<P>
Sono dell' avviso che non si possa parlare di una vera tutela dei diritti di proprietà intellettuale se i consumatori hanno la possibilità di acquistare impunemente prodotti contraffatti. La domanda proveniente da parte dei consumatori non farà che stimolare la fabbricazione di prodotti oggetto di contraffazione.
<P>
Le regole hanno senso solo se sono applicabili e in grado di produrre effetti concreti.
<P>
In quest' ottica ho presentato un emendamento che rende perseguibile, sebbene a determinate condizioni, il possesso di prodotti oggetto di contraffazione e pirateria. Tale norma avrà un effetto preventivo, dato che la sua applicazione comporterà direttamente il calo della domanda di prodotti contraffatti. Dopo un approfondito dibattito è stato deciso di presentare l' emendamento n. 8 a nome del gruppo ELDR, PPE-DE e Verts/ALE.
<P>
A tale proposito, è possibile tracciare un parallelo con il fenomeno della ricettazione nel diritto penale. Non è vietato solo il furto di un oggetto, ma anche il consumatore che acquista un prodotto rubato viene considerato responsabile. Ritengo che sia giusto. Il regolamento avrà funzione preventiva e non sarà necessario introdurre un ulteriore apparato di controllo.

<SPEAKER ID=45 NAME="Mathieu">
Ho appoggiato la relazione della onorevole Fourtou sul Libro verde della Commissione concernente la lotta contro la contraffazione e la pirateria perché siamo in una fase preparatoria e perché ritengo che i gravi pericoli ai quali siamo esposti a causa della contraffazione e della pirateria siano stati bene evidenziati dalla relatrice.
<P>
In effetti, al di là delle già importanti questioni economiche e delle attività legate alla criminalità organizzata, i consumatori sono esposti a gravi rischi per quanto riguarda la sicurezza e la salute delle persone. Condivido l' orientamento della relazione quando pone l' accento su alcune campagne di sensibilizzazione e di informazione del pubblico e auspica il rafforzamento delle misure repressive contro la diffusione del fenomeno di contraffazione e pirateria.
<P>
Ho invece alcune riserve sul grado di armonizzazione auspicato, in particolare in materia penale. Nello stesso spirito, non vorrei che l' interpellanza dei parlamenti nazionali si riassumesse in una messa in guardia che implicherebbe la necessaria eliminazione di provvedimenti legislativi a livello nazionale, in materia civile e penale, pena l' impasse.
<P>
Un ragionamento simile, in nuce nel Libro verde, sarebbe un po' miope ma sono certo che la cooperazione tra le autorità competenti, nonché lo scambio di esperienze permetteranno di ottenere risultati soddisfacenti in breve tempo senza che sia necessario cadere in questi problemi.
<P>
Bisogna arrendersi all' evidenza; disponiamo già di procedure sperimentate a livello nazionale. Occorre coordinarle meglio e non escluderle in nome di un' uniformità che si rivelerebbe controproducente.
<P>
Appoggio, infine, l' invito rivolto dalla relatrice alle autorità europee e nazionali affinché vigilino sull' impiego delle opere protette, quali i software nell' amministrazione. Mi spingerò oltre dicendo, come l' onorevole Butel, che in questo settore, più che un codice di condotta, è necessario il rispetto rigoroso delle normative.

<SPEAKER ID=46 NAME="Ries">
Prodotti informatici, audiovisivi, giochi, profumi, prodotti farmaceutici, orologi, automobili: si copia di tutto.
<P>
Il danno subito dall' industria dei prodotti di lusso è solo la punta dell' iceberg e forse il meno pericoloso. Le perdite per l' economia sono molto più ingenti. Una conferenza dell' UNESCO, organizzata a Parigi nel giugno 1992, aveva calcolato che i guadagni illeciti ottenuti dalla contraffazione ammontavano a circa tremila miliardi di franchi belgi all' anno. Secondo la Camera di commercio internazionale, il costo della contraffazione si attesterebbe tra il 5 e il 7 percento del commercio mondiale. Le vendite di CD illegali sarebbero aumentate circa del 20 percento nel 1996 e rappresentano circa il 14 percento del mercato mondiale. Nel settore del software, la pirateria inciderebbe per il 46 percento a livello mondiale. Il numero di posti di lavoro perduti nel corso degli ultimi dieci anni nell'Unione europea ammonterebbe a 100.000 unità.
<P>
Si tratta molto probabilmente di cifre inferiori alle proporzioni reali del problema e l' imperialismo di Internet le farà salire ancora.
<P>
Le ricerche in corso dimostrano a sufficienza che la pirateria e la contraffazione sono strettamente legate ad altre forme di criminalità organizzata, come il traffico di droga, di armi o il riciclaggio di denaro. Ciò fa comprendere quanto la questione tocchi la sicurezza interna degli Stati membri.
<P>
Come è stato osservato dalla relatrice, ritengo che una politica equilibrata in questa materia debba coniugare prevenzione e repressione.
<P>
La prevenzione necessita di una maggiore sensibilizzazione delle persone, non solo facendo riferimento alle perdite che causano alle nostre imprese, ma anche ai rischi che si corrono acquistando prodotti di qualità mediocre che, in alcuni casi, possono nuocere alla salute e alla sicurezza. Mi riferisco ad esempio ai prodotti farmaceutici o ai pezzi di ricambio automobili.
<P>
Non sostengo l' emendamento n. 8 perché ritengo che la confisca del bene copiato, anche se si tratta di un semplice CD, possa servire di esempio ed avere un valore educativo, soprattutto per i giovani. Questi ultimi devono imparare che un bene copiato lede l' artista che egli ammira.
<P>
Per quanto riguarda l' aspetto repressivo, dobbiamo far sì che gli Stati membri si impegnino in modo più fattivo, avviando procedimenti giudiziari rapidi ed efficaci nei riguardi dei trasgressori. Mi sembra utile che le forze dell' ordine ricevano una formazione adeguata per poter meglio identificare le merci contraffatte. Anche l' inasprimento delle sanzioni potrebbe avere potere dissuasivo.
<P>
La contraffazione e la pirateria costituiscono una minaccia per il buon funzionamento del mercato interno. Mettono in pericolo la sopravvivenza di alcune nostre imprese, in particolare delle PMI che compiono grossi sforzi di ricerca. Introducono distorsioni nella concorrenza. Minano le fondamenta di un' economia sana. Ma soprattutto inducono in errore il consumatore, talvolta a scapito della sicurezza o salute. Il consumatore deve essere protetto, è ovvio. Con questo spirito do il mio appoggio alla relazione della onorevole Fourtou.

<SPEAKER ID=47 NAME="Varaut">
La relazione della onorevole Fourtou ci ha offerto la possibilità di discutere, a monte, sulla misure da adottare nella lotta alla contraffazione e alla pirateria.
<P>
Questa relazione denuncia le conseguenze nefaste che tali metodi provocano sulle economie dei nostri paesi, nonché i rischi che fanno correre agli acquirenti di prodotti di scarsa qualità. Il Parlamento ha così adottato alcune conclusioni della commissione per l' industria soprattutto per quanto riguarda le sfide di questa lotta e l' importanza, al fine di porvi rimedio, di eliminare alcune disparità nei sistemi di protezione della proprietà intellettuale.
<P>
Ci era sembrato utile riprendere, attraverso degli emendamenti, altre conclusioni che la commissione giuridica non aveva preso in considerazione, soprattutto la necessità di una protezione giuridica civile rapida ed efficace, i diritti di proprietà intellettuale o l'esigenza di una legislazione sui brevetti efficace, adeguata e realistica. Al contempo, riguardo alle definizioni dell' ambito di applicazione, sarebbe stato utile aggiungere agli aspetti intenzionali e fraudolenti di tali attività, la finalità commerciale alla loro base. Dimenticare la ricerca di profitti facili e illegittimi proprio in questo tipo di attività significa tralasciare una delle dimensioni più caratteristiche, quella che li avvicina, di fatto, alla criminalità organizzata. Mi rallegro, invece, che l'Assemblea plenaria abbia approvato il nostro emendamento mirante a definire in modo appropriato l' innovazione e il miglioramento dell' innovazione. La prossimità di questi due ambiti consente, talvolta di presentare, come innovazioni, semplici trasformazioni superficiali che in realtà maschererebbero autentiche contraffazioni.
<P>
La pirateria e la contraffazione rappresentano, in effetti, delle sfide considerevoli per coloro che ne sono vittime, a monte o a valle, ma anche per coloro che ne traggono profitto. Di fronte alla criminalità organizzata, che ne è spesso l' artefice, occorre definire in modo preciso gli strumenti giuridici che si intendono creare per combatterla. L' efficacia del diritto, soprattutto in ambito comunitario, dipenderà da tale precisione e dalla capacità di rispondere realmente a problemi concreti.

<SPEAKER ID=48 NAME="Presidente">
Con questo si concludono le votazioni.

<CHAPTER ID=6>
Interruzione della sessione
<SPEAKER ID=49 NAME="Presidente">
Dichiaro interrotta la sessione del Parlamento europeo.
<P>
(La seduta termina alle ore 11.45)

