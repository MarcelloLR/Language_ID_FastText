<CHAPTER ID="007">
Consegna del premio Sakharov - Ventesimo anniversario (Seduta solenne)
<SPEAKER ID="095" NAME="Presidente">
Onorevoli colleghi, la seduta solenne è aperta.
<SPEAKER ID="997" NAME="Presidente">
Signora Bonner, signori vincitori del Premio Sakharov del Parlamento europeo per la libertà di pensiero, signor Commissario Ferrero-Waldner, onorevoli colleghi - consentitemi di dire "cari amici”. Oggi non è un giorno qualunque per il Parlamento europeo. E' un giorno in cui ci soffermiamo su un argomento che sta molto a cuore all'Unione europea: l'operato a favore della pace, del progresso e dei diritti umani, di cui i vincitori del Premio Sakharov danno concreta testimonianza. Secondo le parole dello stesso Andrei Sakharov, "è impossibile realizzare uno di questi scopi [la pace, il progresso e i diritti umani] ignorando gli altri due”.
<P>
Quest'oggi ci riuniamo in questa sede, a vent'anni dalla consegna del primo Premio Sakharov, e pochi giorni dopo il sessantesimo anniversario della Dichiarazione universale dei diritti umani, per onorare alcuni uomini e donne particolarmente coraggiosi - attivisti dei diritti umani, avvocati, giornalisti, leader religiosi, organizzazioni - che combattono con coraggio, impegno e passione per la causa dei diritti umani. Inoltre, rendiamo omaggio alle donne, alle madri e alle famiglie che lottano per i diritti dei propri cari.
<P>
Desidero porgere il benvenuto in modo particolare ai vincitori delle edizioni precedenti del Premio Sakharov che oggi ci onorano con la loro presenza. Ci teniamo a collaborare con voi ancora più da vicino nell'ambito del Sakharov Network, firmato e adottato ieri. Alcuni di questi vincitori avrebbero voluto essere tra noi oggi, ma con mio grande rammarico ciò non è stato possibile a causa dei regimi dittatoriali dei loro paesi. Aung San Suu Kyi si trova ancora...
<P>
(Applausi)
<P>
...agli arresti domiciliari nel Myanmar. A Oswaldo Payá e ai rappresentanti di Damas de Blanco, Laura Pollán e Berta Soler, è stato negato il permesso di uscire dal paese da parte delle autorità cubane, sebbene tutte le procedure necessarie fossero state messe in atto da oltre due mesi. Tale divieto dimostra chiaramente le circostanze in cui sono costrette a operare le forze democratiche a Cuba. A tale proposito, desidero dichiarare che ciò non corrisponde né allo spirito del dialogo politico recentemente ripristinato con tale paese, né alla collaborazione esistente tra Cuba e l'Unione europea.
<P>
(Applausi)
<P>
Andrei Sakharov ha reso onore in modo particolare al Parlamento europeo quando, più di vent'anni fa, riconobbe la decisione di quest'Assemblea di dedicare a lui un premio e diede il suo assenso. Aveva ragione nel ravvisare in questo premio un incoraggiamento a quanti si sono impegnati nella causa dei diritti umani in tutto il mondo.
<P>
Desidero, inoltre, dare il benvenuto particolarmente caloroso alla figlia di Elena Bonner: siamo lieti di averti con noi, Tatiana.
<P>
Nel 1988, quando il premio è stato assegnato per la prima volta, il vincitore Nelson Mandela si trovava in carcere. Nello stesso anno in quest'Aula, la sedia riservata ad Andrei Sakharov è rimasta vuota, come accade oggi nel caso di Hu Jia. Ora come allora, rendiamo omaggio a questi personaggi per il loro impegno eroico, a dispetto della loro prolungata assenza. Ora come allora, i regimi autoritari abusano del proprio potere per tentare di imporre il silenzio a quanti desiderano esercitare il loro diritto fondamentale di libertà e di espressione. Ora come allora, gli oppressori falliscono nel tentativo di imporre il silenzio a queste voci valorose.
<P>
Oggi ascolteremo le testimonianze di due donne di grande coraggio, entrambe mogli e madri, che hanno dedicato la vita alla libertà dei propri paesi, e che pertanto alimentano la speranza di milioni di persone nei loro paesi come in tutto il mondo.
<P>
Signora Bonner, il suo operato a favore della libertà di suo marito, Andrei Sakharov, e del suo paese, ha contribuito ai mutamenti epocali in Europa che hanno costituito il presupposto per la riunificazione del nostro continente. Non dimenticherò mai l'accoglienza che mi ha riservato nel suo appartamento di Mosca, in seguito alla mia visita alla tomba di suo marito, nel febbraio 1990; è stata un'esperienza commovente. E' meraviglioso vederla qui al Parlamento europeo quest'oggi.
<P>
Sappiamo quanto sia stato faticoso per lei essere tra noi oggi. Sono certo che lei è al corrente di quanto i miei onorevoli colleghi apprezzino la sua presenza in mezzo a noi. Porgiamo nuovamente il benvenuto a sua figlia Tatiana, che ha molto sostenuto lei e noi nel diffondere la profonda eredità di suo marito in termini di umanità e di dignità. La invito a prendere la parola nel corso della prossima parte di questa cerimonia di premiazione.
<P>
Onorevoli colleghi, il coraggio e lo spirito di sacrificio sono sempre stati decisivi per l'evoluzione dei diritti umani attraverso i secoli. La decisione di Hu Jia di rivolgere alcune parole ai partecipanti di una riunione della nostra sottocommissione per i diritti dell'uomo è un esempio di tale grande coraggio. Il messaggio che oggi ci trasmetterà per tramite di sua moglie Zeng Jinyan è un ulteriore gesto di altruismo. Gli odierni cyber-dissidenti - tra cui la stessa Zeng Jinyan - sono paragonabili ai dissidenti sovietici che, ai loro tempi, comunicavano e portavano al pubblico le loro idee tramite la letteratura samizdat.
<P>
Hu Jia, vincitore del Premio Sakharov 2008, è stato nominato rappresentante delle voci represse della dissidenza in Cina e in Tibet, ma oggi potremo ascoltare una di queste voci. Confido che, un giorno, potremo ascoltare la viva voce dello stesso Hu Jia nell'Emiciclo del Parlamento europeo.
<P>
(Applausi)
<P>
Ora chiedo trasmettere il messaggio ricevuto qualche giorno fa dalla moglie di Hu Jia, Zeng Jinyan.
<SPEAKER ID="097" NAME="Zeng Jinyan">
moglie di Hu Jia. - Cari amici, sono Zeng Jinyan, la moglie di Hu Jia. Attualmente mio marito si trova in carcere e non è in grado di partecipare alla consegna del Premio Sakharov.
<P>
Non ho il passaporto e, pertanto, nemmeno io posso recarmi in Europa per partecipare alla cerimonia per il ventennale del Premio Sakharov. Siamo entrambi molto dispiaciuti.
<P>
La buona notizia è che il 10 ottobre 2008 Hu Jia è stato trasferito dal carcere di Chaobai a Tianjin al carcere municipale di Pechino e che le condizioni della sua detenzione sono migliorate. Quanto alla sua salute, ora ha un aspetto migliore. Sembra essere in condizioni migliori di quando era detenuto a Chaobai.
<P>
Tuttavia, ha fatto due analisi del sangue nell'arco di un mese e non sappiamo quali siano stati i risultati. Sebbene ne abbiamo fatto richiesta, i risultati delle analisi non sono stati consegnati alla sua famiglia e questo per noi è preoccupante, perché sembra indicare che la sua cirrosi possa essersi aggravata.
<P>
Ho fatto visita a Hu Jia nel carcere municipale di Pechino il 21 novembre 2008. Prima del nostro incontro, siamo stati entrambi avvisati dalle autorità carcerarie del fatto che non eravamo autorizzati a discutere del conferimento del Premio Sakharov.
<P>
Pertanto, durante la mia visita, nessuno dei due ha potuto parlare del premio. Non abbiamo potuto accennare all'argomento neanche per lettera, poiché tutta la corrispondenza viene ispezionata. Quando solo ci permettiamo di esprimere un parere su un qualche fenomeno sociale, o se Hu Jia racconta qualcosa del carcere, se le autorità della prigione non apprezzano le sue parole le nostre lettere vengono confiscate e quelle di Hu Jia gli vengono restituite. Speriamo di poter comunicare in modo più normale in futuro. Ma in questo momento la situazione è davvero difficile.
<P>
A fine ottobre 2008, oppure all'inizio di novembre, non ricordo di preciso, la polizia per la sicurezza di Stato ha informato Hu Jia che gli era stato assegnato il Premio Sakharov.
<P>
Quando l'ho visto il 21 novembre ho potuto intuire che ne era molto felice. So che Hu Jia ne ha parlato con la madre e con i poliziotti più o meno in questi termini:
<P>
"Forse il Parlamento europeo pensava al mio lavoro nel campo dell'AIDS e dell'ambiente, perché quanto ho fatto per i diritti umani è stato lungi dall'essere sufficiente e dovrò impegnarmi molto di più”.
<P>
Ha anche detto che il Premio Sakharov è molto importante per la Cina, e che confida che il futuro dimostrerà che aveva ragione. Naturalmente, da un punto di vista personale spero che torni a casa quanto prima. Un giorno Hu Jia ha detto che si augura di essere l'ultimo detenuto per motivi di coscienza in Cina, ma le cose stanno molto diversamente. Dall'ultimo giorno del suo processo, il 3 aprile, abbiamo avuto altri arresti: Huang Qi, Zeng Honglin e Chen Daojun, i quali sono stati arrestati dalle autorità per aver espresso pubblicamente le loro opinioni. Alcuni di loro sono stati processati e condannati.
<P>
Ciò dimostra quanto la situazione in materia di libertà di opinione sia ancora assolutamente spaventosa e priva di motivi che possano indurci all'ottimismo.
<P>
Tuttavia, anche in queste circostanze esistono oggi nella società cinese numerose persone eccezionali e di buona volontà, che si adoperano con grande impegno per rendere nota la reale situazione in cui versa il loro paese, e che esprimono il proprio pensiero in modo molto accorato. Internet fornisce loro un palcoscenico molto interessante, ma sfortunatamente il prezzo da pagare è talvolta molto alto.
<P>
A onor del vero, in alcune occasioni il coraggio dei singoli non è sufficiente. A volte il prezzo è davvero troppo alto. Si sono avuti casi in cui l'esercizio della libertà di pensiero da parte di attivisti dei diritti umani, scrittori e quant'altro ha comportato episodi di molestie ai loro familiari da parte della polizia, oppure casi in cui i familiari hanno perso il lavoro, o sono stati posti agli arresti domiciliari. Ancor peggio, talvolta sono stati processati e condannati.
<P>
A partire dal 2004 anche Hu Jia è stato rapito illegalmente in diverse occasioni da parte della polizia, in assenza di qualunque procedimento giudiziario. E' stato costantemente pedinato e, alla fine, è stato condannato al carcere. Io stessa, che sono sua moglie, sono stata spesso molestata dalla polizia.
<P>
Anche altri versano nella stessa situazione, come Chen Guangchen e sua moglie, Guo Feixiong e sua moglie, nonché loro figlio, a cui è stato negato il diritto all'istruzione. Grazie ai numerosi appelli provenienti da più parti, i figli di Guo Feixiong hanno potuto tornare a scuola, anche se in circostanze non molto soddisfacenti.
<P>
Per tutte queste ragioni, è mia volontà rispettare il desiderio espresso in numerose occasioni da Hu Jia. Mio marito ha spesso dichiarato di voler istituire una rete a sostegno dei familiari degli attivisti dei diritti umani, per fornire un sostegno morale e per lenire l'impatto delle pressioni psicologiche e quelle determinate dai problemi quotidiani a cui i familiari degli attivisti sono sottoposti. Per fare sì che possano essere sufficientemente forti da affrontare la pressione esercitata dalle autorità con uno spirito più reattivo e ottimistico, e per scoraggiare crudeli episodi di ritorsioni contro i familiari.
<P>
Al momento non posso fare molto, ma è mia intenzione utilizzare i 50 000 euro del Premio Sakharov conferito a Hu Jia come dotazione iniziale per la costituzione di una fondazione a sostegno delle famiglie degli attivisti per i diritti umani, e realizzare così finalmente quanto Hu Jia ha sempre desiderato.
<P>
Perché l'attività di Hu Jia nel campo dei diritti umani è così difficile?
<P>
Credo che sia a causa delle pecche del sistema giuridico cinese. Esistono delle leggi, siamo pieni di articoli e regolamenti, alcuni dei quali molto ben formulati, ma che non vengono applicati.
<P>
In realtà, la situazione dello stato di diritto è disastrosa. Il sistema giudiziario non è affatto indipendente. Fino al 2004, Hu Jia si è dedicato principalmente all'AIDS e all'ambiente. Ha dedicato molto tempo a impegnarsi in campagne sul campo, dove c'era bisogno di lui per intraprendere delle azioni concrete.
<P>
Poi, dal 2004 in poi, la polizia gli ha ripetutamente negato la libertà di circolazione e non ha avuto altra scelta che partecipare ai movimenti per i diritti umani dalla sua dimora, scrivendo articoli e pubblicando relazioni redatte sul campo.
<P>
Credo che, in tutti questi anni, il contributo più importante e interessante che Hu Jia abbia fatto sia stato di aver sempre e comunque detto la verità. Non ha mai cessato di scrivere dei fenomeni che osservava. Non ha mai cessato di illustrare, una dopo l'altra, tutte quelle realtà di cui i media cinesi non possono parlare. Non ha mai interrotto la pubblicazione di tutti i suoi scritti sui siti web, affinché il pubblico potesse conoscere la realtà della Cina e comprenderla.
<P>
A mio parere, è questo il suo più grande contributo.
<P>
Se guardiamo alla Cina di oggi, vediamo come tutti parlano, ma le menzogne sono molto diffuse. Tuttavia, vi sono persone che continuano a ricercare la verità. Questo perché i testi scolastici su cui studiano i nostri figli, i nostri giornali e i media radiotelevisivi, le nostre biblioteche, e tutti i documenti e i file assomigliano al contenuto del romanzo 1984. Sono scritti con un altro linguaggio per poter descrivere una realtà fittizia.
<P>
Qual è la vera situazione? Qual è la vera Cina? Non lo sappiamo.
<P>
E' per tale motivo che in Cina esiste un gruppo di menti attive, persone come Hu Jia, che non hanno mai interrotto la loro ricerca della verità. Ma Hu Jia ha pagato un prezzo estremamente alto.
<P>
Nostra figlia ha solamente un anno. Si tratta di un periodo cruciale della sua vita, ma Hu Jia non può starle vicino. E' molto difficile per me parlarne, ma credo...
<P>
E poi, Hu Jia è sempre stato un grande ottimista, dicendo che a suo avviso la Cina sta attraversando il periodo di maggiore apertura della sua storia, e che bisogna cogliere l'opportunità per promuovere in modo più efficace una società cinese più equa, più libera e più democratica.
<P>
Lo vediamo, infatti, nella nostra vita quotidiana, sebbene il governo tenga ancora saldamente sotto controllo i media e la libertà di associazione, controllo forse ancora più rigidamente esercitato con l'ausilio delle nuove tecnologie. D'altra parte, la società civile utilizza anch'essa le nuove tecnologie e il nuovo canale fornito da Internet per promuovere attivamente un sistema giudiziario più equo e una società più giusta, e per indagare e rivelare all'opinione pubblica la vera Cina.
<P>
E per educare i cittadini, educarli in materia di diritti umani. E' un'autentica speranza: che il governo lo voglia o meno, che i protagonisti dentro e fuori la Cina lo riconoscano o meno, la Cina avanza rapidamente verso una società aperta e democratica.
<P>
Infine, vorrei dire che, qualunque cosa accada, dobbiamo conservare un atteggiamento attivo e ottimistico, e proseguire nei nostri sforzi per promuovere lo stato di diritto in Cina - per promuovere democrazia e libertà in Cina.
<P>
Siamo fiduciosi di poter presto dare il benvenuto a una Cina più aperta. Siamo entusiasticamente in attesa di vedere la Cina trasformarsi in un paese in pace.
<P>
Desidero ringraziare con tutto il cuore i nostri amici del Parlamento europeo. Il Parlamento europeo si è, sin dal principio, interessato al caso di Hu Jia, dedicando sforzi notevoli per la libertà di Hu Jia e di altri attivisti dei diritti umani in Cina. Sono sforzi che meritano rispetto.
<P>
Inoltre, non ha mai smesso di attirare l'attenzione sulla necessità di tradurre la libertà in qualcosa di concreto per il popolo cinese. Grazie, grazie davvero.
<P>
Desidero, inoltre, cogliere questa opportunità per ringraziare tutti gli amici che non ho mai visto. Se non ci aveste sostenuto tanto a lungo, se non vi foste interessati alla nostra sorte, se non ci aveste incoraggiati, credo che non avremmo mai trovato il coraggio di affrontare una realtà sociale così difficile.
<P>
Il vostro sostegno ci aiuta a tenere alta la speranza e a proseguire con i nostri sforzi.
<P>
Grazie. Grazie per tutto l'impegno a favore di Hu Jia, a mio favore e a favore della nostra famiglia. Grazie per il vostro impegno nei confronti degli attivisti dei diritti umani, e per il vostro contributo al progresso della società cinese.
<P>
Grazie.
<P>
(L'Assemblea, in piedi, applaude lungamente.)
<SPEAKER ID="098" NAME="Presidente">
Onorevoli colleghi, il messaggio commovente di Zeng Jinyan, che ha parlato a nome di suo marito Hu Jia, ha ricevuto un lungo applauso in piedi da parte dell'Assemblea. Le parole commoventi che Zeng Jinyan ci ha appena rivolto devono ora penetrare nel profondo.
<P>
Prima di invitare Elena Bonner a prendere la parola, desidero fare la seguente dichiarazione a nome del Parlamento europeo. Noi del Parlamento europeo desideriamo intrattenere buoni rapporti con la Cina e attribuiamo la più alta priorità a queste relazioni. La Cina è un grande paese. L'Europa ha bisogno della Cina, e la Cina ha bisogno dell'Europa. Esprimiamo il nostro punto di vista sui diritti umani come amici del popolo cinese e siamo molto consapevoli di quanto possiamo compiere congiuntamente per la pace e il progresso nel mondo. I diritti umani non debbono mai essere percepiti come una minaccia da parte delle nazioni, bensì come diritti individuali, collettivi e universali di ogni popolo - ovvero di tutti i popoli.
<P>
Signora Bonner, la invito ora a prendere la parola.
<P>
(Applausi)
<SPEAKER ID="099" NAME="Elena Bonner" LANGUAGE="FR">
Signor Presidente, grazie di avermi concesso la parola. E' molto difficile per me parlare dopo aver ascoltato le parole di questa ammirevole giovane donna. Numerose sono le minacce che gravano sulla sua vita e sul suo futuro e - credo - tutti noi riuniti in questa Assemblea per la consegna del Premio Sakharov da parte del Parlamento europeo crediamo, che il Parlamento europeo abbia fatto quanto in suo potere e tutto il possibile per difendere quanto meno Hu Jia, la sua consorte, ma anche la loro figlia dai pericoli che incombono su di essi.
<P>
Siamo consapevoli di quanto la Cina sia un paese grande e potente. Tuttavia, per principio, non dovremmo mai fare concessioni laddove i diritti umani sono in pericolo. Non dovremmo fare la benché minima concessione, né cedere minimamente, qualunque cosa accada, anche di fronte a crisi come quella finanziaria ed economica che ci ha colpiti di recente, poiché la difesa dei diritti umani, e dunque dell'umanità nel suo complesso, costituisce la base del nostro stesso futuro e della nostra civiltà.
<P>
Si tratta delle fondamenta del nostro stesso futuro e, devo essere sincera, nonostante il sentimento di amicizia che ci unisce, nonostante io mi senta vicina a tutti i presenti in quest'Aula, la posizione del Parlamento europeo, la posizione dell'Assemblea parlamentare del Consiglio d'Europa e le posizioni di principio assunte da tali Assemblee, devo dire che il Premio Sakharov, e commenti come quelli che abbiamo udito, costituiscono una sorta di leitmotiv, ma richiedono anche altre decisioni concrete.
<P>
E' essenziale che i principi citati costituiscano la base di qualunque attività, sia di natura economica che di altra natura. Qualsiasi decisione economica, ad esempio, anche come pure le decisioni sull'utilizzo delle risorse naturali, deve essere basata su dei principi, in assenza dei quali la società non può vincere. Si tratta di un primo articolo, di una prima proclamazione di fede di Andrei Sakharov, il quale dichiarava che bisogna seguire la propria coscienza e agire di conseguenza.
<P>
Ora voglio cambiare argomento. Oggi celebriamo un anniversario: il ventesimo anniversario di questo premio. In alcuni paesi si raggiunge la maggiore età a 18 anni, in altri si diventa adulti a 21, ed è consuetudine portare dei doni ai festeggiati. Anche io ho un regalo per voi, e ho preparato il pacchetto con le mie stesse mani. E' un regalo che viene dalla Russia e ho voluto fare in modo che potesse essere consegnato sotto forma di piccolo dono.
<P>
Si tratta di una sorta di papiro, che ora srotolerò davanti a voi. Assomiglia anche al rotolo su cui è iscritto il testo della Torah. Come potete vedere reca un elenco con 97 voci. Contiene un elenco di tutti i titoli conferiti ai vincitori del premio Sakharov. Credo che nell'illustrare ai giovani chi è stato Andrei Sakharov potrete mostrare loro questo rotolo e tutte le informazioni che contiene, e ciò che rappresenta per mezzo dei vincitori del premio che hanno avuto l'onore di ricevere il riconoscimento di un premio che reca il suo nome.
<P>
(Applausi)
<SPEAKER ID="100" NAME="Presidente">
La ringraziamo di cuore, signora Bonner, per il suo intervento fatto così magistralmente. Onorevoli colleghi, prima di chiudere la seduta - e siamo lieti di avere con noi non solo il commissario Ferrero-Waldner ma anche il commissario Figel - desidero chiedervi di alzarvi per dimostrare la nostra solidarietà nei confronti dei vincitori assenti che lottano ancora per i loro diritti e che conseguentemente sono stati privati della libertà. Vogliamo dimostrare loro il nostro sostegno non con un minuto di silenzio, bensì con un applauso di un minuto per la pace, il progresso e i diritti dell'uomo, l'eredità lasciataci da Andrei Sakharov.
<P>
(I deputati si alzano e applaudono in piedi, in segno di solidarietà)
<P>
Sono molto grato ai miei onorevoli colleghi.
<P>
La discussione su questo punto è chiusa.
<P>
(La seduta viene sospesa per alcuni istanti)
