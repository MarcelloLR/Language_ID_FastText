<CHAPTER ID="002">
Dichiarazione della Presidenza
<SPEAKER ID="006" NAME="Presidente">
Onorevoli colleghi, a seguito di varie richieste, desidero rilasciare una breve dichiarazione in merito alla liberazione di Ingrid Betancourt e di altri ostaggi.
<P>
Ingrid Betancourt, Keith Stansell, Thomas Howes, Marc Gonsalves, Juan Carlos Bermeo, Raimundo Malagón, José Ricardo Marulanda, William Pérez, Erasmo Romero, José Miguel Arteaga, Armando Florez, Julio Buitrago, Armando Castellanos, Vianey Rodríguez e John Jairo Duran sono stati rapiti e tenuti prigionieri per molti anni dall'organizzazione terroristica colombiana FARC. Sono stati finalmente liberati mercoledì 2 luglio 2008, grazie a una riuscita operazione militare dell'esercito colombiano.
<P>
Il Parlamento europeo si rallegra per Ingrid Betancourt e tutti coloro che sono stati liberati e per le loro famiglie. La liberazione rappresenta la fine di un periodo di tribolazioni ed è segno che non si deve mai perdere la speranza.
<P>
Giovedì scorso ho parlato con il Presidente Uribe e mi sono congratulato con il governo, l'esercito e il popolo colombiano per questa operazione di successo. Vorrei sottolineare ancora una volta che la democrazia non deve mai cedere al terrorismo e che l'applicazione del diritto costituisce un obbligo politico e morale.
<P>
Dobbiamo continuare a compiere ogni sforzo possibile per la liberazione di tutti gli ostaggi. Ingrid Betancourt è stata rapita il 23 febbraio 2002. Da quel momento, il Parlamento europeo ha sempre partecipato alle varie iniziative tese alla sua liberazione. Nel 2006, insieme alla fondazione País Libre è stata uno dei tre candidati al premio Sacharov per la libertà di pensiero.
<P>
Onorevoli colleghi, per il Parlamento europeo, l'impegno di Ingrid Betancourt è stato e rimane fondamentale per una pace duratura in Colombia. Adesso abbiamo l'obbligo di richiamare l'attenzione del pubblico sulla drammatica situazione degli ostaggi ancora prigionieri in Colombia e di lavorare per la loro liberazione.
<P>
La settimana scorsa, ho invitato Ingrid Betancourt a visitare il Parlamento europeo, in un momento a lei favorevole e dopo che si sarà ristabilita. A questo punto, vorrei lanciare un fermo appello alle FARC e a tutte le altre organizzazioni terroristiche, affinché depongano le armi e rinuncino all'irrazionale ed insensata violenza. Non ci sottometteremo mai al terrorismo! Chiedo che liberino tutti gli ostaggi e che accettino l'offerta del governo colombiano di lavorare insieme ai fini di un accordo pacifico.
<P>
(Applausi)
<P>
Onorevoli colleghi, vorrei porgere il benvenuto in quest'Aula al ministro francese per gli Affari europei e rappresentante della nuova Presidenza, Jean-Pierre Jouyet. E' la prima volta che il responsabile di un governo sia con noi proprio all'inizio dei nostri lavori. Mi auguro che continueremo insieme il nostro lavoro, già iniziato in modo eccellente ed equo.
<P>
(Applausi)
