<CHAPTER ID="012">
Ordine dei lavori
<SPEAKER ID="019" NAME="Presidente">
La versione definitiva del progetto di ordine del giorno, elaborata dalla Conferenza dei presidenti dopo la consultazione con i gruppi politici alla riunione di giovedì 20 gennaio 2011, ai sensi dell'articolo 137 del regolamento, è stata distribuita. Sono stati proposti i seguenti emendamenti:
<P>
[Mercoledì/tornata di Bruxelles]:
<P>
Punto 1: Dopo la mia dichiarazione sul riconoscimento da parte dell'Unione europea del genocidio dei rom durante la seconda guerra mondiale, i punti successivi saranno i seguenti: una dichiarazione del Consiglio, una dichiarazione della Commissione e un giro di interventi di oratori dei gruppi politici sul genocidio dei rom.
<P>
Punto 2: Il titolo della discussione sulla situazione in Tunisia verrà modificato come segue: "Dichiarazione della Vicepresidente della Commissione/Alto rappresentante dell'Unione per gli affari esteri e la politica di sicurezza sulla situazione del Mediterraneo, in particolare in Tunisia ed Egitto”.
<P>
Punto 3: La votazione sulle proposte di risoluzioni concernenti la Tunisia si svolgerà domani, come da programma. La votazione sulle proposte di risoluzioni concernenti l'Egitto si svolgerà nel corso della seconda tornata di febbraio a Strasburgo.
<P>
Punto 4: La discussione sulle dichiarazioni di Consiglio e Commissione circa l'incremento dei prezzi dei generi alimentari verrà rinviata alla seconda tornata di febbraio. Verrà sostituita dalle dichiarazioni di Consiglio e Commissione sulle nomine degli alti funzionari delle autorità europee di vigilanza, seguite da un giro di interventi di oratori dei gruppi politici.
<P>
[Giovedì/Tornata di Bruxelles]:
<P>
Vorrei informare gli onorevoli colleghi che la relazione Speroni concernente la richiesta di revoca dell'immunità parlamentare dell'on. Deutsch verrà presentata durante il turno di votazioni.
<P>
(Il Parlamento approva l'ordine dei lavori)
<SPEAKER ID="020" NAME="Ioan Mircea Paşcu" AFFILIATION="S&amp;D">
(EN) Signor Presidente, vorrei che valutasse con la Conferenza dei presidenti la possibilità di anticipare nell'ordine dei lavori gli interventi di un minuto, in quanto nelle ultime tornate questo punto è stato rinviato fino all'ultima ora delle nostre discussioni. La conseguenza di tale posticipo è che il numero dei partecipanti alla discussione finisce per ridursi drasticamente, e non vorrei che fosse proprio questa la ragione del rinvio di questo punto.
<P>
La prego pertanto di considerare l'opportunità di anticipare questo punto in modo da darci la possibilità di partecipare, come accadeva in passato.
<SPEAKER ID="021" NAME="Presidente">
La ringrazio dell'osservazione. Le assicuro che tratteremo la questione e decideremo quali passi intraprendere al riguardo.
