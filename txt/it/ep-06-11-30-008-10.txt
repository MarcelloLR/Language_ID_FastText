<CHAPTER ID="008-10">
10. Attività comunitarie di ricerca, sviluppo tecnologico e dimostrazione (2007-2013, PQ7) (votazione) 
<P>
Prima della votazione
<SPEAKER ID="095" NAME="Giles Chichester " LANGUAGE="EN">
Desidero solo informare il Parlamento che il pacchetto di emendamenti di compromesso, nel primo blocco, e l'emendamento n. 15 rappresentano un compromesso che ha richiesto un arduo negoziato col Consiglio e con la Commissione. Vorrei esortare i colleghi a votare a favore del pacchetto e contro tutti gli altri emendamenti, a prescindere dal loro contenuto e dai loro meriti, perché abbiamo un accordo che permetterà l'avanzamento del programma quadro e la sua applicazione a gennaio. L'adozione di qualunque altro emendamento metterebbe in forse il programma riaprendo il procedimento, eventualità che sarebbe fonte di grave preoccupazione per la comunità dei ricercatori.
<P>
(Applausi)
<SPEAKER ID="096" NAME="Carlo Casini" AFFILIATION="PPE-DE">
Signor Presidente, onorevoli colleghi, ho presentato due emendamenti: i nn. 47 e 48. Tuttavia, per quanto riguarda il secondo, il n. 48, è stata apportata una correzione alla posizione comune nel senso voluto da tale emendamento. Mi dichiaro quindi soddisfatto, giacché non ha senso votare un emendamento già accolto.
<P>
Dell'altro emendamento è stata dichiarata inammissibile la seconda parte, cioè quella che indica la data di oggi, 30 novembre, come momento finale per quanto riguarda la distruzione di embrioni da cui togliere cellule staminali. Non condivido la dichiarazione dell'inammissibilità, contro la quale purtroppo non posso far nulla. Ciò che resta dell'articolo è la sostituzione della parola "estrazione”, come figura nella posizione comune, con la parola "uso”, come proponeva già il Parlamento nella sua prima lettura.
<P>
E' una questione di secondaria importanza, sebbene, avendo il Commissario affermato ieri sera che la Commissione, per tutta la fase dell'intero sviluppo del programma, accetta la parola "uso” e non la parola "estrazione” - il che vuol dire in pratica che non finanzierà nessuna ricerca distruttiva di embrioni - mi pare che si tratti di una proposta che meriti di essere accolta favorevolmente. Pertanto, su questo punto, direi di non insistere sulla votazione se i colleghi che hanno firmato l'emendamento sono d'accordo.
<SPEAKER ID="097" NAME="Vittorio Prodi" AFFILIATION="ALDE">
Signor Presidente, onorevoli colleghi, mi riferisco all'intervento del collega Casini e all'emendamento presentato da me e da altri, il n. 49. Ieri sera il Commissario Potočnik ha dato ampie rassicurazioni in riferimento alla dichiarazione della Commissione, per cui, per quanto mi riguarda, mi ritengo già soddisfatto e non credo di dover insistere sull'emendamento in questione. Naturalmente ciò vale per me, ma se ci dovessero essere altri interessati, possono evidentemente farlo anche loro.
<SPEAKER ID="098" NAME="Philippe Busquin" AFFILIATION="PSE">
- (FR) Signor Presidente, penso che occorra tornare alla proposta dell'onorevole Chichester. Bisogna votare il pacchetto in blocco e le interpretazioni che alcuni danno della risposta della Commissione non sono corrette. La Commissione è stata chiarissima: ha detto che avrebbe applicato il protocollo d'intesa, una dichiarazione annessa volta a far sì che la ricerca sulle cellule staminali embrionali sovrannumerarie si svolga nel rispetto di condizioni molto rigide improntate a considerazioni etiche. Dunque non si tratta di riaprire un dibattito. Ogni volta è sempre la stessa storia, per cui penso che si debba aderire alla proposta dell'onorevole Chichester.
<P>
(Applausi)
<SPEAKER ID="099" NAME="Hiltrud Breyer" AFFILIATION="Verts/ALE">
- (DE) Signor Presidente, ora che l'onorevole Busquin ha parlato, di fatto abbiamo un problema. Ieri la Commissione ha preso una posizione chiara, commentata dagli onorevoli Casini e Prodi, che ora è stata messa in forse dall'onorevole Busquin. Gli onorevoli Prodi e Casini hanno manifestato l'intenzione di ritirare i loro emendamenti, ma a noi sembra che ci sia bisogno di una conferma prima che questa votazione prosegua; pertanto chiederei che venga data un'altra volta la parola al Commissario Potočnik, in modo che possa ripetere le dichiarazioni che ha fatto ieri.
<P>
(Proteste)
<P>
Ci sono state dette cose diverse e dobbiamo pertanto essere in grado di effettuare una votazione avendo ciascuno ben chiaro ciò che ci accingiamo a votare.
<SPEAKER ID="100" NAME="Presidente">
- Grazie, onorevole Breyer. La posizione è semplice. L'onorevole Casini ha ritirato i suoi emendamenti; ha fatto la sua dichiarazione politica. Gli onorevoli Prodi e Busquin hanno chiarito le rispettive posizioni. Tutti comprendono che il Parlamento intende procedere con le votazioni in blocco e questo ci accingiamo a fare ora.
