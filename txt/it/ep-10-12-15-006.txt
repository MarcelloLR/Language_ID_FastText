<CHAPTER ID="006">
Iniziativa dei cittadini (discussione)
<SPEAKER ID="095" NAME="Presidente">
L'ordine del giorno reca la relazione, presentata dagli onorevoli Gurmai e Lamassoure a nome della commissione per gli affari costituzionali, concernente la proposta di regolamento del Parlamento europeo e del Consiglio sull'iniziativa dei cittadini - C7-0089/2010 -.
<SPEAKER ID="096" NAME="Zita Gurmai" LANGUAGE="EN">
Signora Presidente, l'iniziativa dei cittadini europei è un'opportunità unica. È la prima volta che i cittadini europei possono riunirsi e farci sapere, a una sola voce, se pensano che noi, decisori europei, non stiamo svolgendo adeguatamente il nostro lavoro o stiamo ignorando temi importanti.
<P>
Ne abbiamo veramente bisogno. In un momento in cui soltanto il 42 per cento dei cittadini aventi diritto di voto alle elezioni europee si preoccupa effettivamente di votare, ogni nuovo strumento europeo, specialmente uno strumento come l'iniziativa dei cittadini europei, riveste grande importanza. Ci rendiamo tuttavia conto che le notevoli aspettative che circondano l'iniziativa possono portare a delusione e frustrazione. Possiamo evitarlo con un regolamento che preveda un suo utilizzo sicuro ed efficiente, e possiamo contribuire a colmare il famoso divario tra noi e i cittadini europei. Vorrei altresì porgere il benvenuto in questa sede ai cittadini.
<P>
Gli onorevoli Lamassoure, Wallis, Häfner e io eravamo tutti consapevoli della grande responsabilità che gravava sulle nostre spalle. Durante le discussioni sono stati sollevati molti punti e abbiamo dovuto basare il nostro lavoro sulla forte capacità di compromesso di ciascuno. In questo abbiamo avuto la fortuna di poter contare su partner validi che hanno dato prova di una ragionevole flessibilità e avevamo lo stesso obiettivo dei relatori del Parlamento, segnatamente pervenire a un accordo quando prima, pur mantenendo la qualità del nostro lavoro e facendo in modo che a un anno di distanza dal trattato di Lisbona si potesse disporre di un regolamento per la disposizione più basata sui cittadini dell'intero trattato.
<P>
Vorrei ringraziare il Commissario Šefčovič e la Presidenza belga, specialmente il Presidente in carica del Consiglio Chastel, nonché i loro collaboratori. Non dovremmo altresì dimenticare la Presidenza spagnola, che ha contribuito a far avanzare il dossier proprio all'inizio del processo.
<P>
Oggi vi presentiamo un testo di compromesso sostenuto dalla Commissione e adottato anche dal Coreper. Se decideremo di approvarlo e il Consiglio lo adotterà, cosa che speriamo, il regolamento potrà entrare in vigore il 1° gennaio ed essere applicabile 12 mesi dopo nel 2012.
<P>
Siamo lieti di dire che le richieste principali del Parlamento sono state accolte nelle discussioni. Il controllo di ammissibilità su un'iniziativa si fonderà su criteri chiari al momento della registrazione, non dopo che sono state già raccolte molte firme. Per garantire che le iniziative siano fondate e abbiano una dimensione europea, la registrazione di un'iniziativa richiederà la costituzione di un comitato di cittadini formato perlomeno da sette membri provenienti da sette Stati membri.
<P>
Oltre a limitare il rischio di iniziative non serie, il comitato di cittadini offre vantaggi incontestabili anche agli organizzatori. Se i promotori di un'iniziativa dei cittadini europei dovessero essere disorganizzati all'inizio del processo, disporranno di una rete e avranno molte versioni linguistiche della loro iniziativa, per cui incontreranno molte meno difficoltà nel raccogliere un milione di firme.
<P>
È chiaro che, sebbene la necessità di un comitato di cittadini inizialmente possa apparire un vincolo, in realtà semplificherebbe la restante procedura. La Commissione aiuterà gli organizzatori di un'iniziativa fornendo una guida semplice e istituendo un punto di contatto. Se un'iniziativa dovesse riuscire a raccogliere un milione di firme, si garantirà un idoneo seguito, tra cui un'audizione pubblica in Parlamento.
<P>
La revisione del regolamento riveste un'importanza fondamentale perché questo strumento è il primo del genere. Come abbiamo suggerito, è estremamente utile per quanto concerne la difficile questione della verifica delle firme. Spetta agli Stati membri farlo, ma abbiamo domandato loro di richiedere il minor numero possibile di informazioni personali. Gli Stati membri disporranno di una certa flessibilità nella scelta delle informazioni richieste in ogni paese, ma sono lieta di confermare che molti di loro opteranno per meno dati di quelli inizialmente previsti. Riteniamo che il regolamento che si rispecchia nel testo di compromesso sia vicino ai cittadini e non crei obblighi onerosi per gli organizzatori né frustrazione in loro.
<SPEAKER ID="097" NAME="Alain Lamassoure" LANGUAGE="FR">
Signora Presidente, oggi l'Unione europea si sta aprendo alla democrazia partecipativa. Non è ancora democrazia diretta; i cittadini non prenderanno personalmente le decisioni, ma acquisiscono il diritto di mettere in discussione direttamente, pubblicamente e numerosi coloro che prendono le decisioni in Europa al di sopra del loro governo e dei loro rappresentanti eletti.
<P>
D'ora in poi, i cittadini godranno dello stesso potere di iniziativa politica goduto qui dal Consiglio dei ministri e dal Parlamento europeo. Abbiamo potuto contare, come ha detto la collega Gurmai, su un'eccellente lavoro preparatorio svolto dal Commissario Šefčovič e dai suoi collaboratori, nonché sul sostegno intelligente ed efficiente della Presidenza belga.
<P>
Da parte del Parlamento, il testo è frutto dell'operato della "banda dei quattro”, un team di quattro relatori, compresa lei, signora Presidente. Siamo stati onorati dalla sua presenza.
<P>
Volevamo giungere alla procedura più semplice e vicina ai cittadini per il pubblico. Chi potrà partecipare? I cittadini, ossia le persone fisiche, tutti i cittadini, compresi, eventualmente, i rappresentanti eletti, ma soltanto cittadini europei. Il trattato non lascia dubbi al riguardo.
<P>
Il diritto di partecipare all'iniziativa dei cittadini è adesso un ulteriore privilegio conferito ai cittadini in tutta Europa. Chi può assumere l'iniziativa? Bastano soltanto sette cittadini riuniti in un comitato organizzatore, non 300 000 come proposto dalla Commissione, né 100 000 come ipotizzato dal Consiglio, bensì sette cittadini di sette paesi diversi, ossia un quarto degli Stati membri.
<P>
Chi va contattato per informazioni se si intende assumere un'iniziativa? La Commissione stessa pubblicherà una guida all'iniziativa dei cittadini e istituirà un punto di contatto specializzato. Qual è l'iter? L'iter è straordinariamente semplice. Un'unica richiesta di registrazione dell'iniziativa e il controllo della sua ammissibilità. Quali sono i criteri di ammissibilità? Il trattato, l'intero trattato e null'altro se non il trattato, compresa la carta dei diritti fondamentali. Quale sostegno può essere utilizzato per un'iniziativa? Qualunque tipo di sostegno: politico, finanziario, locale, nazionale, europeo, internazionale, lobby, organizzazioni non governative, chiese e così via.
<P>
Una condizione soltanto: la trasparenza totale. Coloro che sono invitati a firmare devono sapere ciò che vi è dietro l'iniziativa. Spetta pertanto ai cittadini assumersi le proprie responsabilità. Quali sono le formalità per la raccolta delle firme? Incredibilmente semplici. Firme su carta, ma anche attraverso Internet. Ovviamente soltanto gli Stati membri possono monitorarle, ma siamo stati attenti, come ha detto l'onorevole Gurmai, a garantire che i moduli siano il più possibile armonizzati.
<P>
A lungo termine, è un vero e proprio sistema unico europeo che dovrà essere adottato in tutti i 27 paesi e un terzo degli Stati membri è già pronto a farlo.
<P>
Infine, quali saranno gli esiti politici? Vi è un punto sul quale il Parlamento ha insistito molto. In effetti, secondo il trattato, la Commissione sarà l'unico giudice preposto a valutare se dare un seguito legislativo a un'iniziativa riuscita. La Commissione va pertanto tutelata da pressioni politiche volte a far proliferare le normative in un momento in cui l'Unione regolamenta già troppo. Tuttavia, nel contempo, i cittadini vanno protetti dal rischio che non vi sia seguito politico nei casi in cui la Commissione ritiene inappropriate ulteriori normative. Da ciò l'introduzione di due nuovi diritti a beneficio degli autori di iniziative accolte: il diritto di essere ricevuti dalla Commissione per presentare la propria proposta e il diritto a un'audizione pubblica, che può avere luogo dinanzi allo stesso Parlamento europeo.
<P>
In sintesi, disponiamo di una procedura semplice, innovativa e democratica. La parola adesso ai cittadini.
<P>
(Applausi)
<SPEAKER ID="098" NAME="Gerald Häfner" LANGUAGE="DE">
Signora Presidente, come ogni forma di politica, la politica europea non deve escludere i cittadini, operare sulle loro teste o alle loro spalle. La politica europea deve essere fatta dai cittadini, per i cittadini e attraverso i cittadini. Vogliamo colmare il divario tra i cittadini e la politica, tra i cittadini e le istituzioni. Per conseguire tale obiettivo, abbiamo bisogno di procedure che consentano ai cittadini di essere coinvolti nel processo decisionale ed esprimere le proprie opinioni. Siamo riusciti a creare più democrazia nell'Unione europea, ma non abbiamo fatto abbastanza per consentire ai cittadini di partecipare in maniera più effettiva alle decisioni e alle discussioni europee. L'odierna decisione di introdurre l'iniziativa dei cittadini europei colmerà tale lacuna. I negoziati sono stati complessi e abbiamo ottenuto molti miglioramenti sostanziali.
<P>
Onorevoli colleghi, se analizzate il documento che oggi voteremo, vi renderete conto che ovunque esso contiene un testo coraggioso, e l'onorevole Lamassoure lo ha appena sottolineato. Questo è il testo che abbiamo proposto e sostituisce i risultati dei negoziati, il progetto iniziale della Commissione. Noterete che abbiamo riformulato circa due terzi del testo e introdotto notevoli miglioramenti nel documento che la Commissione ci ha entusiasticamente sottoposto. Citerò soltanto i punti più importanti. Abbiamo ridotto notevolmente le barriere. In particolare, le firme dovranno essere raccolte soltanto almeno in un quarto degli Stati membri, non in un terzo. Ovviamente preferiremmo che le firme fossero raccolte in tutta Europa, ma qui parliamo di livelli minimi. Aspetto fondamentale, siamo riusciti a eliminare pressoché completamente la barriera che, sin dall'inizio, rischiava di affossare il progetto poiché prevedeva lo svolgimento di un controllo di ammissibilità dopo 300 000 firme prima che i cittadini potessero continuare a raccoglierne altre. "Pressoché completamente” significa che abbiamo proposto l'idea di coinvolgere inizialmente un comitato di promotori per garantire che non tutta la corrispondenza pervenuta alla Commissione avente come oggetto le parole "Iniziativa dei cittadini” sia sottoposta all'iter amministrativo. Le iniziative devono essere ragionevolmente serie. In altre parole, chiunque voglia raccogliere un milione di firme deve prima coinvolgere nella sua proposta perlomeno sette paesi.
<P>
Abbiamo introdotto una maggiore trasparenza e audizioni obbligatorie alla fine del processo. Tali audizioni avranno luogo al Parlamento europeo alla presenza del Parlamento e della Commissione e daranno ai cittadini l'opportunità di spiegare le proprie preoccupazioni, il che rappresenta un importante passo avanti. Abbiamo combattuto per questo non nel nostro interesse, e non dobbiamo mai dimenticarlo, bensì nell'interesse dei cittadini europei, dei loro diritti e di un processo più semplice ed efficace per il coinvolgimento dei cittadini nell'Europa.
<P>
Vi sono alcuni risultati che non abbiamo conseguito e molti di questi ora sono contenuti negli emendamenti presentati dalla sinistra. In ogni caso, i negoziati ormai sono conclusi. Siamo pervenuti a un accordo con Consiglio e Commissione. Su alcuni punti abbiamo dovuto cedere, ma anche la controparte ha fatto notevoli concessioni e sappiamo che gli emendamenti riguardano più la forma che la sostanza. Ciò significa che non vi sarà possibilità di modificare gli esiti. Potremo però farlo durante la revisione fra tre anni.
<P>
Vorrei ringraziare tutti coloro che hanno collaborato, compresi dipendenti, segretariati, correlatori, Commissione e Consiglio, per aver lavorato insieme in maniera così efficace. Credo che questo genere di collaborazione oltre gli ambiti circoscritti di commissioni e gruppi possa rappresentare un modello per il futuro. Nell'insieme, vorrei vedere un'Europa per i cittadini in cui i cittadini si considerino parte dell'Europa e siano coinvolti più attivamente di quanto lo siano stati in passato.
<SPEAKER ID="099" NAME="Presidente">
Vorrei dire soltanto che è stato un grande privilegio per me partecipare al team parlamentare per quello che considero un documento straordinario nell'interesse dei cittadini europei.
<SPEAKER ID="100" NAME="Olivier Chastel" LANGUAGE="FR">
Signora Presidente, signor Commissario, onorevoli parlamentari e specialmente i relatori, una delle promesse più importanti del trattato di Lisbona era quella di avvicinare l'Europa ai cittadini.
<P>
Non credo che occorra enumerare in questa circostanza gli esempi che ci hanno dimostrato, prima e dopo la firma del trattato di Lisbona nel dicembre 2009, quanto sia necessario un ravvicinamento di siffatta natura. Non sorprende pertanto che qualunque misura volta a promuovere l'obiettivo di interessare e coinvolgere i cittadini nell'integrazione europea sia una priorità per tutte le istituzioni, compreso il Consiglio.
<P>
Ci tengo dunque particolarmente a rivolgermi a voi in merito al regolamento che attua l'iniziativa dei cittadini, questa innovazione faro del trattato di Lisbona per quanto concerne una migliore partecipazione dei cittadini alle decisioni prese a livello europeo.
<P>
Tale regolamento è stato, come è ovvio, una delle priorità della Presidenza belga del Consiglio perché forse questa iniziativa è il simbolo più eloquente del nuovo ruolo post-Lisbona del cittadino nell'Unione. Attraverso un'iniziativa dei cittadini, come hanno detto i relatori poc'anzi, un milione di cittadini europei potranno sottoporre alla Commissione una proposta legislativa con l'obbligo in capo alla Commissione di esaminarla ed esprimere il proprio parere in merito.
<P>
Dovremmo soffermarci per un momento sull'apprezzamento di tale innovazione che oggi stiamo introducendo, che è soltanto il primo elemento, come ha detto l'onorevole Lamassoure, di una democrazia partecipativa. È dunque una novità assoluta non soltanto a livello europeo, bensì anche a livello mondiale.
<P>
Ma ritorniamo alla questione legislativa di cui oggi ci occupiamo. Mi compiaccio del compromesso raggiunto in merito a tale regolamento nel corso dei negoziati tra le tre istituzioni e anch'io naturalmente accolgo con estremo favore lo spirito di collaborazione e la volontà di compromesso che hanno prevalso nelle tre istituzioni durante l'intero processo negoziale.
<P>
Vorrei dunque ringraziare personalmente i relatori della commissione per gli affari costituzionali (AFCO) e della commissione per le petizioni (PETI), nonché ovviamente gli onorevoli Gurmai, Lamassoure, Wallis e Häfner, per il loro impegno e i loro contributi costruttivi alla formulazione del regolamento.
<P>
Sono quindi particolarmente lieto dell'esito del voto di lunedì in commissione AFCO, che ha confermato il testo approvato dalle istituzioni. Se l'imminente votazione confermerà lo stesso testo ratificato dalla commissione AFCO, potremo considerare tale accordo in prima lettura come modello di una legislazione rapida ed efficiente a livello europeo. Come potremmo in proposito non estendere i nostri elogi anche al Commissario Šefčovič per la sua disponibilità e proattività?
<P>
In sintesi, ritengo che in tale ambito abbiamo tutti beneficiato dei numerosi pareri espressi al tavolo negoziale. Il cittadino europeo è risultato vincitore in questo dialogo trilaterale e in questo accordo.
<P>
Sono convinto che il compromesso raggiunto tra le istituzioni sia valido, non soltanto perché ogni istituzione è riuscita a ottenere ciò che le stava a cuore, come abbiamo appena sottolineato, ma anche perché sfocerà in un regolamento solido che consentirà di organizzare in maniera flessibile ed efficiente iniziative dei cittadini.
<P>
Per conto del Consiglio, apprezzo la volontà delle altre due istituzioni di tener conto delle esigenze e dei vincoli cui devono soggiacere gli Stati membri nell'assolvere il compito assegnato loro, quello del controllo delle firme che devono ovviamente essere autentiche, nonché quello di garantire che non vi siano frodi né manipolazioni quando vengono raccolte.
<P>
Inoltre, agli Stati membri dovevano avere il tempo necessario per adottare le misure di diritto nazionale necessarie per l'applicazione del regolamento. Certamente comprendo la preoccupazione del Parlamento di vedere l'iniziativa dei cittadini adottata quanto prima, una preoccupazione che condivido. D'altro canto, è chiaro che vi devono essere misure nazionali se tale iniziativa deve svilupparsi lungo le linee giuste e, pertanto, occorre concedere loro il tempo necessario per adottarle secondo il quadro normativo esistente.
<P>
Il Consiglio infatti ha sempre ritenuto che l'iniziativa dei cittadini, come elemento della partecipazione dei cittadini alle decisioni europee, vada di pari passo con un altro l'elemento, vale a dire l'elezione del Parlamento europeo.
<P>
Infine, per riassumere, mi compiaccio del compromesso raggiunto nei negoziati e, come è ovvio, non posso che raccomandarvi di adottarlo all'odierna votazione augurando all'iniziativa dei cittadini il successo che è prevedibile che abbia. Noto che le prime iniziative sono già in fase di preparazione e spero che molte di esse proporranno nuove idee e imprimeranno nuovo slancio all'integrazione europea.
<P>
Concludo con un sentito ringraziamento a chiunque abbia collaborato in tal senso.
<P>
(Applausi)
<SPEAKER ID="101" NAME="Presidente">
La ringrazio infinitamente per la sua leadership durante la Presidenza in vista del buon esito di tale processo.
<SPEAKER ID="102" NAME="Maroš Šefčovič" LANGUAGE="EN">
Signora Presidente, sono anch'io particolarmente lieto di essere qui con voi questa mattina perché insieme abbiamo conseguito ottimi risultati. Trascorso un solo anno dall'entrata in vigore del trattato di Lisbona, stiamo tenendo una discussione sull'imminente adozione del regolamento sull'iniziativa dei cittadini. Come ha rammentato l'onorevole Lamassoure, stiamo introducendo un livello totalmente nuovo di democrazia partecipativa che integra la democrazia rappresentativa nel cui ambito operiamo nell'Unione europea.
<P>
Per la prima volta, tuttavia, offriamo ai cittadini un modo innovativo di esprimere i propri auspici interagendo con le istituzioni e forgiando l'agenda dell'Unione europea. Credo che sia molto importante come mezzo per ampliare lo spazio europeo ed è molto importante per portare più argomenti europei nelle capitali nazionali e dar vita a un dibattito realmente europeo. Noi tutti sappiamo che l'Unione europea ne ha estremo bisogno.
<P>
Per ottenere i potenziali benefici che il trattato di Lisbona e l'iniziativa dei cittadini possono offrirci, dobbiamo istituire una procedura chiara. È stato evidente sin dall'inizio, dalle consultazioni pubbliche e da quelle con il Parlamento europeo, che avevamo bisogno di una procedura semplice, comprensibile, vicina ai cittadini ed equilibrata. Penso che tale obiettivo sia stato conseguito, ciò grazie soprattutto alle approfondite discussioni che abbiamo intrattenuto spesso in questa sede, nel Parlamento europeo. Vorrei pertanto ringraziarvi per aver organizzato una serie di audizioni, non soltanto in sede di commissione per gli affari costituzionali (AFCO) e commissione per le petizioni (PETI), ma anche all'interno della maggior parte dei gruppi politici, poiché tali audizioni sono state importantissime per tutti noi. Posso garantirvi che hanno rappresentato una fonte determinante di ispirazione e nuove idee creative che, alla fine, ci hanno aiutati a migliorare la proposta iniziale della Commissione.
<P>
Apprezzo inoltre il modo innovativo in cui il Parlamento europeo ha affrontato tale iniziativa. Abbiamo avuto quattro relatori di due diverse commissioni. L'onorevole Lamassoure li ha chiamati la "banda dei quattro”, una banda, devo dire, molto simpatica. È stato un piacere lavorare con tutti voi. È stato un piacere per me accogliere il vostro nuovo input creativo nel nostro pensiero comune perché ciascuno di voi si è accostato al tema da un'angolazione diversa mettendo a disposizione la propria esperienza per migliorare la proposta iniziale della Commissione. Lo apprezzo realmente.
<P>
Grazie a questo approccio nuovo e innovativo abbiamo raggiunto un ampio consenso all'interno del Parlamento europeo e sono particolarmente lieto del voto chiarissimo espresso in sede di commissione AFCO.
<P>
Una delle idee importanti emerse dai relatori è stato il tipo di seguito che dovremmo dare all'iniziativa dei cittadini. Credo che l'idea che un rappresentante della Commissione di livello adeguatamente elevato debba ricevere gli organizzatori dell'iniziativa dopo il suo accoglimento sia emersa dal Parlamento europeo. L'idea di organizzare audizioni come stadio obbligatorio durante il quale discutere più diffusamente gli obiettivi dell'iniziativa è provenuta anch'essa da questa Camera.
<P>
Vorrei sottolineare che siamo particolarmente lieti e soddisfatti che tali audizioni pubbliche siano organizzate su un terreno neutrale, qui, in Parlamento, perché ciò garantirà che la Commissione non venga a trovarsi nella posizione scomoda di giudice e, al tempo stesso, giuria. La Commissione sarà rappresentata in dette occasioni da un livello adeguatamente elevato, ove possibile dal Commissario o dal Direttore generale responsabile dell'argomento, e seguirà con attenzione il dibattito.
<P>
Vorrei assicurarvi, come anche assicurare tramite voi a tutti i cittadini europei, che noi della Commissione siamo perfettamente consapevoli dell'importanza e del valore di un milione di cittadini che sostengono una specifica proposta. La tratteremo con rispetto e con la massima attenzione.
<P>
L'unico rammarico che ho in questo dibattito è che dovremo attendere un po' prima che l'iniziativa dei cittadini possa essere pienamente utilizzata. Dobbiamo però riconoscere che, se vogliamo offrire ai nostri cittadini un servizio migliore, è necessario modificare alcune norme interne negli Stati membri e sviluppare il software per il sistema di raccolta online. Sono sicuro che lo faremo comunque nei tempi previsti e i cittadini europei avranno la possibilità di avvalersi di tale iniziativa quanto prima.
<P>
Apprezzo dunque enormemente il fatto che puntiamo a un accordo in prima lettura, poiché questo consentirà ai nostri cittadini di utilizzare il nuovo strumento molto più presto di quanto originariamente previsto.
<P>
Consentitemi di ringraziarvi ancora una volta per l'eccellente collaborazione con tutti i relatori, l'onorevole Gurmai, la nostra Presidenza, l'onorevole Wallis, l'onorevole Häfner e l'onorevole Lamassoure. Come ho detto, tutti hanno proposto idee estremamente innovative e importanti per rendere la proposta migliore della proposta iniziale della Commissione.
<P>
Ringrazierei inoltre personalmente il Presidente in carica del Consiglio Chastel perché ha dato prova della sua straordinaria capacità di costruire un consenso. So quanto difficile sia stato in seno al Consiglio, quante divergenze abbia dovuto superare, ed è proprio grazie al suo impegno e all'eccellente lavoro della Presidenza belga che ora possiamo contare su un ampio consenso anche in seno al Consiglio.
<SPEAKER ID="103" NAME="Róża Gräfin von Thun und Hohenstein">
relatore per parere della commissione per la cultura e l'istruzione. - (PL) Signora Presidente, vorrei porgere i miei sentiti ringraziamenti ai relatori per l'elaborazione del testo che oggi votiamo. Spero che oggi metteremo tale meccanismo nelle mani dei cittadini, come spero che la Commissione lo sviluppi ulteriormente. Sono ovviamente d'accordo. È stato reso il più semplice possibile. Ciò che oggi voteremo è frutto di un compromesso talvolta difficile, e comprendo che l'onorevole Lamassoure e gli altri relatori abbiano raggiunto per nostro conto un risultato conseguibile e attuabile. Personalmente mi rammarico per il fatto che si sia dovuto rinunciare alla disposizione in cui si conferiva ai sedicenni il diritto di firmare un'iniziativa, ma appoggerò il testo nella forma negoziata perché sono certa che non si debba indugiare oltre e l'iniziativa debba essere messa nelle mani dei cittadini.
<P>
Sono infatti sicura che oggi stiamo creando la parte successiva del sistema per sviluppare ulteriormente un concetto più volte affermato in quest'Aula dal defunto Bronisław Geremek. L'Europa è unita ed è giunto il momento che gli europei siano attivi. Oggi stiamo compiendo un passo costruttivo in tale direzione. Qui non stiamo scrivendo la Bibbia. Nell'arco di tre anni, le iniziative oggi proposte potranno essere riesaminate e migliorate a condizione che siano utilizzate, cosa che incoraggio fortemente i cittadini a fare.
<SPEAKER ID="104" NAME="Kinga Göncz" LANGUAGE="HU">
Signora Presidente, essendo uno dei rappresentati della commissione LIBE, vorrei unirmi al coro di complimenti rivolti ai relatori e ringraziare la Commissione per il suo lavoro, come anche personalmente il Commissario Šefčovič e il Presidente in carica del Consiglio Chastel per il loro operato in sede di Consiglio, poiché hanno contribuito notevolmente alla creazione di un testo solido e sostenibile che rappresenta realmente un passo verso la semplificazione e penso possa ottenere un ampio sostegno. Vi sono stati dibattiti intensi e sono state presentate moltissime proposte valide. Il gran numero di proposte valide ha anche fatto sì che sia stato necessario consolidarle per rendere la proposta finale quanto più semplice possibile. Raccogliere un milione di firme è un risultato straordinario che richiede un impegno colossale. Vorremmo anche raggiungere quanti non possono contribuire online, ma preferirebbero esprimere il proprio parere sulla carta. Saremmo lieti se potessimo ricevere un feedback, così come lo saremmo se potessimo risolvere quanto prima eventuali problemi che dovessero sorgere nel processo. È certo che l'Europa trarrà grande beneficio da questo strumento.
<SPEAKER ID="105" NAME="Cecilia Wikström" LANGUAGE="SV">
Signora Presidente, prima della decisione di adottare il trattato di Lisbona, i politici avevano parlato con estremo favore dell'opportunità che le iniziative dei cittadini avrebbero potuto offrire. Ora dobbiamo garantire che tale opportunità diventi un potente strumento di riforma per la democrazia al di là delle parole sulla carta.
<P>
Sono stata relatrice per parere della commissione per le libertà civili, la giustizia e gli affari interni e ho avuto il piacere di presentare proposte volte a semplificare le cose ai cittadini. Per esempio, volevamo coinvolgere i giovani e, pertanto, abbiamo proposto un limite di età di 16 anni per formulare un'iniziativa. Si è optato per un limite di età di 18 anni, cosa che potrei rimpiangere, ma comunque sempre di giovani parliamo. Volevamo anche estendere l'arco temporale a 24 mesi. Si è deciso per 12, ma sono lieta nondimeno di avere un compromesso, perché sono fondamentalmente una persona positiva.
<P>
D'altro canto, notiamo che coloro che sottopongono un'iniziativa dovranno svolgere un lavoro notevole, ma spero che raccoglieremo la sfida garantendo che le iniziative dei cittadini siano accolte dalle istituzioni comunitarie con rispetto e in uno spirito positivo e costruttivo.
<P>
Concluderei dunque ringraziando tutti i colleghi per l'eccellente collaborazione prestata in merito a questa importante iniziativa.
<SPEAKER ID="106" NAME="Íñigo Méndez de Vigo">
a nome del gruppo PPE. - (ES) Signora Presidente, il gruppo PPE voterà entusiasticamente a favore di questa relazione e vorrei complimentarmi con i relatori, la Commissione e il Consiglio per l'accordo raggiunto.
<P>
Onorevoli colleghi, negli anni Ottanta abbiamo coniato l'espressione "deficit democratico” con la quale intendevamo dire che le decisioni a livello comunitario erano prese soltanto dal Consiglio dei ministri in base alle proposte dalla Commissione. Il Parlamento aveva soltanto un ruolo consultivo.
<P>
Il Parlamento ha combattuto dagli anni Ottanta, attraverso i trattati di Maastricht, Amsterdam e Nizza, attraverso il trattato costituzionale e quello di Lisbona, per colmare tale deficit democratico e credo che, attraverso il trattato di Lisbona, con i nuovi poteri del Parlamento e la partecipazione dei parlamenti nazionali, si sia conseguito l'obiettivo.
<P>
Oggi lo stiamo arricchendo con questa iniziativa dei cittadini, frutto, nel lavoro della convenzione, della fruttuosa collaborazione tra i parlamenti nazionali e il Parlamento europeo. Ricorderei dunque oggi in questa sede i seguenti nomi: Jürgen Meyer, il nostro collega socialdemocratico tedesco, e Alain Lamassoure, che hanno sottoposto l'iniziativa alla plenaria della convenzione ottenendone l'approvazione.
<P>
Credo pertanto che il cerchio sia stato chiuso, signora Presidente. Penso che oggi, con l'adozione dell'iniziativa, abbiamo firmato la condanna a morte dell'idea di un "deficit democratico”.
<P>
Ora tocca a noi agire in maniera responsabile, onorevoli colleghi, e oggi abbiamo l'opportunità di farlo. Adottando il bilancio dell'Unione, assolveremo il ruolo che ci si aspetta da noi, quello di un Parlamento responsabile con poteri di codecisione.
<P>
Onorevoli colleghi, credo che oggi sia una giornata positiva per l'Europa.
<SPEAKER ID="107" NAME="Enrique Guerrero Salom">
a nome del gruppo S&D. - (ES) Signora Presidente, Democracy: The Unfinished Journey è il titolo di un libro pubblicato da un noto analista dei cambiamenti teorici e pratici che stanno intervenendo nelle democrazie contemporanee.
<P>
Siamo infatti nel bel mezzo di un viaggio ancora in atto del quale molte fasi sono state portate a termine, ma siamo in un'epoca di rischi, insicurezza e molti dubbi. Tra questi dubbi, però, abbiamo anche alcune certezze.
<P>
La prima è che la struttura che ha resistito è stata la democrazia rappresentativa: le nostre istituzioni. Senza parlamenti liberi basati sulla volontà del popolo, la democrazia non sarebbe mai sopravvissuta.
<P>
È nondimeno anche vero che la democrazia ora ha bisogno di innovazione, riforme e cambiamenti per migliorare la propria qualità, pur mantenendo le strutture che sinora sono state al nostro servizio e preservando la solidità delle loro fondamenta.
<P>
Quale tipo di cambiamento ci occorre? Dobbiamo orientarci maggiormente verso uno stile di democrazia che rafforzi la partecipazione in maniera che i cittadini siano più che semplici elettori ogni quattro o cinque anni. Abbiamo bisogno di una democrazia che ampli lo spazio per il dibattito, in cui i cittadini discutano, ragionino e si scambino punti di vista, una democrazia che incrementi il capitale sociale, in cui i cittadini non siano più isolati e possano integrarsi nella comunità. Per questo stile di democrazia abbiamo anche bisogno di una dimensione europea.
<P>
Credo che tale risultato sia stato conseguito con la proposta dell'odierna normativa sull'iniziativa dei cittadini. Non vi sono più due tipi di legittimazione. Vi sono piuttosto due voci per i cittadini: una qui, nel Parlamento, l'altra nell'iniziativa dei cittadini, il che ci permetterà di giungere a una democrazia più forte, più partecipativa e più legittima.
<SPEAKER ID="108" NAME="Anneli Jäätteenmäki">
a nome del gruppo ALDE. - (FI) Signora Presidente, vorrei ringraziare tutti per la collaborazione. È stato un processo di cooperazione straordinariamente diretto. L'iniziativa dei cittadini è un corollario della cittadinanza attiva che non possiamo non accogliere con favore. Spero che sia importante per stimolare il dibattito politico. Non tutte le iniziative otterranno un sostegno sufficiente, ma potranno contribuire con nuove prospettive alla discussione.
<P>
Il Parlamento voleva rendere l'iniziativa dei cittadini quanto più semplice possibile, risultato che ha fondamentalmente conseguito. Mi compiaccio particolarmente del fatto che la Commissione e il Parlamento dovranno organizzare un'audizione pubblica una volta raccolto un milione di firme. Ciò obbligherà le istituzioni comunitarie ad ascoltare effettivamente ciò che i firmatari intendono proporre. Nel contempo, la Commissione dovrà giustificare debitamente ai firmatari un suo eventuale diniego.
<P>
Avrei gradito la possibilità che l'iniziativa dei cittadini fosse firmata non soltanto da detti cittadini, ma anche da coloro che risiedono in ogni paese. Il sostegno in tal senso non è stato però sufficiente.
<P>
Il valore dell'iniziativa non sarà visibile finché non entrerà in vigore. Spero che un giorno susciterà un dibattito sugli affari comunitari più ampio di quello che sinora abbiamo intrattenuto.
<SPEAKER ID="109" NAME="Indrek Tarand">
a nome del gruppo Verts/ALE. - (ET) Signora Presidente, sono lieto che questa controversia, che non molto tempo fa sembrava una storia infinita, ora abbia trovato una soluzione. Come il foxtrot con il nostro amato servizio europeo per l'azione esterna, ci è voluto troppo tempo. Un foxtrot lento fa venire il mal di schiena e per il partner potrebbe essere deludente. Qui i partner però sono proprio i nostri cittadini. Spero che questa nuova forma di democrazia abbia successo e non si disattendano le aspettative dei cittadini. Per me la cosa più triste dell'intero dibattito è stata che troppo spesso abbiamo visto sfiducia nei confronti dei cittadini, il timore che i cittadini avrebbero formulato idee insensate. Tale timore è infondato, come avremo effettivamente modo di vedere.
<P>
Signor Commissario, vorrei che anche la Commissione cominciasse ad avere maggiore fiducia nei suoi cittadini. Come rappresentante dell'Estonia, desidero ringraziare parimenti il Consiglio, che ha accolto la possibilità della firma digitale, perché è fondamentale per il mio popolo. L'Europa attende con ansia le idee creative dei suoi cittadini. Vi ringrazio.
<SPEAKER ID="110" NAME="Emma McClarkini">
a nome del gruppo ECR. - (EN) Signora Presidente, l'iniziativa dei cittadini europei è un segnale tanto atteso dell'impegno dell'Unione e una grande opportunità per rafforzare la partecipazione democratica in Europa e rafforzare i legami tra cittadini e politici.
<P>
Nonostante l'ostacolo rappresentato dall'obbligo di fornire il numero di passaporto permanga in due terzi degli Stati membri, io e altri membri del gruppo ECR abbiamo contribuito a rendere l'iniziativa dei cittadini più semplice eliminando il doppio controllo di ammissibilità, estremamente burocratico, proposto dalla Commissione e garantendo che l'iniziativa potesse essere assunta anche dai movimenti popolari e non soltanto dai grandi gruppi di interesse organizzati.
<P>
Ora iniziative provenenti realmente dalla base hanno la possibilità di essere accolte, anche se non seguono lo spirito del federalismo europeo, e aspetto ancora più importante, la Commissione sarà obbligata a spiegare i motivi esatti del diniego di un'iniziativa, oltre a segnalare esattamente il seguito che intende dare a un'iniziativa accolta. La trasparenza in tale processo è fondamentale.
<P>
È giunto il tempo che l'Unione europea inizi a riconoscere adeguatamente i punti di vista dei cittadini europei e ascolti la voce del popolo. Spero che tale sistema generi un maggiore senso di democrazia e responsabilità democrazia nella Commissione ispirando la discussione sul futuro corso dell'Unione europea.
<SPEAKER ID="111" NAME="Helmut Scholz">
a nome del gruppo GUE/NGL. - (DE) Signora Presidente, signor Commissario, onorevoli colleghi, è già diventato chiaro questa mattina, nel corso della discussione sull'imminente riunione del Consiglio europeo, che nell'Unione abbiamo un problema di legittimazione, le cui radici affondano principalmente nel fatto che la politica troppo spesso elude gli interessi quotidiani dei cittadini, cittadini che giustamente si aspettano di essere maggiormente coinvolti nell'elaborazione delle politiche. Le proteste in atto in molti paesi europei ne sono un'espressione eloquente. L'introduzione dell'iniziativa dei cittadini europei che oggi voteremo significa che per la prima volta nella storia dell'Unione vi sarà uno strumento che consentirà ai cittadini europei di esprimere le proprie aspettative ed esigenze in maniera diretta, assumere immediatamente iniziative, darvi seguito e partecipare direttamente alla formulazione delle politiche.
<P>
L'attuale regolamento è valido, ma il mio gruppo è del parere che potrebbe e dovrebbe essere ancora migliorato. L'uso dell'iniziativa dei cittadini da parte dei cittadini e dei residenti europei dipenderà in ultima analisi da noi qui, in Parlamento. Con quanta serietà stiamo assolvendo al nostro compito autoimposto di sostenere il necessario approccio aperto? Saremo pronti e in grado nell'arco di tre anni di esortare Consiglio e Commissione a sviluppare ulteriormente l'iniziativa? Gli argomenti sono già contenuti nell'attuale regolamento e su tali punti oggi vogliamo nuovamente votare. Il valore dell'iniziativa dei cittadini non sarà misurato in termini di compromesso interistituzionale raggiunto tra Consiglio e Commissione, bensì in termini di utilizzo effettivo di tale iniziativa. Il fatto che l'odierno risultato sia notevolmente migliore, e ringrazierei specificamente gli onorevoli Gurmai, Wallis, Lamassoure e Häfner per aver operato in stretta collaborazione e compiuto progressi indubbiamente apprezzabili nel perfezionamento del regolamento, è anche attribuibile ai tanti esponenti della società civile che hanno sottoposto le nostre considerazioni e le nostre discussioni a ripetuti controlli di realtà e praticabilità. Cogliere dunque questa opportunità anche per ringraziare la società civile.
<P>
Esorto i cittadini europei ad assumere l'iniziativa.
<SPEAKER ID="112" NAME="Morten Messerschmidt" LANGUAGE="DA">
Signora Presidente, dall'entrata in vigore del trattato di Lisbona un anno fa, un potere senza precedenti è stato trasferito alle istituzioni dell'Unione europea e nel corso dell'anno passato abbiamo visto come in particolare il Parlamento europeo sia stato capace di sfruttare tale situazione privando gli Stati membri di un potere enorme.
<P>
Vi sono stati due spiragli di luce quando il trattato di Lisbona è entrato in vigore. Uno di questi è stato l'iniziativa dei cittadini. Anche per questo, a nome del mio partito in Danimarca e del mio gruppo qui, in Parlamento, ho intrapreso i negoziati, precisamente allo scopo di introdurre l'iniziativa dei cittadini che, nonostante tutto, rappresentava un piccolo barlume in un'Unione per il resto molto oscura e federale.
<P>
Vi sono stati ambiti in cui siamo stati in disaccordo. Diversi relatori hanno già rammentato che alcuni vogliono estendere il diritto di presentare un'iniziativa dei cittadini a persone che non hanno la cittadinanza, mentre altri vogliono poter decidere in merito all'età prestabilita per l'esercizio del voto in altri Stati membri e così via, temi sui quali non è stato possibile raggiungere un accordo. Tuttavia, il quadro ora concordato contiene nondimeno elementi positivi e, pertanto, in uno spirito di democrazia e per promuovere gli elementi positivi che, nonostante tutto, sono contenuti nel trattato di Lisbona, anche il mio gruppo sosterrà tale iniziativa.
<SPEAKER ID="113" NAME="Bruno Gollnisch" AFFILIATION="NI">
(FR) Signora Presidente, onorevoli colleghi, l'iniziativa dei cittadini, come proposta dai trattati ed enunciata nell'odierno regolamento, è una parodia della democrazia. In primo luogo, l'iniziativa induce i cittadini a credere che la loro voce possa essere udita dall'eurocrazia, nonostante il fatto che quest'ultima si sia sistematicamente rifiutata di ascoltarli quando hanno affermato chiaramente, mediante referendum, che non volevano la costruzione di un super-Stato europeo. Iniziate pertanto ad ascoltare il pubblico quando dice "no” o "stop”.
<P>
È inoltre una parodia della democrazia in termini di limitazioni imposte all'ammissibilità. Le iniziative dei cittadini devono essere conformi ai trattati e ai cosiddetti principi che vi sono sottesi. Pertanto, nel nome dei principi della libertà di circolazione sanciti dai trattati, vi sarà un impietoso diniego di qualunque richiesta di tutelare le nostre economie, un diniego dell'introduzione di qualunque freno alla globalizzazione finanziarizzata della quale ora stiamo subendo gli effetti devastanti, un diniego dell'inversione dei flussi migratori. Qualunque iniziativa che tenti di sospendere i negoziati con la Turchia probabilmente subirà la stessa sorte, visto che possiamo chiedere alla Commissione di agire, ma non di smettere di agire. Se un'iniziativa raccoglie un numero sufficiente di firme, la Commissione non è tenuta a porla in essere, bensì soltanto a giustificare la propria decisione. È una vera e propria parodia della democrazia.
<SPEAKER ID="114" NAME="Mariya Nedelcheva" AFFILIATION="PPE">
- (FR) Signora Presidente, in primo luogo vorrei rendere il merito dovuto all'enorme lavoro svolto dai relatori. Onorevoli colleghi, accade di vivere momenti senza precedenti nel Parlamento europeo. Oggi è uno di quelli. Volevamo offrire ai cittadini uno strumento chiaro, semplice ed efficace per avvicinarli alle istituzioni.
<P>
Innanzi tutto, dobbiamo sottolineare gli sforzi che sono stati compiuti per semplificare la procedura. Ora la fase di registrazione è rapida e chiara. È nostro dovere divulgare i criteri che un'iniziativa deve rispettare per essere registrata: rispetto dei valori dell'Unione e rispetto dei poteri della Commissione in relazione all'applicazione dei trattati.
<P>
In secondo luogo, vorrei richiamare la vostra attenzione sul termine di un anno stabilito per gli Stati membri. Il fatto che stiamo rispettando tale termine e garantendo la protezione dei dati trasmetterà un segnale forte ai nostri cittadini.
<P>
In terzo luogo, vorrei esprimere soddisfazione per il termine di tre mesi, nonché per le argomentazioni politiche e giuridiche e l'iter che la Commissione deve rispettare per organizzare audizioni pubbliche congiuntamente con il Parlamento. Sicuramente, con questi tre punti, si può dire che presto i cittadini europei potranno contare su uno strumento più semplice del previsto, più chiaro di quanto apparisse a prima vista e presumibilmente più efficace.
<P>
Infine, continuerò a vigilare sui possibili effetti perversi del finanziamento dell'iniziativa da parte dei partiti politici, aspetto in merito al quale ancora credo che i cittadini forse potranno essere in condizioni di rimproverarci. Detto ciò, conto su tutti noi affinché si suoni il campanello di allarme ai primi segnali di strumentalizzazione perché questo è innanzi tutto il nostro impegno e voteremo per uno strumento di democrazia partecipativa che appartenga esclusivamente ai cittadini.
<SPEAKER ID="115" NAME="Victor Boştinaru" AFFILIATION="S&amp;D">
(EN) Signora Presidente, vorrei esordire complimentandomi per il suo contributo in veste di correlatrice della nostra commissione per le petizioni.
<P>
Come sapete, l'iniziativa dei cittadini era una priorità fondamentale del nostro gruppo S&D. In primo luogo, vorrei complimentarmi con tutti i quattro correlatori della commissione per gli affari costituzionali e della commissione per le petizioni per il lavoro congiunto da loro svolto in vista dell'elaborazione di questa straordinaria relazione, come anche per il modo in cui hanno negoziato con Consiglio e Commissione al fine di ottenere un risultato così positivo. Ricorderei anche il ruolo molto particolare svolto dal Vicepresidente della Commissione europea, il Commissario Šefčovič, e la sua disponibilità, la sua apertura e il suo impegno a negoziare con Consiglio e Parlamento.
<P>
Sono lieto di votare oggi, soltanto a qualche mese di distanza dall'inizio della procedura, su questo strumento unico e fondamentale per la democrazia partecipativa nell'Unione europea. Il Parlamento europeo ha contribuito moltissimo a questo testo. Due terzi del testo provengono dal Parlamento, il che dimostra ancora una volta il suo costante impegno per coinvolgere i cittadini europei nel dibattito politico e avvicinare l'Unione ai suoi cittadini.
<P>
Ritengo che tale documento sia equilibrato e contribuisca al nostro obiettivo comune, ossia affidare all'iniziativa dei cittadini un ruolo importante nella pratica della democrazia europea e migliorare la capacità dei cittadini europei di incidere sulle politiche europee. Tale strumento è infatti studiato per promuovere un dibattito approfondito in tutta la società civile. Come il nostro gruppo ha sottolineato sin dall'inizio, questo strumento è accessibile e pensato in maniera semplice, oltre a essere chiaro e dettagliato per evitare di creare frustrazione.
<P>
Vorrei dunque ringraziarvi infinitamente e augurarvi il successo che meritate dopo questo straordinario esordio.
<SPEAKER ID="116" NAME="Andrew Duff" AFFILIATION="ALDE">
(EN) Signora Presidente, contrariamente alle ipotesi di alcuni colleghi intervenuti in precedenza, personalmente penso che l'iniziativa dei cittadini sia stata sempre intesa come utilizzabile dai cittadini per chiedere alla Commissione di proporre una modifica dei trattati.
<P>
Sono lieto che la formulazione finale dell'articolo 2 del regolamento fedelmente riproduca la formulazione dell'articolo 11, paragrafo 4, del trattato stesso. Una proposta di modifica dei trattati da parte della Commissione sicuramente equivale a un funzionamento legale della Commissione entro l'ambito dei suoi poteri, e tutti sappiamo in base all'esperienza che spesso è necessario modificare i trattati affinché i loro obiettivi possano essere pienamente conseguiti.
<P>
I cittadini, pertanto, dovrebbero essere coraggiosi e sfruttare appieno questo grande nuovo esperimento di democrazia post-nazionale.
<SPEAKER ID="117" NAME="Marek Henryk Migalski" AFFILIATION="ECR">
(PL) Signora Presidente, come ha affermato la collega McClarkin, il nostro gruppo politico sosterrà tale sistema perché e valido e dovrebbe essere avallato all'atto del voto. Mi compiaccio del fatto che durante il lavoro sull'iniziativa dei cittadini sia stato possibile eliminare alcuni elementi che destavano preoccupazione, tra cui, per esempio, la protezione dei dati personali, che è stata rafforzata, e l'età minima per sostenere un'iniziativa, che è stata innalzata da 16 a 18 anni, risultato a mio avviso positivo.
<P>
Desidero tuttavia formulare alcune critiche. In primo luogo, come ha asserito la collega McClarkin, è in realtà la Commissione che deciderà se un'iniziativa sia ammissibile o meno, per cui la voce dei cittadini dipenderà ancora da funzionari, anche se agiscono in buona fede. Un'altra osservazione riguarda il fatto che si dovrebbe valutare se i 300 000 voti necessari per un'iniziativa e il quarto di Stati membri che devono essere rappresentati non costituiscano una soglia troppo bassa. In Polonia, un'iniziativa del genere richiede la firma di 100 000 persone. Sulla scala più grande dell'intera Unione europea, i polacchi rappresentano soltanto l'8 per cento della popolazione. Penso che tale aspetto sia opinabile. Nondimeno, malgrado questi dubbi, il sistema merita di essere sostenuto e i conservatori e riformisti europei sicuramente lo avalleranno.
<SPEAKER ID="118" NAME="Bairbre de Brún" AFFILIATION="GUE/NGL">
(GA) Signora Presidente, vorrei innanzi tutto ringraziare sia lei sia i relatori, il cui lavoro rappresenta un notevole miglioramento della proposta della Commissione.
<P>
Mi delude tuttavia il fatto che alcuni aspetti della proposta portino a escludere persone che dovrebbero essere coinvolte. Chiederei dunque al Parlamento di prendere seriamente in esame gli emendamenti adottati ad ampia maggioranza dalla commissione per le petizioni e nuovamente ripresentati in plenaria. Mi riferisco agli emendamenti nn. 71, 72, 73 e 74. Dovremmo garantire in particolare che ai residenti nell'Unione europea che non hanno ottenuto la cittadinanza non si suggerisca che il loro punto di vista non è necessario o gradito. Analogamente, i giovani dovrebbero essere incoraggiati a partecipare alle questioni riguardanti le politiche comunitarie.
<P>
Nell'attuale situazione, non tutti i residenti dell'Unione, compresi i residenti a lungo termine, potranno firmare un'iniziativa dei cittadini. La partecipazione sarà aperta soltanto a quelli aventi la cittadinanza dell'Unione.
<P>
Lo scopo degli emendamenti nn. 72 e 73, presentati nuovamente in plenaria, è dunque quello di garantire che le firme dei residenti siano incluse nel milione di firme che chiedono alla Commissione di agire.
<SPEAKER ID="119" NAME="Daniël van der Stoep" AFFILIATION="NI">
(NL) Signora Presidente, non so come comportarmi nei confronti di questa iniziativa dei cittadini. Coinvolgere maggiormente i cittadini nel processo decisionale sembra un'idea interessante, nonostante sarebbe ovviamente meglio consentire a questi stessi cittadini di votare sul trattato di Lisbona in un referendum.
<P>
Affermare che un trattato che gli europei hanno dovuto letteralmente mandar giù sia un dialogo con i cittadini è, a mio parere, al tempo stesso cinico e ironico. Signora Presidente, temo che l'iniziativa dei cittadini si dimostrerà unicamente un colossale esempio di esibizionismo. La Commissione ha carta bianca nella valutazione delle proposte che può tranquillamente respingere. È chiaro che i cavalli a dondolo dell'élite eurofila della sinistra, che evidentemente rappresentano una posizione proeuropeista, saranno accettati.
<P>
Può la Commissione fugare queste mie preoccupazioni? Supponiamo che vengano proposte iniziative dei cittadini per sospendere i negoziati con la Turchia o abolire questa Camera, il che sarebbe ovviamente fantastico. La Commissione le considererà seriamente? Vorrei ascoltare le vostre riflessioni in merito.
<P>
Signora Presidente, la fiducia dei cittadini nell'Unione europea è arrivata al fondo. Sospetto che questa iniziativa dei cittadini farà ben poco per modificare la situazione, il che in realtà non mi preoccupa perché quanti più cittadini riconoscono il crollo dell'Unione europea, tanto meglio sarà.
<SPEAKER ID="120" NAME="Anna Maria Corazza Bildt" AFFILIATION="PPE">
(EN) Signora Presidente, in veste di relatrice ombra della commissione per le libertà civili, la giustizia e gli affari interni, ho profuso grande impegno per contribuire a forgiare questo nuovo diritto di iniziativa politica per i cittadini europei al fine di deferire realmente poteri al popolo.
<P>
Sostengo il compromesso finale e mi complimento con l'onorevole Lamassoure. Il compromesso rende lo strumento semplice, accessibile e perfettamente utilizzabile dai cittadini. Apprezzo in particolar modo la trasparenza per quanto concerne il sostegno sia politico sia finanziario. Mi rammarico tuttavia per il fatto che si sia consentito il finanziamento da parte di gruppi e partiti politici e la possibilità prevista che i politici siano promotori di un'iniziativa.
<P>
Non voglio rovinare la festa, onorevoli colleghi, ma siamo realisti. Sussiste un rischio che il processo democratico in Europa possa non soltanto essere accelerato, ma anche deragliare e l'iniziativa dei cittadini possa essere sfruttata, se non strumentalizzata, da estremisti e populisti.
<P>
Credo che tutti ora dobbiamo assumerci la nostra responsabilità condivisa e accertarci che l'iniziativa sia realmente usata per i cittadini. Esorto i politici eletti negli Stati membri a rispettare il fatto che hanno la democrazia rappresentativa per esprimere le loro posizioni. Questa iniziativa è per i cittadini. Esorto inoltre la Commissione a informare adeguatamente i cittadini affinché non si alimentino false aspettative, oltre a essere rigida per quanto riguarda i criteri di ammissione.
<P>
Invito infine i mezzi di comunicazione a svolgere il loro ruolo fornendo informazioni corrette e gli Stati membri a rispettare i dati personali in maniera che i cittadini possano avere sufficiente fiducia nel partecipare. Spero realmente che riusciremo a offrire ai nostri cittadini l'opportunità di essere partecipi di questo dibattito e usufruire di questo strumento.
<SPEAKER ID="121" NAME="Hannes Swoboda" AFFILIATION="S&amp;D">
(DE) Signora Presidente, non sono membro di alcuna commissione direttamente coinvolta, ma nondimeno ho manifestato alla nostra relatrice, onorevole Gurmai, il mio pieno sostegno e vorrei ringraziare tutti i relatori. Penso che abbiamo compiuto un passo avanti notevole verso il processo di democratizzazione dell'Unione europea.
<P>
So che molti sono preoccupati da un possibile uso improprio dello strumento. Spetta tuttavia a noi prendere in esame nelle nostre politiche le perplessità e i problemi dei cittadini, che in tal modo non potranno utilizzare impropriamente l'iniziativa dei cittadini. È compito nostro sfruttare le nostre politiche per opporci alle iniziative dei cittadini se riteniamo che vadano nella direzione sbagliata. Opporsi è sicuramente più utile che ignorare.
<P>
A differenza dell'onorevole Corazza Bildt, ritengo che si sia giunti a un compromesso valido. Credo che i partiti politici non debbano usare lo strumento dell'iniziativa perché per questo esistono i partiti politici e il Parlamento. È ovviamente più che giusto che i politici non debbano essere esclusi dalla discussione. Ritengo pertanto che tale strumento rappresenti un passo nella giusta direzione.
<P>
Ora è compito dei partiti politici attuare le politiche corrette sotto l'occhio vigile dei cittadini e dell'iniziativa dei cittadini, far propri desideri e preoccupazioni dei cittadini, portarli in Parlamento e intraprendere un dialogo molto più approfondito con i cittadini. Tale strumento costringe inoltre i politici ad agire in maniera più sensata e forgiare l'Europa in maniera che sia realmente vicina ai cittadini e non lontana da loro, critica giustamente rivolta da molti.
<P>
Vorrei nuovamente ringraziare i relatori per il difficile lavoro svolto. Penso che si tratti di un importante passo verso la democrazia in Europa e, in ultima analisi, ciò per cui noi parlamentari combattiamo: un'Europa democratica.
<SPEAKER ID="122" NAME="Tadeusz Cymański" AFFILIATION="ECR">
(PL) Signora Presidente, vorrei aggiungere la mia voce al coro di manifestazioni di sostegno e approvazione per questo strumento. D'altro canto, l'espressione di alcuni dubbi e commenti non equivale a una mancanza di sostegno. È semplicemente il riflesso del desiderio che il sistema sia usato nella maniera corretta. Vorrei sottolineare in questa sede che molte opportunità, speranze e anche paure di cui si parla - e l'onorevole Migalski, tra gli altri, vi ha fatto riferimento - riguardano l'auspicio che tale strumento, che è estremamente necessario e tanto farà per rafforzare ed estendere la democrazia, non sia in pratica utilizzato impropriamente.
<P>
Paradossalmente, nella pratica lo strumento potrebbe essere facilmente utilizzato in maniera impropria, e non soltanto dagli estremisti, bensì anche da gruppi di interesse molto forti e potenti. Lo dico perché riteniamo che una soglia di 1 000 000 di manifestazioni di sostegno non sia molto elevata rispetto al potenziale demografico dell'Unione. Se poi rammentiamo che la decisione di accoglimento o diniego di un'iniziativa comunque dipenderà in larga misura da una valutazione arbitraria, anche questo può dar luogo a serie critiche da parte dei cittadini stessi. In sintesi, penso che dovremmo accelerare il lavoro sullo strumento e renderlo prioritario, ma occorre anche che il sistema sia sottoposto a un'analisi molto accurata, prudente e ponderata.
<SPEAKER ID="123" NAME="Diane Dodds" AFFILIATION="NI">
(EN) Signora Presidente, parlo in veste di democratica, una persona che crede che una maggiore partecipazione al processo democratico vada incoraggiata. Siamo onesti: vi è uno scollamento tra decisori politici e cittadini. È dunque molto importante che la voce del normale cittadino sia udita.
<P>
L'iniziativa dei cittadini europei rappresenta teoricamente un concetto valido. Tuttavia, il mio entusiasmo è smorzato dal fatto che la Commissione mantiene ancora un potere notevole. Non possiamo inoltre ignorare il fatto che il meccanismo di raccolta delle firme per un'iniziativa dei cittadini, anche prevedendo un obbligo di partecipazione ridotto a un quarto degli Stati membri, potrebbe significare che sarebbe molto difficile per chiunque, a parte le grandi lobby che già operano su base paneuropea, raccogliere le firme necessarie. Questo deve essere veramente uno strumento dei cittadini e non delle organizzazioni non governative.
<SPEAKER ID="124" NAME="Paulo Rangel" AFFILIATION="PPE">
(PT) Signora Presidente, signor Commissario, onorevoli colleghi, onorevoli rappresentanti del Consiglio, volevo dire che l'odierna iniziativa dei cittadini rappresenta un passo importantissimo verso il riconoscimento della natura costituzionale dell'Unione europea. Soltanto un'entità costituzionale, prescindendo dal fatto che abbia una costituzione scritta, è in grado di offrire ai suoi cittadini uno strumento avente questa capacità, e riconosco nella nostra azione qualcosa che assume un grande valore: il valore di dotare l'Unione europea di tale natura costituzionale.
<P>
Desideravo inoltre aggiungere che questo è un passo importantissimo per i cittadini e la solidarietà tra cittadini. Avendo fissato un quarto dei paesi come requisito minimo per lanciare un'iniziativa, stiamo anche creando un movimento transeuropeo e paneuropeo perché è molto più difficile che possano appropriarsene lobby o interessi di parte. Contrariamente a quanto affermato in questa sede, è molto più difficile se esigiamo che firmino l'iniziativa i cittadini di sette od otto paesi, per cui sono persuaso sarà anche un modo per rafforzare la solidarietà tra gli Stati europei e tra i cittadini degli Stati europei, solidarietà che in questo momento, a due giorni dalla riunione del Consiglio europeo di dicembre, sarà così decisiva, solidarietà di cui oggi abbiamo più che mai bisogno.
<SPEAKER ID="125" NAME="Roberto Gualtieri" AFFILIATION="S&amp;D">
Signora Presidente, onorevoli colleghi, in democrazia la procedura è sostanza e quindi l'attuazione dell'Iniziativa dei cittadini non costituiva un esercizio meramente tecnico bensì imponeva scelte cruciali, da cui sarebbe dipesa la possibilità di fare dell'Iniziativa dei cittadini uno strumento effettivamente capace di contribuire all'edificazione di un vero spazio politico europeo.
<P>
Il Parlamento ha senza dubbio esercitato le sue prerogative in modo esemplare, migliorando sensibilmente la proposta originaria. I risultati principali sono già stati ricordati e non è necessario che io li richiami. Ne vorrei però sottolineare uno ulteriore, al quale il nostro gruppo ha contribuito in misura particolare: anche i partiti politici europei potranno promuovere un'Iniziativa dei cittadini, e questo è un risultato di grande importanza perché ha a cuore le sorti della democrazia europea, perché una vera democrazia transnazionale non ci sarà fino a quando i partiti politici europei non assumeranno un ruolo effettivo nel processo democratico. Oggi facciamo un passo avanti in questa direzione e anche per questo è un bel giorno per la democrazia europea.
<SPEAKER ID="126" NAME="Erminia Mazzoni" AFFILIATION="PPE">
Signora Presidente, Commissario Šefčovič, onorevoli colleghi, presidente Chastel, ringrazio tutti i relatori per la tempistica del lavoro svolto e per l'alto compromesso raggiunto. In quanto presidente della commissione per le petizioni, consentitemi di ringraziare in particolare il presidente Wallis e il collega Häfner, oltre ai relatori ombra che - in una squadra numericamente consistente - hanno saputo egregiamente raccogliere tutte le sensibilità emerse nel dibattito in seno alla commissione per le petizioni.
<P>
Ritengo che abbiamo lavorato con la piena consapevolezza dell'alto compito che stavamo svolgendo. L'iniziativa popolare è, infatti, un traguardo significativo nel processo di costruzione dell'Europa dei popoli, dell'Europa democratica e dell'Europa realmente partecipata.
<P>
Come commissione per le petizioni abbiamo condotto i lavori con questa consapevolezza, in cooperazione con la commissione per gli affari costituzionali, applicando la procedura dell'articolo 50 del regolamento. Come ribadito da molti colleghi e dai relatori, gli obiettivi perseguiti sono stati quelli di rendere la procedura il più fruibile possibile, il meno onerosa possibile, più trasparente e più efficace possibile.
<P>
Abbiamo lavorato in quest'ottica per imporre degli obblighi alla Commissione e per circoscrivere il suo spazio di valutazione nell'ambito dei criteri di ammissibilità che abbiamo introdotto. Vorrei rassicurare i colleghi che hanno parlato di legittime e comprensibili preoccupazioni, di cui ci siamo fatti carico nel corso del dibattito e a molte abbiamo cercato di dare delle risposte.
<P>
Vorrei infine sottolineare, per la particolare vicinanza a questo tema, l'importanza dell'introduzione di un'audizione pubblica dei rappresentanti dell'iniziativa popolare, che verrà svolta dalla Commissione insieme al Parlamento europeo. In quanto presidente della commissione per le petizioni esprimo soddisfazione perché, grazie a un accordo delle parti in causa, questo compito all'interno del Parlamento dovrebbe essere affidato alla commissione da me presieduta.
<SPEAKER ID="127" NAME="Matthias Groote" AFFILIATION="S&amp;D">
(DE) Signora Presidente, innanzi tutto vorrei ringraziare tutti coloro che hanno reso questo risultato possibile e, in particolare, l'ex Vicepresidente Kaufmann, che ha svolto molto del lavoro preliminare durante il precedente mandato parlamentare per garantire che sarebbe giunto il giorno in cui l'iniziativa dei cittadini europei sarebbe divenuta realtà.
<P>
Talvolta i cittadini dell'Unione hanno l'impressione che l'Europa e le sue istituzioni siano molto lontane. Questo strumento, l'iniziativa dei cittadini europei, avvicinerà le istituzioni ai cittadini. È uno strumento eccellente che rafforzerà la democrazia, coinvolgerà maggiormente i cittadini e consentirà loro di assumere l'iniziativa. Penso che nei prossimi mesi due elementi saranno estremamente importanti. Il primo è la creazione dell'accesso, anche digitale, all'iniziativa dei cittadini in Internet in maniera che il suo uso risulti semplice, ma anche sicuro. Il secondo è che se un'iniziativa dei cittadini dovesse essere accolta, dovrebbe essere seguita da un atto giuridico. La mia domanda alla Commissione è dunque la seguente: come decideremo in futuro quali iniziative sfoceranno in un atto giuridico e quali semplicemente in un'audizione? Forse potrebbe spiegarcelo, signor Commissario. Concluderei ringraziando nuovamente il Commissario per il suo operato, come anche il Consiglio per il lavoro svolto.
<SPEAKER ID="128" NAME="György Schöpflin" AFFILIATION="PPE">
(EN) Signora Presidente, il lancio dell'iniziativa dei cittadini è incontestabilmente uno degli sviluppi più importanti del processo di integrazione europea. È una ridistribuzione qualitativa del potere all'interno dell'Unione europea che può potenzialmente generare un'innovazione notevole nella politica europea.
<P>
Porre i cittadini allo stesso livello del Parlamento e del Consiglio offrendo loro il diritto di rivolgersi alla Commissione per promuovere normative ha implicazioni lungimiranti. Giusto per citare un esempio, la nuova istituzione crea spazio per mettere in discussione una delle caratteristiche fondamentali del modo in cui l'intero processo di integrazione è stato concepito, segnatamente il fatto che, sin dall'inizio, è stato guidato da un'élite. Sotto molti profili, i risultati sono stati eccellenti, ma vi sono parimenti pochi dubbi in merito al fatto che, senza il sostegno attivo dei cittadini, il processo di integrazione si scontra con una serie di ostacoli. Vi sono infatti sempre più riprove del fatto che i cittadini considerano l'Unione lontana, complessa e impenetrabile. Hanno avuto ben poche ragioni per impegnarsi nell'Unione perché i mezzi per farlo sono stati assenti.
<P>
Questa è proprio la lacuna che l'iniziativa dei cittadini andrà a colmare, iniziativa che istituisce uno strumento in grado di fungere da ponte tra l'Unione e i cittadini. È nell'interesse di tutti che lo strumento ora funzioni e lo faccia nel mondo più efficace possibile.
<SPEAKER ID="129" NAME="Sylvie Guillaume" AFFILIATION="S&amp;D">
(FR) Signora Presidente, onorevoli colleghi, vorrei innanzi tutto complimentarmi con tutti i relatori, specialmente la collega e vicina onorevole Gurmai, per il loro straordinario lavoro su tale tema.
<P>
La creazione dell'iniziativa dei cittadini è una delle innovazioni più interessanti del trattato di Lisbona. Dal mio punto di vista, costituisce un nuovo potere legislativo all'interno delle istituzioni europee posto nelle mani dei cittadini.
<P>
In un contesto in cui il sentimento di appartenenza all'Unione è ancora troppo debole e, sopratutto, i tassi di astensionismo alle elezioni europee sono particolarmente preoccupanti, questo nuovo strumento consentirà ai cittadini europei di diventare protagonisti a pieno titolo della democrazia europea. Inoltre, l'argomento desta molta curiosità e indubbio interesse.
<P>
Pertanto, sottolineare unicamente i rischi che le iniziative dei cittadini potrebbero porre trasmetterebbe un segnale sbagliato. Sebbene sia ovviamente necessario affrontare tale disposizione in maniera appropriata, non dobbiamo temere le discussioni che potrebbero scaturirne.
<P>
Il compromesso tra Parlamento e Consiglio è perfettamente equilibrato e, una volta adottato il testo, la questione sarà garantire che lo strumento entri in vigore quanto prima perché questo si aspettano i cittadini da noi e si tratta di un'opportunità importante.
<P>
(Applausi)
<SPEAKER ID="130" NAME="Carlo Casini" AFFILIATION="PPE">
Signora Presidente, onorevoli colleghi, intervengo come presidente della commissione per gli affari costituzionali soprattutto per ringraziare tutti i membri della mia commissione che hanno ben lavorato, in particolare gli onorevoli Lamassoure e Gurmai, che hanno svolto un grande lavoro realizzando l'obiettivo di mettere in opera una delle più importanti innovazioni del Trattato di Lisbona.
<P>
La commissione ha ascoltato anche il parere di tutti i Parlamenti nazionali e degli esperti, lavorando in stretto contatto con la Commissione - per questo ringrazio di cuore il Commissario Šefčovič - e con un'apertura al dialogo da parte del Consiglio, per la quale cui ringrazio il Presidente Chastel.
<P>
Ha anche ben funzionato l'applicazione dell'articolo 50 del nostro regolamento, consentendoci un'efficace collaborazione con la commissione per le petizioni.
<P>
Ho sostenuto personalmente l'esigenza di un termine annuale per l'entrata in vigore della regolamentazione, e questo non certo per ritardarne l'utilizzazione ma, al contrario, per consentire la completezza e la serietà del primo avvio, in modo che tutti gli Stati, senza alcuna eccezione, possa adempiere alla necessaria predisposizione degli strumenti di partecipazione e di verifica.
<P>
Credo che l'effetto positivo maggiore del nuovo istituto sia quello di aumentare la consapevolezza della cittadinanza europea, che si arricchisce ora del potere di partecipare, sia pure nella forma dello stimolo, al processo legislativo. Sono anche certo che i meccanismi previsti garantiscano, per un verso, una facile partecipazione dei cittadini e, per altro verso, di evitare abusi.
<P>
In definitiva credo che, a pochi giorni dalle feste natalizie, l'approvazione di questo regolamento costituisca un buon regalo per i cittadini europei e per la stessa Europa.
<SPEAKER ID="131" NAME="Jo Leinen" AFFILIATION="S&amp;D">
(DE) Signora Presidente, sono lieto di poter intervenire dopo il mio successore in commissione per gli affari costituzionali perché ho appoggiato questo progetto per 10 anni e l'iniziativa dei cittadini europei è stata inserita nel testo del trattato quasi all'ultimo secondo. All'epoca sono stati i membri di questo Parlamento e dei parlamenti nazionali a prendere l'iniziativa nella convenzione. Ciò apre un nuovo capitolo nelle relazioni tra cittadini e istituzioni europee. Noi tutti speriamo che in tal modo si riduca la distanza tra la gente e la politica in Europa. L'iniziativa dei cittadini non è la panacea per tutti i mali, ma può essere di grande aiuto. Soprattutto vorrei vedere più apertura in Europa sotto forma di dibattito transfrontaliero sui temi correnti che interessano i cittadini. Nel mio campo, l'ambiente, posso pensare a una serie di argomenti che potrebbero essere messi all'ordine del giorno dell'Unione europea utilizzando questo strumento e, in particolare, all'ordine del giorno della Commissione nel suo ruolo di governo o esecutivo europeo. Vorrei inoltre chiedere alla Commissione come si sta preparando a queste future iniziative. Non dobbiamo deludere i cittadini.
<P>
Vorrei ringraziare tutti e specialmente i relatori onorevoli Gurmai e Lamassoure per il loro eccellente lavoro.
<SPEAKER ID="132" NAME="RadvilMorkūnaitė-Mikulėnien" AFFILIATION="PPE">
(LT) Signora Presidente, questo è un giorno veramente felice e importante per il Parlamento europeo. Spero proprio che approveremo questo meccanismo che consentirà ai nostri cittadini di partecipare alla creazione del futuro dell'Unione europea, non soltanto eleggendo il Parlamento europeo, bensì anche prendendo parte attivamente al processo di creazione. È molto importante che le voci dei cittadini siano udite. Qualche anno fa ho avuto personalmente modo di rappresentare decine di migliaia di cittadini dell'Unione europea quando ho presentato una petizione al Parlamento europeo e sono stata molto lieta che all'epoca il Parlamento europeo abbia adottato una risoluzione sulla base di quella petizione. È bello quando senti che la tua voce, la tua voce di cittadino, viene ascoltata dalle istituzioni dell'Unione. Vi deve essere un dialogo tra la Commissione europea e i cittadini e non si devono creare situazioni che li demotivino. Questo è un passo verso una collaborazione più stretta non soltanto tra le istituzioni e i cittadini, ma tra gli stessi cittadini. Si tratta di riconoscere e individuare taluni problemi e di fornirvi una soluzione unica, ma il processo deve essere sicuro e trasparente e va applicato il principio della sussidiarietà.
<SPEAKER ID="133" NAME="Ioan Enciu" AFFILIATION="S&amp;D">
(EN) Signora Presidente, innanzi tutto vorrei complimentarmi con i colleghi Gurmai e Lamassoure per questa relazione. Accolgo con estremo favore il meccanismo dell'iniziativa dei cittadini. È un'iniziativa della base molto positiva che contribuirà a ridurre enormemente il deficit democratico tra i cittadini e le istituzioni dell'Unione europea. Segnatamente, l'iniziativa offre ai cittadini una piattaforma per manifestare e proporre idee per normative europee. Il requisito di un minimo di un quarto di tutti gli Stati membri per raccogliere le firme per l'iniziativa garantisce che rappresenti il bisogno di una proposta legislativa da parte di un segmento trasversale della società.
<P>
Vorrei infine sottolineare che è importante poter contare sulla piena trasparenza per quanto concerne il finanziamento dell'iniziativa e il sostegno finanziario agli organizzatori.
<SPEAKER ID="134" NAME="Izaskun Bilbao Barandica" AFFILIATION="ALDE">
(ES) Signora Presidente, vorrei complimentarmi con i relatori perché il loro lavoro darà alle donne e agli uomini europei la possibilità di trasformare le loro preoccupazioni in iniziative nel Parlamento europeo.
<P>
Oggi stiamo migliorando la democrazia, avvicinando i processi decisionali ai cittadini e rendendo tali processi più aperti e deliberativi, con l'attenzione sempre rivolta alla gente.
<P>
Questo regolamento, che rientra nella politica Europa 2020 ed è uno strumento fondamentale per gestire le conoscenze e i talenti disponibili nella società, ci imporrà anche di apprendere nuove competenze in maniera da poter diventare più visibili leader politici in comunità virtuali, nella società digitale, e porre in essere la nostra opera di guida in un modo diverso, più vicino alla gente, più umano. È un passo verso l'innovazione politica, che deve aiutarci a essere più trasparenti e ricreare la fiducia della gente nella politica.
<P>
Infine, l'iniziativa dei cittadini sarà un'opportunità per le regioni di superare la mancanza di riconoscimento nell'attuale struttura istituzionale dell'Unione. Sono certo che, con determinazione e immaginazione, le regioni sapranno usare anche questo strumento per formulare le loro proposte direttamente alla Camera.
<SPEAKER ID="135" NAME="Oreste Rossi" AFFILIATION="EFD">
Signora Presidente, onorevoli colleghi, l'Unione europea, fino al trattato di Lisbona, non era aperta alle istanze dei cittadini, sia perché due dei suoi organi principali - Commissione e Consiglio - sono di nomina e non elettivi come il Parlamento, sia perché non era prevista la partecipazione popolare.
<P>
Con l'entrata in vigore del nuovo trattato, i cittadini europei possono, raccogliendo un adeguato numero di firme, fare proposte d'iniziativa. Siamo abbastanza favorevoli al regolamento in quanto migliora il testo iniziale della Commissione. La procedura di ammissibilità della proposta viene accorpata a quella di registrazione e, a seguire, la raccolta e la verifica delle firme.
<P>
Purtroppo, la relazione è carente a causa dell'assenza di un meccanismo che possa verificare dell'autenticità delle firme. Ciò potrebbe comportare la presentazione di false sottoscrizioni e inficiare quindi il valore popolare democratico dell'Iniziativa.
<SPEAKER ID="136" NAME="Andrew Henry William Brons" AFFILIATION="NI">
(EN) Signora Presidente, l'iniziativa dei cittadini ha molte interpretazioni. È una petizione? Sì, ma una petizione non liberamente formulata. Al richiedente viene detto prima ciò che può chiedere, che è qualcosa che rientra nella sfera di competenza della Commissione, e ciò che non può chiedere, che è qualcosa che, a parere della Commissione, non è serio o è contrario ai cosiddetti valori europei.
<P>
È un referendum? Assolutamente no. È stata erroneamente descritta come esempio di democrazia diretta. Tuttavia, non vi sarà voto popolare che coinvolga tutti i cittadini. Anche se si dovesse raccogliere un milione di firme, la Commissione non sarà tenuta ad agire su tale base.
<P>
Non sarà neanche realmente un'iniziativa dei cittadini. È improbabile che i normali cittadini si organizzino autonomamente. Soltanto per gli interessi potenti sarà facile mobilitare l'opinione pubblica. Soprattutto, sarà uno strumento cosmetico quasi democratico per un'istituzione ademocratica.
<P>
Ciò significa che siamo contrari? No. Confido nel fatto che gli oppositori interessati la utilizzeranno per smantellare il progetto europeo.
<SPEAKER ID="137" NAME="Jarosław Leszek Wałęsa" AFFILIATION="PPE">
(PL) Signora Presidente, l'iniziativa dei cittadini europei deve essere uno strumento che consente ai cittadini di partecipare più pienamente alla vita dell'Unione e ciò, a sua volta, deve rafforzare la comunicazione palesemente compromessa tra l'Unione europea e i cittadini. Nome, indirizzo, nazionalità e firma: sono pienamente d'accordo sul fatto che questo dovrebbe essere sufficiente per garantire che il firmatario esiste e non ha firmato due volte. Rinunciare al requisito dell'identificazione utilizzando un documento di riconoscimento, decisione che purtroppo non è stata presa, potrebbe influire notevolmente sulla creazione di uno strumento vicino al cittadino.
<P>
In un'epoca in cui la protezione dei dati personali crea particolari preoccupazioni, la raccolta di dati personali riservati come i numeri identificativi può scoraggiare molti cittadini dal firmare un'iniziativa. I funzionari che hanno promosso l'obbligo di esibire un documento identificativo ovviamente non hanno valutato tale aspetto. Consentire ai cittadini europei di formulare proposte per una nuova legislazione su un tema di importanza sociale è una parte preziosa della democrazia e mi sento onorato di poter far parte del processo di conferimento di questo strumento ai residenti in Europa.
<SPEAKER ID="138" NAME="Kriton Arsenis" AFFILIATION="S&amp;D">
(EL) Signora Presidente, vorrei complimentarmi con i relatori per il loro eccellente lavoro. Abbiamo deciso di includere il diritto dei cittadini di richiedere iniziative legislative alla Commissione nella nostra costituzione europea, il trattato di Lisbona. I nostri cittadini se ne sono appropriati e hanno già messo in moto la prima iniziativa raccogliendo oltre un milione di firme. Il tema che hanno scelto è uno che realmente ci preoccupa tutti, un tema sul quale, anche senza firme, la Commissione dovrebbe assumere l'iniziativa. I cittadini hanno sollevato la questione dell'indipendenza dell'EFSA rispetto agli interessi delle imprese di biotecnologia, un tema che la Commissione Dalli ha riconosciuto, e hanno chiesto una moratoria sulle coltivazioni finché non si potranno istituire meccanismi di controllo affidabili per accertare l'impatto degli organismi modificati sulla salute umana, la biodiversità e la sicurezza alimentare. Esorto la Commissione ad assumere tale iniziativa.
<SPEAKER ID="139" NAME="Constance Le Grip" AFFILIATION="PPE">
(FR) Signora Presidente, anch'io vorrei ringraziare i quattro relatori che hanno svolto un lavoro straordinario introducendo un notevole valore aggiunto, per conto del Parlamento, nel testo inizialmente proposto dalla Commissione.
<P>
L'iniziativa dei cittadini che noi del gruppo PPE ci accingiamo ad adottare entusiasticamente è un passo avanti importante rispetto al trattato di Lisbona. È incontestabile: questo strumento può veramente modificare il paesaggio politico europeo, purché lo si utilizzi in maniera intelligente e coraggiosa. È uno strumento che può contribuire a permettere ai cittadini europei di partecipare direttamente al dibattito politico europeo, concorrendo a stimolare l'opinione pubblica europea, segnatamente l'opinione di uomini e donne europei che si riuniscono per discutere, adottano una posizione comune e si coagulano su temi realmente europei. Non deludiamo però i nostri cittadini.
<P>
Esortiamo i nostri Stati membri ad adottare rapidamente le misure applicative, ove del caso; non deludiamo i nostri cittadini perché il rafforzamento della democrazia europea dipende da questo.
<SPEAKER ID="140" NAME="Judith A. Merkies" AFFILIATION="S&amp;D">
(NL) Signora Presidente, anch'io vorrei complimentarmi con tutti, specialmente i nostri cittadini, esprimendo l'auspicio che si possa lavorare insieme in maniera costruttiva.
<P>
È vero in realtà che abbiamo bisogno in particolare di garantire il mantenimento di una soglia bassa, e ciò significa permettere a tutti di partecipare a un'iniziativa dei cittadini. È dunque un peccato che ai giovani con meno di 18 anni si sia negata tale possibilità perché sono esattamente i cittadini che vogliamo decisamente coinvolgere nella politica.
<P>
È parimenti un peccato che si sia lasciata agli Stati membri la possibilità di decidere se presentare o meno iniziative online. Sicuramente non ci si può aspettare da noi che continuiamo a lavorare sulla carta in quest'epoca in cui una presenza in rete si è dimostrata uno strumento molto efficiente per organizzare i cittadini, sia politicamente sia in termini dei loro interessi.
<P>
Che cosa esattamente ci aspettiamo di poter ottenere con l'iniziativa dei cittadini? Penso che la Commissione debba essere in grado di dire, con largo anticipo, se talune proposte, come quelle formulate in questa sede, per esempio in merito all'abolizione del Parlamento, costituiranno realmente un'iniziativa dei cittadini o meno. Che cosa potete fare in merito? Chi svilupperà questo iter e quando possiamo aspettarci una proposta legislativa?
<P>
Noi politici viviamo in case di vetro. La gente può guardare dentro e ora potrà anche entrare e partecipare. Attendo con ansia che si instauri una qualche forma di collaborazione costruttiva.
<SPEAKER ID="141" NAME="Presidente">
Per i parlamentari che intendevano partecipare alla discussione con la procedura catch the eye, non potrò accettare ulteriori interventi, ma vi ricordo che, secondo il regolamento, potete presentare una dichiarazione scritta che sarà allegata al verbale della discussione, per cui vi esorto a farlo qualora doveste desiderarlo.
<SPEAKER ID="142" NAME="Maroš Šefčovič" LANGUAGE="EN">
Signora Presidente, innanzi tutto vorrei ringraziare gli onorevoli parlamentari per il loro grande sostegno al presente regolamento, così come vorrei ringraziarli per l'energia europea estremamente positiva irradiata da questa Camera durante la discussione. Come abbiamo visto stamattina, quest'anno è alquanto impegnativo per l'Europa, ma penso che la discussione abbia dimostrato che oggi è un giorno molto felice per i cittadini europei e l'Europa. Vorrei sottolineare che la Commissione vuole che questa importante iniziativa sia un successo e la affronteremo con uno spirito molto costruttivo.
<P>
In risposta ad alcune domande poste dai deputati, vorrei garantire che intendiamo aiutare gli organizzatori. Allestiremo punti di contatto e helpdesk attraverso i quali forniremo consulenza agli organizzatori in merito a ciò che è possibile, ciò che non lo è, il tipo di regolamenti che si intendono adottare, il tipo di iniziative che si stanno organizzando o il tipo di proposte concorrenti o contrarie che abbiamo ricevuto da altri comitati organizzatori. Cercheremo di essere quanto più è possibile vicini agli utilizzatori e vicini all'iniziativa dei cittadini.
<P>
Prendiamo molto seriamente le preoccupazioni sollevate dagli onorevoli Corazza e Casini. Pertanto, durante l'intero iter insisteremo sull'importanza di preservare l'equilibrio istituzionale nel regolamento e il diritto esclusivo di iniziativa della Commissione perché la Commissione è responsabile nei confronti di tutti i cittadini, non soltanto nei confronti degli organizzatori, ma anche degli interessi europei in generale. Questo è ciò che dovremo anche verificare nel processo.
<P>
In risposta all'onorevole Groote, vorrei assicurargli che una volta che l'iniziativa dei cittadini europei sarà stata accolta, seguiremo la procedura stabilita dal regolamento. Riceveremo gli organizzatori al livello appropriato, ossia a livello di Commissario o Direttore generale, dopodiché saremo presenti al massimo livello possibile alle audizioni organizzate dal Parlamento europeo. Entro tre mesi forniremo motivazioni molto precise nella comunicazione se intendiamo dare seguito alle proposte legislative, se abbiamo bisogno di studiare ulteriormente la questione o, nel caso in cui l'iniziativa dovesse essere troppo controversa, se non intendiamo procedere con successive proposte.
<P>
Spero che questo nuovo strumento ci aiuti ad avere un dibattito europeo migliore in Europa e più argomenti europei nelle capitali nazionali. Mi auguro che l'iniziativa dei cittadini europei sia un progetto molto riuscito e lo vedremo quando lo riesamineremo la prima volta. Grazie per il vostro sostegno.
<P>
(Applausi)
<SPEAKER ID="143" NAME="Olivier Chastel">
Presidente in carica del Consiglio. - (FR) Signora Presidente, onorevoli parlamentari, vorrei dire qualche parola dopo il Commissario Šefčovič.
<P>
Come la discussione ha dimostrato, l'argomento è appassionante. Alcune domande restano senza risposta e non tutti i timori sono stati fugati. È un vero compromesso.
<P>
Diamo vita all'iniziativa dei cittadini. Valutiamo il regolamento a lungo termine, perché ovviamente questo ci consentirà di svilupparne il meccanismo.
<P>
Vi ringrazio nuovamente per la vostra collaborazione. Auguro all'iniziativa dei cittadini il successo che merita.
<SPEAKER ID="144" NAME="Zita Gurmai" LANGUAGE="EN">
Signora Presidente, vorrei ringraziare i miei colleghi per tutte le loro osservazioni. Sono molto felice che la maggioranza di noi sia favorevole all'aggiunta di un nuovo livello alla nostra democrazia europea.
<P>
È del tutto naturale e giusto aspettarsi che vi siano timori, ma se sperimentiamo qualcosa di completamente nuovo non possiamo rispondere a tutte le domande e fugare le paure anzitempo. Confido tuttavia nel fatto che il regolamento che oggi presentiamo raccolga molte delle sfide che abbiamo potuto immaginare durante la sua preparazione.
<P>
Non dovremmo avere timore di questa nuova sfaccettatura della democrazia. Ascolteremo più attentamente le voci dei cittadini europei e non dovremmo avere paura di farlo. Questo è uno degli obiettivi a lungo termine, non è così? Dovremmo soltanto temere che l'iniziativa dei cittadini europei non venga utilizzata nello spirito del trattato, non venga utilizzata per il suo scopo previsto, ma lo sia abusivamente o non lo sia affatto.
<P>
Abbiamo fatto del nostro meglio per arginare tale rischio nel regolamento con l'aiuto dell'onorevole Kaufmann, che ha stilato la prima relazione sull'iniziativa in questo Parlamento. Vorrei inoltre ringraziare tutti i collaboratori del Commissario Šefčovič e dell'onorevole Lamassoure, nonché tutti gli altri nostri colleghi, così come vorrei ringraziare per la collaborazione il team che lavora per la Presidenza ungherese dell'Unione europea.
<P>
Sottolineerei che l'attuazione del regolamento è di fondamentale importanza e, a tal fine, vorrei offrire il mio aiuto e la mia collaborazione alla Presidenza ungherese entrante.
<P>
Confido nel fatto che la votazione che avrà luogo tra un'ora appoggi il compromesso raggiunto tra le istituzioni europee. Questo è l'unico modo per offrire un bel regalo di Natale ai cittadini europei: un regolamento solido sull'iniziativa dei cittadini europei. Non facciamoli aspettare oltre.
<P>
Vi ringrazio sentitamente per la vostra attenzione e vi auguro, come a tutti i cittadini che sono stati testimoni di questo avvenimento, buon Natale e felice anno nuovo.
<SPEAKER ID="145" NAME="Alain Lamassoure" LANGUAGE="EN">
Signora Presidente, a questo punto tutto è stato detto e sono lieto di lasciare a voi l'ultima parola sulla questione, che conoscete tanto bene quanto me.
<SPEAKER ID="146" NAME="Presidente">
La discussione è chiusa.
<P>
La votazione si svolgerà a breve.
<P>
Dichiarazioni scritte (articolo 149 del regolamento)
<SPEAKER ID="147" NAME="Elena Băsescu" LANGUAGE="RO">
Desidero complimentarmi con gli autori della relazione per l'esito della votazione in commissione. L'iniziativa dei cittadini riveste un notevole valore simbolico e rappresenta uno dei modi più efficaci per rafforzare la democrazia nell'Unione europea. I cittadini devono trovare il nuovo strumento facile da utilizzare, accessibile e credibile. Vorrei ricordare che durante i negoziati con il Consiglio, la Romania è riuscita a raggiungere un equilibrio tra l'accessibilità dell'iniziativa e la definizione di disposizioni che ne impediscono un utilizzo abusivo. Penso che gli ultimi emendamenti comprendano un'"ammissibilità” più rapida per il controllo delle proposte, una soglia inferiore per il numero di paesi partecipanti e un processo più semplice per la firma delle petizioni. Vorrei sottolineare quanto importante sia regolamentare questo strumento in tutta Europa. Dobbiamo ricercare una soluzione che incoraggi il coinvolgimento del pubblico in generale. In quest'ottica, le attività di comunicazione e le campagne di informazione rivestono un ruolo importante.
<SPEAKER ID="148" NAME="Dominique Baudis" LANGUAGE="FR">
L'iniziativa dei cittadini finalmente vedrà la luce del giorno. Questa incredibile innovazione democratica creerà le fondamenta per una nuova cittadinanza europea diventando lo strumento che consentirà al pubblico europeo di dare espressione diretta alle sue preoccupazioni su argomenti che possono essere cruciali per il nostro futuro comune. L'ambito di intervento è importante quanto il mandato esteso dell'Unione. Il Parlamento europeo sta incoraggiando un'attuazione rapida ed efficace. L'iniziativa è stata introdotta dal trattato di Lisbona e spettava sempre alle istituzioni europee giungere a un accordo sulle disposizioni pratiche. Le condizioni per organizzare un'iniziativa, che il Parlamento voleva fosse flessibile (un milione di persone almeno da un quarto degli Stati membri, ossia attualmente sette paesi), offrirà ai cittadini interessati tutto ciò di cui hanno bisogno per chiedere alla Commissione di proporre un nuovo testo legislativo. Il prossimo anno questo diventerà una possibilità.
<SPEAKER ID="149" NAME="Piotr Borys" LANGUAGE="PL">
Con il trattato di Lisbona abbiamo conferito la nazionalità ai residenti dell'Unione. Il prossimo passo consiste nell'offrire loro comunitari l'iniziativa dei cittadini. È un raro momento in cui un'autorità legislativa o un esecutivo trasferisce alcuni suoi poteri ai cittadini. È una prova di grande maturità. È la nostra risposta al deficit democratico.
<P>
Il nostro lavoro non si basa unicamente sulla democrazia rappresentativa, bensì anche sulla democrazia partecipativa. La precedente politica di sviluppo e le precedenti consultazioni con i cittadini nel processo decisionale non hanno sempre risposto alle aspettative dei residenti dell'Unione. L'iniziativa dei cittadini, frutto di un compromesso difficile, ha innanzi tutto garantito piena trasparenza. In secondo luogo, abbiamo semplificato l'intero sistema introducendo un'innovazione sotto forma di possibilità di presentare manifestazioni di sostegno online. Oggi importanti sforzi per promuovere l'iniziativa dei cittadini ci aspettano e dovranno essere profusi dalla Commissione, dal Parlamento, ma anche dagli Stati membri. Dovremmo inoltre valutare se l'apertura all'iniziativa dei cittadini possa essere minacciata da proposte demagogiche o populiste. Personalmente non penso che ciò accadrà. Ogni iniziativa formulata dai cittadini necessariamente comporterà una maggiore responsabilità da parte della Commissione e del Parlamento.
<SPEAKER ID="150" NAME="Zuzana Brzobohatá" LANGUAGE="CS">
Il trattato di Lisbona ha creato la base per la nuova iniziativa dei cittadini, sinora assente nel processo decisionale dell'Unione europea. Personalmente apprezzo questa opportunità, che risponde alle frequenti critiche secondo cui il funzionamento dell'Unione europea presenterebbe un deficit democratico nei suoi processi decisionali. Questo nuovo strumento consente ai cittadini comunitari di rivolgersi direttamente alla Commissione per chiederle di presentare una proposta legislativa che affronti una specifica questione. Ciò approfondisce il rapporto tra i cittadini dell'Unione e le istituzioni comunitarie in quanto elimina il tanto criticato deficit democratico nei processi decisionali e coinvolge direttamente i cittadini in tali processi. A mio parere, l'iniziativa dei cittadini europei avvicina le istituzioni europei ai cittadini e, pertanto, rispetta il principio della sussidiarietà come principio basilare dei meccanismi decisionali dell'Unione europea. Vorrei inoltre rammentare che il Comitato delle regioni ha affermato che le autorità locali e regionali sono interessate all'iniziativa. Tali organismi potrebbero essere coinvolti nel processo in veste di organizzatori o sostenitori. Dopo tutto, sono i più vicini ai cittadini dell'Unione. Questo è solamente uno dei tanti motivi per i quali sostengo l'introduzione dell'iniziativa dei cittadini europei.
<SPEAKER ID="151" NAME="Jim Higgins" LANGUAGE="EN">
Ero ansioso che i cittadini europei usufruissero di questo potente strumento quanto prima e sono lieto di assistere alla fine della procedura legislativa a un anno di distanza dall'entrata in vigore del trattato di Lisbona. L'iniziativa dei cittadini è un'importante innovazione del trattato di Lisbona che conferisce ai cittadini europei un nuovo diritto in virtù del quale un milione di cittadini può chiedere alla Commissione europea una nuova legislazione comunitaria, avvicinando dunque l'Europa ai suoi cittadini. L'iniziativa dei cittadini è uno strumento prezioso con il quale i cittadini possono ottenere risultati ambiziosi attraverso un lavoro di squadra, che è l'essenza del progetto europeo. Tale iniziativa garantirà che le istituzioni continuino a lavorare sui temi che stanno più a cuore dei cittadini, incoraggiando nel contempo il dibattito transfrontaliero sui temi europei. È un lavoro in divenire e la Commissione presenterà una relazione ogni tre anni sull'attuazione dell'iniziativa.
<SPEAKER ID="152" NAME="Martin Kastler" LANGUAGE="DE">
Il voto odierno sull'iniziativa dei cittadini europei è una pietra miliare per la democrazia in Europa. Apprezzo il compromesso e lo sosterrò perché la relazione prodotta dagli onorevoli Lamassoure e Gurmai rappresenta il primo passo nella giusta direzione. Onorevoli colleghi, non dobbiamo temere il fatto che i cittadini abbiano più opportunità di esprimere la propria volontà. Dobbiamo conferire ai cittadini europei più diritti di codecisione, non soltanto ogni cinque anni alle elezioni europee. Ciò richiede coraggio, perseveranza e forza. Coraggio per continuare a tornare al dialogo. Perseveranza perché le decisioni non possono necessariamente essere prese più rapidamente. Forza perché la nostra democrazia rappresentativa contiene, alla fine, a mio parere, più elementi partecipativi. Il nostro obiettivo deve essere quello di intensificare il dialogo in Europa tra i cittadini e i politici. Sono lieto del fatto che oggi, con l'iniziativa dei cittadini europei, ci stiamo avvicinando di un passo all'Europa dei cittadini. Sono persuaso che un giorno noi europei prenderemo decisioni europee congiunte sotto forma di decisioni dei cittadini.
<SPEAKER ID="153" NAME="Tunne Kelam" LANGUAGE="EN">
Il modo per avvicinare l'Europa ai cittadini e i cittadini all'Europa è uno dei temi di discussione principali probabilmente sin dagli esordi della Comunità europea. La convenzione sul futuro dell'Europa ha elaborato la base per l'attuale trattato di Lisbona creando anche le fondamenta per il meccanismo dell'iniziativa dei cittadini. Ora abbiamo tale iniziativa concretamente sul tavolo e in un futuro molto prossimo tutti i cittadini dell'Unione avranno la possibilità di sottoporre questioni per loro importanti all'attenzione dei decisori europei. Questa iniziativa è una delle misure più forti per unire i cittadini in Europa, un'iniziativa che richiede azione congiunta, cooperazione, coordinamento e la volontà di lavorare insieme per un obiettivo europeo comune. Ogni voce nella società conta, ma soltanto una voce unita può fare realmente la differenza. Esorto la Commissione e gli Stati membri a promuovere tale iniziativa e garantire che sia facilmente accessibile a tutti. Apprezzo in particolare la proposta di organizzare audizioni congiunte con Commissione e Parlamento. È estremamente importante che il Parlamento europeo, eletto direttamente, sia fortemente coinvolto e segua le preoccupazioni e i problemi dei cittadini.
<SPEAKER ID="154" NAME="Ádám Kósa" LANGUAGE="HU">
È estremamente importante che i cittadini abbiano l'opportunità quanto prima di assumere iniziative in relazione ai temi che influiscono maggiormente sulla loro vita in maniera predefinita ed entro un quadro appropriato. Come è noto, sono a capo di uno dei gruppi più antichi che rappresentano le persone con disabilità in Ungheria, l'ultracentenaria Associazione per i non udenti e gli ipoudenti. Sulla base dell'esperienza acquisita con il mio precedente lavoro in quell'ambito, oserei dire già a questo punto che il lavoro degli onorevoli Lamassoure e Gurmai produrrà risultati tangibili sotto forma di iniziative dei cittadini. Noto con particolare rammarico che l'iniziativa million4disability lanciata nel 2007 dalla comunità di 80 milioni di persone con disabilità che vivono nell'Unione europea, che ha prodotto 1,35 milioni di firme autentiche, non ha avuto alcun esito. Tale iniziativa ora avrebbe conseguenze e risultati, per cui ringrazio tutti coloro che si sono adoperati al riguardo.
<SPEAKER ID="155" NAME="Sirpa Pietikäinen" LANGUAGE="FI">
L'iniziativa dei cittadini è un corollario della cittadinanza attiva che non possiamo non accogliere con favore. Unitamente all'effettiva iniziativa giuridica, svolgerà un ruolo importante provocando il dibattito politico.
<P>
L'ambito di applicazione dell'iniziativa dei cittadini, però, non è ancora ben definito. L'iniziativa dei cittadini europei dovrebbe essere un modo per richiedere emendamenti dei trattati comunitari. Con il trattato di Lisbona, anche la Commissione ha la facoltà di formulare proposte in tal senso. Per questo l'iniziativa dei cittadini dovrebbe anche poter avanzare iniziative. Si potrebbero elaborare iniziative nel campo delle questioni sociali, per esempio, la cui giustificazione potrebbe essere forse individuata nella carta dei diritti fondamentali dell'Unione europea. La discussione sull'esigenza di emendare i trattati non dovrebbe dunque concludersi con un'interpretazione ristretta dell'iniziativa dei cittadini: è necessario che sia più flessibile e tenga conto del punto di vista del pubblico.
<SPEAKER ID="156" NAME="Cristian Dan Preda" LANGUAGE="RO">
Il lancio dell'iniziativa dei cittadini europei dimostra che avvicinare l'Unione europea ai suoi cittadini, uno dei principali obiettivi del processo di revisione dei trattati sfociato nell'adozione del trattato di Lisbona, è più che una semplice nozione astratta. L'iniziativa dei cittadini europei darà un apporto significativo per rendere il sistema politico europeo più democratico poiché stabilisce un legame diretto tra i cittadini degli Stati membri e le istituzioni comunitarie. Il testo del Parlamento risponde ai requisiti per offrire ai cittadini uno strumento semplice e facilmente accessibile, e l'opportunità di raccogliere firme online dimostra la capacità di adattarsi alla realtà delle società moderne. L'iniziativa offrirà ai partiti politici europei la possibilità di trasformarsi da strutture che riuniscono partiti nazionali in organizzazioni che mobilitano la volontà dei cittadini in progetti congiunti. Tuttavia, l'impatto dell'iniziativa dei cittadini europei deve essere misurato non soltanto su scala europea, ma anche su scala nazionale. In effetti, il fatto che d'ora in poi almeno 24 750 cittadini rumeni potranno unire le forze per proporre siffatte iniziative con altri cittadini provenienti almeno da un quarto degli Stati membri non può essere scisso da un altro dato di fatto, ossia che, secondo la costituzione rumena, occorrono almeno 100 000 cittadini rumeni per presentare un'iniziativa legislativa in un contesto strettamente nazionale.
<SPEAKER ID="157" NAME="Algirdas Saudargas" LANGUAGE="LT">
Sono lieto che a un anno scarso di distanza dall'entrata in vigore del trattato di Lisbona si sia giunti a un accordo sul regolamento concernente l'iniziativa dei cittadini. Tale regolamento è un grande risultato che rafforza i principi della democrazia nell'Unione europea. Il diritto di avviare il processo legislativo conferito a un milione di cittadini stimolerà l'interesse per le politiche europee e la partecipazione in tali politiche. È molto importante che il Parlamento sia riuscito a semplificare le procedure per sottoporre e organizzare iniziative. Un'iniziativa avrà successo soltanto se sarà facilmente attuabile e accessibile a tutti. Dovrà essere chiara e comprensibile e i cittadini dovranno essere in grado di parteciparvi e desiderosi di farlo. D'altro canto, è anche necessario garantire trasparenza nell'organizzazione e nel finanziamento dell'iniziativa e l'iniziativa dovrà restare un'espressione dei cittadini stessi, anziché di gruppi politici o di altra natura. Credo che il testo finale del regolamento sul quale voteremo domani contribuirà a garantire tale equilibrio. Uno degli obiettivi del trattato di Lisbona è avvicinare i cittadini all'Europa e l'iniziativa dei cittadini contribuirà a conseguire tale obiettivo istituendo questa nuova forma unica di partecipazione dei cittadini alla politica.
<SPEAKER ID="158" NAME="Olga Sehnalová" LANGUAGE="CS">
Definire le condizioni per il funzionamento dell'iniziativa dei cittadini europei è stato un processo di negoziazione e compromesso complesso che ha comportato molti dibattiti in Parlamento, Commissione e Consiglio. Il settore non profit è stato coinvolto anch'esso. Durante la discussione sono emersi alcuni ambiti problematici, come per esempio il modo per mantenere la dimensione europea dell'iniziativa, la trasparenza, il metodo per la raccolta delle firme e altre questioni procedurali. Tuttavia, l'aspetto più importante è l'approccio generale all'iniziativa dei cittadini. Se vogliamo sfruttare al meglio questa nuova risorsa, non dobbiamo avere paura di porre termine al dibattito aperto e tradurlo effettivamente nel concreto. Certo vi saranno lo spettro populista e altre questioni spinose, ma proprio per questo sarà così importante disporre del processo di registrazione di un'iniziativa prima che si raccolgano le firme. Il processo valuterà se le proposte rispettano i valori fondamentali dell'Unione europea. In quanto relatrice ombra della commissione per la cultura e l'istruzione, apprezzo il compromesso raggiunto, specialmente la riduzione del numero minimo di paesi necessario per la registrazione di un'iniziativa a un quarto degli Stati membri e il fatto che il Parlamento europeo svolgerà un ruolo attivo nell'audizione pubblica delle proposte di iniziativa accolte. Ovviamente, sono del parere che anche i rappresentanti eletti debbano avere l'opportunità di partecipare all'organizzazione delle iniziative. Credo fermamente che l'iniziativa dei cittadini europei in futuro diverrà una vera espressione della cittadinanza europea.
