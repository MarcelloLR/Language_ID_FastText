<CHAPTER ID="019">
Azione europea per le vittime del terrorismo (discussione)
<SPEAKER ID="341" NAME="Presidente">
L'ordine del giorno reca la dichiarazione della Commissione relativa all'azione europea per le vittime del terrorismo.
<SPEAKER ID="342" NAME="Jacques Barrot" LANGUAGE="FR">
Signora Presidente, faccio mie le osservazioni del commissario Almunia: le vittime del terrorismo sono vittime di attacchi perpetrati contro i valori democratici delle nostre società e testimoniano la portata di questa tragica realtà. Abbiamo l'obbligo morale di riconoscerle, sostenerle e assisterle.
<P>
In questo senso, la Commissione incarna un doppio ruolo: innanzi tutto deve far conoscere ai cittadini le sofferenze subite dalle vittime del terrorismo, nonché assicurare una maggiore rappresentanza dei loro interessi a livello europeo. In secondo luogo, deve impegnarsi ad evitare che vi siano altre vittime, fermando quindi il terrorismo attraverso una politica di prevenzione contro il terrorismo.
<P>
A partire dal 2004, la Commissione ha finanziato numerosi progetti volti a prestare sostegno e assistenza psicologica alle vittime e alle loro famiglie, allo scopo di accrescere la solidarietà dimostrata dai cittadini europei nei confronti delle vittime del terrorismo. Solo nel 2008, i fondi stanziati per queste iniziative ammontavano a 2 200 000 euro.
<P>
Accanto a tali iniziative, dal 2008 la Commissione ha istituito la Rete europea delle associazioni delle vittime del terrorismo, volta a incoraggiare la cooperazione transfrontaliera tra le associazioni che riuniscono queste persone, nonché tutelare i loro interessi a livello europeo. A questa azione è stato assegnato un budget pari a 200 000 euro.
<P>
Tra i vari ambiti di azione, questa rete valuta il sostegno e la protezione attualmente fornita alle vittime e promuove attività finalizzate a diffondere le migliori prassi. Le attività individuate dalla rete rappresentano una base utilissima per il lavoro della Commissione.
<P>
Infine, mantenendo sempre l'obiettivo di porre la tutela dei cittadini al centro delle nostre politiche, la Commissione intende intensificare le iniziative destinate a proteggere le vittime del terrorismo, attraverso il sostegno di misure per incoraggiare queste persone a condividere le proprie esperienze, affinché i cittadini europei comprendano la realtà del terrorismo e si possa intervenire contro di esso. Non bisogna infatti dimenticare che il terrorismo è spesso frutto di un indottrinamento radicale.
<P>
Queste azioni mirano inoltre a diffondere un messaggio di pace per la promozione dei valori democratici e a tale scopo la Commissione intende redigere una Carta dei diritti delle vittime del terrorismo. Esprimo la mia personale solidarietà a chi ha dato voce alla propria rabbia contro gli attentati terroristici e sostengo lo sforzo per dimostrare la nostra solidarietà alle vittime del terrorismo.
<P>
Signora Presidente, ascolteremo ora gli interventi di vari deputati e da parte mia tenterò di fornire le risposte più esaurienti possibili.
<SPEAKER ID="343" NAME="Teresa Jiménez-Becerril Barrio" LANGUAGE="ES">
Signora Presidente, signor Commissario, gran parte dei governi e dei cittadini si ricordano delle vittime del terrorismo soltanto in occasione di gravi attentati come quelli che hanno colpito Madrid, New York o Londra: appena svanisce l'impatto emotivo, si tende a non pensare più alla minaccia del terrorismo e ai diritti delle vittime.
<P>
Oggi, tuttavia, non vi è dubbio sull'impegno dell'Unione europea a contrastare il terrorismo. Come ha appena ricordato il commissario Barrot, tale impegno si ritrova anche nel programma di Stoccolma, recentemente approvato, che riconosce il coraggio e la dignità delle vittime nonché la necessità di tutelare i loro diritti.
<P>
Nonostante questi progressi, la lotta al terrorismo si è sempre fondata sulla fiducia e la reciproca collaborazione tra Stati membri. Se consideriamo la prospettiva offerta dal trattato di Lisbona, è lecito chiedersi se sia positivo che l'UE promuova l'armonizzazione della legislazione dei vari Stati membri per quanto riguarda i diritti delle vittime del terrorismo.
<P>
L'adozione di una Carta europea dei diritti delle vittime del terrorismo segnerebbe un notevole passo avanti per la lotta al terrorismo, assestando così un colpo decisivo a chi invece lo fiancheggia. Il terrorismo infatti si infrange contro il coraggio e la dignità delle vittime, che rappresentano il trionfo della democrazia. Non dobbiamo mai dimenticare che l'unica arma delle vittime innocenti contro il terrorismo consiste nella propria testimonianza e nel riconoscimento da parte della società.
<P>
Ciascuno di noi potrebbe diventare vittima del terrorismo. Chiedo quindi alla Commissione se è favorevole all'adozione di una Carta europea che riconosca, tuteli e promuova i diritti delle vittime del terrorismo e, in tal caso, quali misure intende attuare per portare avanti questa Carta nel suo nuovo mandato.
<SPEAKER ID="344" NAME="Juan Fernando López Aguilar" LANGUAGE="ES">
Signora Presidente, signor Commissario, vi ringrazio per aver espresso un sincero impegno che, con l'entrata in vigore del trattato di Lisbona, è finalmente entrato a far parte della politica europea. In questa legislazione, il Parlamento rivestirà un ruolo decisivo e del tutto inedito.
<P>
Questa prospettiva trova conferma anche nell'approvazione del programma di Stoccolma, il piano per il quinquennio 2009-2014 che prevede un riferimento esplicito alla dignità delle vittime del terrorismo, alle sofferenze loro inferte da questo terribile crimine, alla loro vulnerabilità, ma anche e soprattutto all'impegno a tutelare questi soggetti.
<P>
Nel prossimo semestre sarà la Spagna a detenere la presidenza di turno; vista la determinazione del governo e della società spagnola a lottare contro ogni forma di terrorismo, il turno di presidenza rappresenterà senz'altro un'occasione per introdurre nel piano d'azione questa armonizzazione e il programma quadro per la tutela dei diritti delle vittime del terrorismo. Trattandosi di un programma legislativo pluriennale, il governo spagnolo avrà il compito di gettare le basi per l'azione che verrà successivamente sostenuta dalle presidenze belga e ungherese, che saranno chiamate a definire le norme legislative e ad attuare gli obiettivi del programma di Stoccolma.
<P>
E' giunto pertanto il momento che il Parlamento confermi la sua determinazione a proteggere le vittime del terrorismo, a intensificare la lotta a questa attività criminale e a sancire la dignità che le vittime meritano. E' ora di impegnarsi perché il piano legislativo del programma di Stoccolma e il piano d'azione che sarà predisposto dalla presidenza spagnola assicurino alla protezione delle vittime del terrorismo il trattamento che merita.
<SPEAKER ID="345" NAME="Izaskun Bilbao Barandica" LANGUAGE="ES">
Signora Presidente, trovo che questa iniziativa condivida le finalità dell'emendamento al programma di Stoccolma presentato dalla sottoscritta insieme alla commissione per i diritti della donna e l'uguaglianza di genere, dal momento che non era stata inclusa. Era necessaria per le vittime di tutte le forme di terrorismo, che l'hanno richiesta espressamente. Le vittime con cui ho lavorato negli ultimi anni mi hanno insegnato molto sulla dignità, sullo spirito civico e sul dolore; le loro testimonianze mi hanno spinta a sostenere uno standard europeo per quanto riguarda la tutela delle vittime del terrorismo dal punto di vista concreto, emotivo e giuridico.
<P>
Abbiamo avviato un dialogo comune che si fonda su quattro pilastri.
<P>
Primo, il riconoscimento della sofferenza e la garanzia della tutela delle vittime, che non sono solamente le persone che perdono la vita o rimangono ferite negli attentati, ma anche le famiglie che vedono minacciata la propria libertà, che è la libertà di tutti.
<P>
Secondo, compensare i danni materiali subiti, incoraggiare la memoria e impegnarsi perché sia fatta giustizia.
<P>
Terzo, dare un tono più umano alla discussione sulle vittime: sono persone che soffrono e meritano di essere protette, difese, riconosciute, assistite e sostenute. Chi fa politica, deve imparare a mettersi nei loro panni.
<P>
Infine, occorre depoliticizzare la discussione e mostrarsi generosi, per evitare che il terrorismo diventi un argomento da sfruttare in campagna elettorale.
<P>
L'Europa ha assistito a crimini perpetrati in nome della religione, del marxismo, del capitale privato, dell'ambientalismo, dell'indipendenza di una regione o dell'unità dello Stato di cui fa parte. Alcuni governi sono stati coinvolti in azioni terroristiche. Non si tratta però di una questione di principio: sono i fanatici e i sostenitori del totalitarismo che levano la mano per uccidere, spinti della corruzione dei valori essenziali dell'umanità. Sono queste pulsioni che portano alla violenza, a differenza del libero scambio di idee democratiche. Dedico questo mio intervento a tutte le vittime del terrorismo.
<SPEAKER ID="346" NAME="Agustín Díaz de Mera García Consuegra" AFFILIATION="PPE">
(ES) Signora Presidente, tra i vari riferimenti a sostegno delle vittime del terrorismo, il programma di Stoccolma afferma che tali soggetti, tra gli altri, richiedono particolare attenzione, sostegno e riconoscimento sociale.
<P>
Credo che l'Unione europea debba assicurare sostegno alle vittime del terrorismo, nonché promuovere il loro pieno riconoscimento da parte della società: chi ha subito la barbarie del terrorismo deve essere un esempio di etica per tutti. La tutela delle vittime e dei loro diritti deve costituire una politica prioritaria per l'Unione europea.
<P>
Occorre mantenere e sostenere in modo adeguato i fondi a disposizione delle vittime del terrorismo, come proposto dal gruppo del Partito popolare europeo (Democratico cristiano) attraverso gli emendamenti al bilancio provvisorio dell'Unione europea per il 2010.
<P>
Gli aiuti sono stati incrementati di 1 milione di euro che serviranno a finanziare progetti volti ad aiutare le vittime del terrorismo e le loro famiglie a superare le difficoltà attraverso il sostegno sociale o psicologico offerto dalle organizzazioni e dalle reti. I fondi finanzieranno inoltre progetti per la sensibilizzazione dell'opinione pubblica rispetto al terrorismo in tutte le sue espressioni.
<P>
Una parte dei fondi servirà in particolare a migliorare l'assistenza e la consulenza legale a disposizione delle vittime e delle loro famiglie.
<P>
Gli atti terroristici comportano immancabilmente delle vittime. L'importo totale dei fondi stanziati per il prossimo anno alla prevenzione e alla preparazione contro gli attentati terroristici sarà pari a 21 420 000 euro.
<P>
Quest'Aula deve sostenere all'unanimità la proposta di dare maggiore visibilità alle vittime, avanzata dall'onorevole Jiménez-Becerril Barrio. Occorre innanzi tutto dotarsi dei necessari strumenti legali, a partire da una dichiarazione scritta, per poi passare a una risoluzione, in modo tale da disporre di una dichiarazione politica con cui le istituzioni europee offrono il proprio sostegno alle vittime del terrorismo, un'iniziativa che contribuirà a sensibilizzare i cittadini europei rispetto al valore dell'esperienza vissuta da queste persone.
<P>
Le loro testimonianze suscitano sentimenti di solidarietà, compassione, dignità, sostegno e memoria, nonché lo sdegno e il desiderio che i terroristi che hanno causato tanto dolore e morte siano chiamati a risponderne davanti alla giustizia.
<SPEAKER ID="347" NAME="Ramón Jáuregui Atondo" AFFILIATION="S&amp;D">
(ES) Signora Presidente, Commissario Barrot, non è un caso che siano intervenuti numerosi deputati spagnoli. Nei Paesi Baschi, oltre alle sofferenze provocate dagli attentati terroristici, le vittime spesso hanno dovuto subire il disinteresse e il silenzio che hanno fatto seguito a quegli eventi. Per questo si è costituito un movimento che rivendica il riconoscimento delle vittime, un'esigenza che a mio avviso richiede una politica per le vittime del terrorismo. Consentitemi di aggiungere ai commenti dei colleghi che chiedono una Carta o un approccio comune a questa politica una serie di aspetti che ritengo essenziali.
<P>
Primo, la politica a favore delle vittime deve riscuotere la solidarietà dei cittadini, suscitare riconoscimento e sostegno sociale per le vittime.
<P>
Secondo, richiede un indennizzo efficace e in tempi brevi per i danni subiti.
<P>
Terzo, impone di adottare lo stesso trattamento per tutte le vittime.
<P>
Quarto, necessita di consenso politico e sociale rispetto alle misure da applicare per le vittime del terrorismo.
<P>
Quinto, richiede di attuare una politica per screditare l'impatto sociale e politico della dialettica della violenza.
<P>
Sesto, a chi commette atti terroristici va comminata una pena esemplare, assicurando alle vittime un accesso alla giustizia che sia efficiente e rapido.
<P>
Settimo, i cittadini devono essere educati a ripudiare la violenza.
<P>
Ottavo, bisogna garantire alle vittime che non subiranno altre violenze, un'eventualità che potrebbe comunque verificarsi.
<P>
Nono, per non dimenticare le vittime, bisogna attuare una politica della memoria.
<P>
Si rende infine necessaria una politica di riconciliazione sociale che possa guarire le ferite inferte dal terrorismo.
<P>
Sono questi i "dieci comandamenti" che propongo di adottare per una politica comune a favore delle vittime del terrorismo.
<SPEAKER ID="348" NAME="Georgios Papanikolaou" AFFILIATION="PPE">
(EL) Signora Presidente, gli attentati di Madrid e Londra e i recenti eventi avvenuti in Grecia dimostrano la portata del terrorismo, che minaccia il nostro stile di vita e la nostra libertà. Questa forma di violenza non prende di mira soltanto le vittime e le loro famiglie, che ne sono colpite direttamente, ma la società nel suo complesso.
<P>
I programmi pilota europei per le vittime degli attentati terroristici, cui si è fatto riferimento, sono indubbiamente un'iniziativa positiva per guarire le ferite, ma non basta: prestare assistenza alle vittime e alle loro famiglie non è soltanto un imperativo morale, ma serve a mandare ai terroristi un messaggio chiaro, ossia che non siamo disposti a dimenticare.
<P>
Non dimentichiamo atti vergognosi che infangano la democrazia e l'unità. Non dimentichiamo che le vittime del terrorismo sono spesso cittadini ignari che rimangono uccisi o feriti mentre non fanno altro che seguire la propria routine quotidiana. Non dimentichiamo che l'Europa, che sostiene la tolleranza e la democrazia, ripudia gli atti di violenza.
<SPEAKER ID="349" NAME="Magdi Cristiano Allam" AFFILIATION="PPE">
Signora Presidente, onorevoli colleghi, vorrei esprimere il mio sostegno alla proposta di Teresa Jiménez-Becerril Barrio di una Carta europea per i diritti delle famiglie vittime del terrorismo ed evidenziare come questa rappresenta una straordinaria opportunità per l'Europa di dare un'indicazione univoca sul concetto di terrorismo, tenendo presente che l'assenza di questa indicazione ha provocato nel 2005 il fallimento del processo di Barcellona, quando i Capi di Stato e di governo dei paesi euromediterranei non riuscirono a mettersi d'accordo e come questo oggi rappresenta una straordinaria opportunità per rilanciare su basi nuove il dialogo con l'altra sponda del Mediterraneo, partendo da una dichiarazione chiara sul concetto che rappresenta il fondamento della nostra umanità e della nostra civiltà, ovvero la sacralità della vita.
<SPEAKER ID="350" NAME="Diane Dodds" AFFILIATION="NI">
(EN) Signora Presidente, mi rallegro del sostegno dimostrato nei confronti delle vittime del terrorismo, un'iniziativa giusta e appropriata e, naturalmente, riconosco la presenza dell'Unione europea al fianco delle vittime dell'Irlanda del Nord attraverso i programmi PEACE finanziati in questo paese.
<P>
Desidero portare all'attenzione della Commissione l'attuale situazione dell'Irlanda del Nord, che sta nuovamente affrontando la crescente minaccia terroristica da parte di organizzazioni repubblicane dissidenti. Le forze di polizia del paese hanno definito la situazione "critica" e la commissione internazionale di monitoraggio la considera "estremamente seria". Negli ultimi due attentati hanno perso la vita un agente di polizia e due soldati in procinto di partire per l'Afghanistan.
<P>
Inizialmente, i finanziamenti della Commissione a favore delle vittime tendevano principalmente a mobilitare l'opinione pubblica contro il terrorismo in ogni sua espressione; temo tuttavia che, in seguito alla transizione al più ampio programma CISP, tale finalità sia venuta meno. Ringrazio i colleghi che hanno proposto una Carta per le vittime e auspico che il primo passo in questo senso consista nell'operare un netto distinguo tra le vittime del terrorismo e chi si macchia di tali atti violenti.
<SPEAKER ID="351" NAME="Karin Kadenbach" AFFILIATION="S&amp;D">
(DE) Signora Presidente, fortunatamente sono diversi anni che in Austria non si verificano attentati terroristici, sebbene Vienna non ne sia sempre rimasta indenne.
<P>
Alle parole dell'onorevole Jáuregui Atondo, vorrei aggiungere che la Carta delle vittime e il sostegno a queste persone sono indubbiamente iniziative necessarie, ma servono anche provvedimenti finalizzati a cambiare il contesto in cui si verificano le violenze che portano al terrorismo. A mio avviso, occorre partire dall'istruzione e dall'informazione. Quest'Assemblea deve ripudiare la tendenza alla brutalità del linguaggio. Si moltiplicano gli appelli alla tolleranza in molti ambiti, ma la violenza deve essere un'eccezione, per la quale non sia prevista alcuna tolleranza.
<SPEAKER ID="352" NAME="Presidente">
Gli interventi sono pregni di dignità ed emozione, perché ritengo che oggi abbiate preso la parola a nome di coloro che non possono più farlo. Vi ringrazio a nome della presidenza.
<SPEAKER ID="353" NAME="Jacques Barrot" LANGUAGE="FR">
Signora Presidente, lei ha giustamente sottolineato la valenza emotiva di questa discussione: il nostro pensiero è rivolto a tutte le vittime che sono state colpite dal terrorismo in maniera indiscriminata e del tutto ingiusta.
<P>
Come ha osservato l'onorevole López Aguilar, il terrorismo è una drammatica forma di criminalità. Il programma di Stoccolma ha preso seriamente in considerazione la situazione delle vittime: occorre avviare una politica europea che dedichi maggiore attenzione alle vittime della criminalità organizzata e del terrorismo.
<P>
All'onorevole Jiménez-Becerril Barrio desidero rispondere dicendo che è prevista l'istituzione di una Carta dei diritti per le vittime del terrorismo. Portando la testimonianza di tutte le dolorose esperienze vissute in prima persona, lei ha espresso chiaramente il desiderio di vedere realizzato questo progetto.
<P>
Nel corso del 2010, abbiamo analizzato - e continueremo a farlo - le lacune esistenti nei vari Stati membri in merito alla protezione delle vittime del terrorismo. Ha indubbiamente ragione chi afferma che, in un modo o nell'altro, è necessario armonizzare le leggi sul terrorismo e sulle vittime di questa forma di criminalità e che l'Europa deve dimostrarsi veramente unita nella lotta a queste violenze.
<P>
Questo studio offre le premesse per valutare le possibili modalità per armonizzare le misure esistenti e migliorare così la situazione delle vittime del terrorismo in Europa. E' questo l'obiettivo del piano d'azione e, indubbiamente, nell'affrontare la questione della protezione delle vittime terremo conto di quanto è emerso dalla discussione odierna, in primo luogo la necessità di sensibilizzare l'opinione pubblica rispetto alla tragedia e alle sofferenze vissute dalle vittime, spesso costrette a subire anche il silenzio se non addirittura il disinteresse.
<P>
Occorre fare in modo che gli indennizzi vengano erogati in tempi brevi. E' emersa anche la necessità di delegittimare il dialogo: non possiamo tollerare che, in un modo o nell'altro, passi un messaggio che giustifica, quasi fossero un sacrificio per l'umanità, atti violenti che uccidono e feriscono persone innocenti.
<P>
Dobbiamo essere estremamente severi su questo genere di dialettica, che nega indistintamente tutti i diritti dell'Unione europea. Signora Presidente, desidero congratularmi con il Parlamento europeo per aver stanziato 1 milione di euro a favore dei programmi di sostegno per le vittime.
<P>
Sono lieto che il commissario Almunia sia qui con me, stasera, a incoraggiare la Commissione a prendere provvedimenti su questa questione. Nell'ambito del programma pluriennale di Stoccolma, l'Unione europea deve indubbiamente dotarsi di una legislazione esemplare in materia di protezione e sostegno per le vittime del terrorismo.
<P>
Erano queste le risposte che mi premeva fornire ai vari interventi che, posso assicurarvi, non hanno lasciato indifferente né me né il commissario Almunia.
<SPEAKER ID="354" NAME="Presidente">
Prima di passare alla discussione sul punto successivo, propongo di osservare un minuto di silenzio in memoria delle vittime.
<P>
(Il Parlamento, in piedi, osserva un minuto di silenzio)
