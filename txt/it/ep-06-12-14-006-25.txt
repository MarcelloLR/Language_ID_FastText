<CHAPTER ID="006-25">
25. Procedura europea per le controversie di modesta entità (votazione) 
<P>
- Prima della votazione sul blocco 1
<SPEAKER ID="112" NAME="Hans-Peter Mayer " LANGUAGE="DE">
Signor Presidente, onorevoli colleghi, ho chiesto di parlare per due minuti, ma il mio intervento sarà molto più breve, sebbene intenda soffermarmi su diversi punti, soprattutto per quanto concerne l'introduzione della procedura europea per le controversie di modesta entità. In primo luogo, è importante che, in caso di dubbio, la legge venga interpretata nella versione in lingua tedesca perché questa è stata generalmente la lingua di lavoro del Parlamento europeo, nonché quella utilizzata in via esclusiva da Consiglio e Commissione a fini di orientamento in molti triloghi. E' essenziale, inoltre, che gli Stati membri sfruttino tutte le opportunità previste da questa procedura e, dunque, si avvalgano delle possibilità offerte dai moderni mezzi di comunicazione. In tal senso, gli Stati membri dovrebbero autorizzare e promuovere come mezzi di comunicazione telefono, posta elettronica e videoconferenze.
<P>
Un'ulteriore semplificazione importante è rappresentata dal fatto che il modello D deve essere tradotto da una persona che sia autorizzata a eseguire traduzioni in uno degli Stati membri, il che espressamente evita costose asseverazioni e la necessità di una legalizzazione da parte, per esempio, di un notaio. Vorrei sottolineare che, per quanto riguarda tutte le decisioni pronunciate dall'autorità giudiziaria nell'ambito della procedura per le controversie di modesta entità, si dovrebbe sempre rammentare che la procedura è economica, rapida, semplice e rispettosa del cittadino. Qualsiasi cosa che costituisca un ostacolo in tal senso è dunque incompatibile con la finalità del presente regolamento.
<P>
Invito pertanto tutti i colleghi ad approvare questa nuova procedura di diritto civile rispettosa dei cittadini, che è identica per tutta l'Europa.
<P>
(L'emendamento orale è accolto)
