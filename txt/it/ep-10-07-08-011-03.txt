<CHAPTER ID="011-03">
3. Corea del Nord
<SPEAKER ID="435" NAME="Presidente">
L'ordine del giorno reca la discussione su sette proposte di risoluzione sulla Corea del Nord.
<SPEAKER ID="436" NAME="Bastiaan Belder">
autore. - (NL) Signora Presidente, nella Corea del Nord la repressione di ogni potenziale critica all'ordine costituito è talmente capillare che non esistono informazioni di dominio pubblico su singoli dissidenti o attivisti. È questa la lucida conclusione di una lettera aperta del 14 giugno indirizzata da cinque organizzazioni per i diritti umani ai ministri degli Esteri dell'Unione europea. Essa è inoltre indicativa della gravità della situazione nell'impero di Kim Jong-il, in cui si soffre la fame. Non abbiamo i nomi di nessun dissidente o attivista presente sul territorio della Corea del Nord; bisogna fare in modo che queste informazioni trapelino e giungano a noi. La situazione nordcoreana non è paragonabile nemmeno a quella esistente nell'ex Unione sovietica o nella Romania di Ceausescu.
<P>
La lettera aperta del 14 giugno incoraggia i funzionari governativi europei a intensificare gli sforzi per rispondere alle continue violazioni dei diritti fondamentali ai danni dei cittadini nordcoreani, all'interno come all'esterno del paese. Diverse raccomandazioni concrete di questo tenore si trovano già nella risoluzione comune del Parlamento e mi congratulo per il lavoro svolto. Continuiamo a ricordare, ad esempio, alla Cina - a tutti i livelli politici europei - le proprie responsabilità derivanti dal trattato nei confronti dei rifugiati nordcoreani.
<P>
Sostengo con vigore il paragrafo 14 della risoluzione. La Commissione intende tutelare i diritti dei lavoratori nordcoreani del complesso industriale Kaesong, includendo una clausola univoca su questo punto nell'accordo di libero scambio con la Repubblica di Corea.
<P>
Signora Presidente, la Corea del Nord afferma ufficialmente di garantire la libertà di religione ai suoi 24 milioni di cittadini. In realtà, chiunque sia sorpreso a distribuire bibbie o a partecipare a incontri di preghiera segreti rischia di essere deportato in un campo di lavoro o addirittura condannato a morte, secondo le testimonianze dei rifugiati. All'inizio del mese si è scoperto che Son Jong Nam è stato torturato a morte in una prigione nordcoreana per avere annunciato il vangelo, la buona novella, al suo prossimo. Quali sarebbero le prove del reato? 20 bibbie e 10 musicassette di canti religiosi? Sembrerebbe essere proprio questo ciò che le autorità nordcoreane temono letteralmente fino alla morte.
<SPEAKER ID="437" NAME="Gerald Häfner">
autore. - (DE) Signora Presidente, onorevoli colleghi, è positivo che oggi abbiamo colto l'occasione per discutere della situazione nella Corea del Nord, un paese che si è sottratto così radicalmente all'esame del resto del mondo che solo pochi sanno cosa avviene realmente al suo interno, mentre la popolazione locale ignora perlopiù ciò che succede nel resto del mondo.
<P>
Vorrei concentrarmi su due aspetti. Il primo riguarda la situazione dei diritti umani nella Corea del Nord, dove le persone spariscono dalle strade e trascorrono il resto della loro vita in campi di lavoro; dove non è raro che anche le seconde generazioni siano costrette a vivere nei campi perché i genitori sono stati accusati di qualche reato; dove le persone sono messe a morte pubblicamente mentre altre sono costrette ad assistere alle esecuzioni, solo per fare qualche esempio. Riteniamo sia giunto il momento che una commissione indipendente indaghi la situazione dei diritti umani nella Corea del Nord, come proposto nella relazione comune.
<P>
Vorrei menzionare anche un secondo aspetto: uscire dal paese, fuggire è incredibilmente difficile. Eppure, essere liberi di scegliere il paese in cui vivere e di spostarsi dovrebbe essere uno dei diritti umani fondamentali ormai dati per acquisiti dai cittadini. Al momento, invece, chi riesce a lasciare la Corea del Nord si vede spesso rifiutato l'ingresso in altri paesi e in molti casi viene rimpatriato.
<P>
Vorrei quindi esortare in particolare le ambasciate dell'Unione europea ad accogliere chi è riuscito a fuggire, ad aiutarlo a raggiungere paesi più sicuri e a trovare il sostegno necessario per cominciare una nuova vita. Questo sostegno è essenziale, se si considera la spaventosa situazione in cui versa la popolazione.
<SPEAKER ID="438" NAME="Miroslav Mikolášik">
autore. - (EN) Signora Presidente, la Repubblica democratica popolare di Corea è tutt'altro che democratica: ha una storia di violazioni dei diritti umani tra le peggiori al mondo. Anche l'incontro personale che ho avuto con i rappresentanti della società civile nella penisola coreana ha fornito ulteriori, dolorose prove delle gravi e preoccupanti violazioni dei diritti umani nel paese. Sono profondamente deluso dal fatto che la situazione dei diritti dell'uomo nella RDPC sia peggiorata anziché migliorare dall'ultima risoluzione del Parlamento europeo. Oltre 150 000 prigionieri politici sono tuttora detenuti in campi di concentramento, costretti ai lavori forzati, torturati e lasciati volutamente morire di fame. Sono inoltre sconcertato dalla pratica della colpevolezza per associazione, che si traduce nell'incarceramento di intere famiglie, compresi i bambini. L'Unione europea e gli Stati membri devono coordinare gli sforzi e intensificare la pressione diplomatica e politica sul governo della RDPC affinché rispetti i diritti umani dei propri cittadini.
<P>
Vorrei concludere con una riflessione: dobbiamo impedire che le sanzioni bilaterali e multilaterali abbiano gravi conseguenze negative sui semplici cittadini nordcoreani, che già soffrono la fame cronica e la repressione.
<P>
(Applausi)
<SPEAKER ID="439" NAME="Janusz Wojciechowski" LANGUAGE="PL">
Signora Presidente, è molto positivo che il Parlamento si stia interessando della situazione nella Corea del Nord, poiché è fonte di estrema preoccupazione all'interno delle nostre società.
<P>
Di recente abbiamo visto i calciatori della Corea del Nord disputare la Coppa del Mondo. Siamo rimasti particolarmente colpiti dalla prima partita, durante la quale hanno giocato alla pari con il Brasile in un incontro combattuto; nelle partite successive, invece, non hanno giocato altrettanto bene. Ho menzionato questa manifestazione sportiva perché sembra che quarant'anni fa, quando la Corea del Nord approdò alle fasi finali della Coppa del Mondo ottenendo ottimi risultati, la loro prestazione non fu invece ritenuta soddisfacente dalle autorità. Al loro rientro i calciatori subirono la repressione del regime e furono incarcerati in campi di lavoro forzato. Richiamo la vostra attenzione su questo fatto affinché possiamo analizzare la situazione attuale ed evitare il ripetersi di episodi analoghi. A tal proposito è necessario che le autorità sportive si appellino ed esercitino pressione, dal momento che hanno la possibilità di intervenire presso le autorità coreane per evitare che si ripeta un episodio analogo. Siamo molto preoccupati per le sorti dei calciatori nordcoreani.
<SPEAKER ID="440" NAME="Jaromír Kohlíček" LANGUAGE="CS">
Da molti anni ormai la Repubblica democratica popolare di Corea viene presentata come il paese in cui si verificano le peggiori violazioni dei diritti umani. È indispensabile convenire sui punti del progetto di risoluzione che chiedono la sospensione delle esecuzioni pubbliche, l'abolizione della pena di morte, la cessazione della tortura e il rilascio dei prigionieri politici.
<P>
D'altra parte, però, l'esortazione a garantire l'accesso al cibo e all'assistenza umanitaria ai cittadini che ne hanno bisogno è a mio avviso ipocrita: è risaputo che la Corea del Nord ha problemi di lunga data nel garantire quantità sufficienti di derrate alimentari, ma se non sbaglio anche molti paesi africani e asiatici hanno problemi simili, eppure il Parlamento europeo non esprime inviti analoghi ai rispettivi governi.
<P>
Ciò non toglie che esista una carenza alimentare che costituisce un problema obiettivamente enorme e causa malnutrizione e relativi problemi di salute. La situazione è indubbiamente grave e non sono affatto certo che qualche progetto di misura all'interno di una risoluzione possa apportare miglioramenti significativi. Le critiche sollevate dagli autori e mosse alla Cina rappresentano un classico esempio di scaricabarile ipocrita e rivelano la politica di due pesi e due misure applicata dagli stessi: si invitano i paesi dell'Unione europea ad accogliere i rifugiati nordcoreani, quando la stessa Unione europea applica accordi sulla riammissione nei confronti di tutti i suoi vicini meridionali. Se questo non è un esempio di due pesi e due misure, non saprei proprio come definire queste formulazioni ipocrite.
<P>
In tutta la risoluzione non c'è traccia di tentativi di ridurre la tensione e smilitarizzare la penisola coreana, che sono i passi che vanno nella direzione giusta. Nessun deputato del gruppo confederale della Sinistra unitaria europea/Sinistra verde nordica può votare una risoluzione così formulata.
<SPEAKER ID="441" NAME="Kristian Vigenin">
autore. - (EN) Signora Presidente, innanzi tutto vorrei sottolineare che in quest'Aula c'è un ampio consenso sulla situazione nella Corea del Nord. È stato molto semplice pervenire a una risoluzione comune e, come può vedere, non sono stati presentati emendamenti, quindi siamo tutti uniti.
<P>
Vorrei tuttavia sollevare una questione discussa già ieri all'interno del mio gruppo e cioè se il ricorso alla procedura di urgenza sia la soluzione migliore in questo caso, dal momento che nella Corea del Nord non vi sono stati avvenimenti urgenti. Sarebbe forse il caso di avere più tempo per preparare una risoluzione più completa e per discutere più a fondo di eventuali raccomandazioni e soluzioni più articolate a nostra disposizione.
<P>
Non ripeterò quanto detto nella risoluzione a proposito delle gravi violazioni dei diritti umani: stiamo parlando di un paese che a oggi non sembra avere equivalenti al mondo. Ad ogni modo mi preme sottolineare che, di tutte queste violazioni, le esecuzioni pubbliche in cui sono presenti dei bambini sono forse le più ripugnanti. Sono consapevole che non si dovrebbero stilare classifiche, ma in questo caso si tratta di violazioni particolarmente detestabili.
<P>
Fortunatamente nella risoluzione è stato riconosciuto il ruolo positivo che potrebbe avere la Cina. I cambiamenti che stanno avvenendo nel paese, compresi quelli nell'area dei diritti umani, potrebbero non essere sufficienti per noi, ma fungono comunque da esempio e la Cina potrebbe sfruttare le proprie relazioni per promuovere dei cambiamenti nella Corea del Nord. Questo dovrebbe essere uno degli argomenti dei prossimi colloqui con la Cina nell'ambito del dialogo bilaterale.
<P>
Infine, mi permetta di dire che la nomina di un rappresentante speciale dell'Unione europea per la Corea del Nord potrebbe rappresentare un buon passo avanti per promuovere un modo più articolato di affrontare la questione.
<SPEAKER ID="442" NAME="Monica Luisa Macovei">
a nome del gruppo PPE. - (EN) Signora Presidente, la tratta di esseri umani nella Corea del Nord rimane un problema serio: si stima che l'80 per cento dei nordcoreani in Cina ne sia vittima. Le donne sono particolarmente vulnerabili a prostituzione, stupri, matrimoni combinati e tratte di mogli. Molte vittime non parlano cinese e vengono trattate alla stregua di prigionieri.
<P>
Lo statuto giuridico dei nordcoreani e la politica del governo cinese di trattenere i rifugiati per poi rimpatriarli nel paese di origine accrescono la vulnerabilità di questi ultimi alla tratta finalizzata al lavoro forzato e allo sfruttamento sessuale. I rifugiati non sono protetti né dalle autorità cinesi, né da quelle nordcoreane e la comunità internazionale non riconosce appieno la gravità della situazione in cui versano. La Cina deve modificare le proprie leggi per proteggere le vittime della tratta anziché riconsegnarle alla Corea del Nord. Infine, se alcuni cittadini vengono uccisi, torturati e detenuti illegalmente, si tratta evidentemente di una questione di estrema urgenza.
<SPEAKER ID="443" NAME="David Martin">
a nome del gruppo S&D. - (EN) Signora Presidente, quest'Aula riconosce quasi unanimemente che la situazione dei diritti umani nella Corea del Nord è disastrosa, e pertanto non approfondirò ulteriormente quanto già detto dagli onorevoli colleghi.
<P>
Dobbiamo invece chiederci cosa possiamo fare a tal proposito. Solo perché la Corea del Nord ha deciso di fare la Greta Garbo della comunità internazionale e di restare da sola non significa che glielo dobbiamo consentire: ci sono 24 milioni di nordcoreani che necessitano il nostro aiuto. Nello spirito della risoluzione vorrei suggerire quattro azioni.
<P>
In primo luogo, dobbiamo continuare a fornire aiuti umanitari, assicurandoci però che arrivino alla popolazione e non alimentino in alcun modo il regime. In secondo luogo, dobbiamo continuare ad aumentare i finanziamenti alle ONG che portano aiuto ai nordcoreani e in particolare alle organizzazioni che cercano di portare l'informazione nella Corea del Nord: fornire una radio a un paese in cui non esiste informazione è un passo essenziale. In terzo luogo, dobbiamo chiedere all'Alto rappresentante Ashton di nominare un rappresentante speciale che dialoghi con Cina, Russia e Nazioni Unite per mantenere alta la pressione sulla Corea del Nord. Infine, dobbiamo fare del nostro meglio per offrire assistenza ai rifugiati. Come detto da altri onorevoli colleghi, ai cittadini nordcoreani che fuggono dal paese non viene data l'assistenza che meritano.
<SPEAKER ID="444" NAME="Marek Henryk Migalski" LANGUAGE="PL">
Purtroppo le cose non stanno come riferito dagli onorevoli Vigenin e Martin: non è vero che l'Aula è unanime, in quanto un attimo fa abbiamo sentito che i comunisti hanno qualche riserva sulla nostra posizione. Tutto ciò è spiacevole, poiché mi sembra che su questo argomento dovremmo essere uniti.
<P>
Vengo da un paese che è stato governato dal comunismo e da giovane ho visto con i miei occhi ciò di cui è capace: ricordo la speranza con cui attendevamo la voce del mondo libero, il mondo occidentale. A volte ne sopravvalutavamo l'importanza, ma attendevamo con grande gioia che arrivasse qualcuno a difendere i nostri diritti e ritengo che oggi noi, come mondo libero, dobbiamo fare sentire la nostra voce. È necessario, come ha detto l'onorevole Häfner, garantire un'informazione libera o quantomeno l'accesso a mezzi di comunicazione indipendenti nella Corea del Nord. È questo l'obiettivo da perseguire, lavorando ovviamente insieme agli Stati Uniti, perché soltanto cooperando riusciremo ad assicurare ai nordcoreani l'accesso a un'informazione libera. Dobbiamo garantirlo.
<SPEAKER ID="445" NAME="Thomas Mann" AFFILIATION="PPE">
(DE) Signora Presidente, da tifosi di calcio stiamo provando le emozioni migliori che sa dare lo sport: lo spirito di squadra, la gioia della vittoria e, nel caso di ieri sera, il rispetto per gli avversari. Si sono verificati tuttavia episodi in cui i calciatori sono stati ritenuti personalmente responsabili delle sconfitte.
<P>
Girano voci insistenti secondo le quali, a seguito della precoce eliminazione dalla Coppa del Mondo, i calciatori della nazionale nordcoreana sarebbero stati costretti ai lavori forzati. Spero che tali voci siano infondate. Invito nondimeno il governo nordcoreano a spiegare dove si trovano i calciatori. La nostra preoccupazione nei loro confronti non deve sorprendere, considerato che stiamo parlando di un paese la cui leadership punisce il dissenso e in cui diecimila persone vengono torturate e maltrattate e numerose altre soffrono di malnutrizione.
<P>
L'Unione europea deve proseguire con decisione e serietà il dialogo col cosiddetto Caro Leader della Repubblica democratica popolare di Corea. È giunto il momento di porre fine ai lavori forzati e alla tortura e di abolire la pena di morte e le esecuzioni pubbliche. Nemmeno le eventuali vittorie calcistiche possono mascherare la realtà dei fatti: la Corea del Nord è ancora carente in tutti i campi, dai diritti umani alla possibilità di sopravvivenza e alla tutela dell'individuo.
<SPEAKER ID="446" NAME="Charles Tannock" AFFILIATION="ECR">
(EN) Signora Presidente, l'isolamento della RDPC è tale che possiamo solo avanzare delle ipotesi sulle violazioni dei diritti umani che si verificano al suo interno. Le sporadiche notizie che trapelano grazie ai disertori testimoniano una realtà effettivamente spaventosa: campi di lavoro forzato, sequestri di persona, arresti arbitrari e tortura sembrano essere i segni distintivi del regime dittatoriale di Kim Jong-il. La pena di morte viene applicata regolarmente in spregio allo stato di diritto.
<P>
Rimaniamo tutti seriamente preoccupati per la Corea del Nord, non solo a causa della situazione interna, ma anche per il comportamento internazionale aggressivo e impulsivo, perfino paranoico. Purtroppo Pyongyang dispone di armi nucleari e cerca la collaborazione di altri regimi criminali come l'Iran. Inoltre il recente affondamento di una nave sudcoreana è stato chiaramente causato da un'aggressione intenzionale della Corea del Nord.
<P>
In qualità di membro del Consiglio di sicurezza delle Nazioni Unite, la Repubblica popolare cinese deve assumersi le proprie responsabilità esercitando pressioni sulla Corea del Nord. Ritengo tuttavia che un miglioramento duraturo della situazione dei diritti umani nel paese possa verificarsi esclusivamente attraverso un cambiamento di regime, la democratizzazione e l'auspicabile riunificazione finale col sud democratico.
<SPEAKER ID="447" NAME="Joanna Katarzyna Skrzydlewska" AFFILIATION="PPE">
(PL) Signora Presidente, ho un nome difficile e sono abituata al fatto che le persone abbiano difficoltà a pronunciarlo.
<P>
La storia dimostra che nei paesi governati da regimi totalitari le violazioni dei diritti umani sono all'ordine del giorno, ma la situazione nella Corea del Nord è veramente terribile. Il governo della Repubblica democratica popolare di Corea nega il problema delle violazioni dei diritti umani, ma questo è in completa contraddizione con le testimonianze oculari di rifugiati e disertori. Vi sono campi di lavoro che fungono da luoghi di tortura, schiavitù e fame per le migliaia di cittadini coreani che hanno osato criticare il sistema totalitario o che sono politicamente "compromessi”. In Corea le persone sono ridotte al rango di oggetti privi di libero arbitrio o della possibilità di manifestarlo apertamente. Siamo a conoscenza, per esempio, di coppie costrette a divorziare perché appartenenti a classi diverse.
<P>
Di conseguenza, rivolgo un appello a tutti i paesi che intrattengono relazioni economiche di qualsiasi natura con la Corea del Nord affinché mettano pressione al governo del paese e dimostrino che il mondo non è indifferente alle sorti di migliaia di coreani e che questa situazione non è esclusivamente una questione interna alla Corea del Nord.
<SPEAKER ID="448" NAME="Jacek Protasiewicz" AFFILIATION="PPE">
(PL) Signora Presidente, la Corea del Nord e Cuba sono gli ultimi residui del comunismo al mondo. È tragico, purtroppo, che a vent'anni dalla caduta di questo regime criminale in Europa ci siano ancora paesi dove, in nome di un'ideologia scellerata, i cittadini muoiono di fame, vengono torturati, incarcerati o costretti a lavorare in campi di lavoro e di concentramento.
<P>
Il sogno di molti nordcoreani è semplicemente quello di fuggire dal proprio paese. Come rappresentanti del mondo libero, è nostro dovere - soprattutto nei confronti della Repubblica popolare cinese, con la quale si stanno intensificando i rapporti - garantire che i rifugiati non vengano riconsegnati alle autorità coreane, che per loro equivarrebbe a una pesante pena detentiva o addirittura alla morte. Mi sono soffermato su questo aspetto della risoluzione perché non sono convinto dell'efficacia degli appelli del Parlamento o di quelli dell'intero mondo libero nel porre fine alle violazioni dei diritti umani nella Corea del Nord. Di conseguenza, dal momento che non siamo effettivamente in grado di migliorare la situazione all'interno del paese, impegniamoci almeno affinché chi è riuscito a fuggire da quella prigione possa avere una vita migliore, anche in Cina che, certamente, è lontana dagli standard europei di libertà, democrazia e rispetto dei diritti umani, ma dove si vive comunque meglio che nella Corea del Nord.
<SPEAKER ID="449" NAME="Elena Băsescu" AFFILIATION="PPE">
(RO) La situazione dei diritti umani nella Corea del Nord è motivo di profonda preoccupazione. La leadership del paese proibisce ogni forma di opposizione politica, elezioni democratiche, libertà di stampa e di religione.
<P>
Non possiamo rimanere indifferenti di fronte alle sofferenze della popolazione nordcoreana, che non ha accesso ai generi alimentari di prima necessità o all'assistenza umanitaria. Sono particolarmente preoccupata per la situazione delle donne e dei bambini nella Corea del Nord, dal momento che più di un terzo soffre di malnutrizione.
<P>
Secondo le testimonianze, più di 150 000 nordcoreani sono tuttora detenuti in sei campi di lavoro. Non viene fornito loro alcun tipo di assistenza sanitaria e non ricevono cibo a sufficienza. La riforma valutaria del novembre 2009 è inoltre fallita, provocando un aumento del tasso di povertà tra la popolazione.
<P>
Ritengo che l'Unione europea debba sostenere l'istituzione di una commissione di inchiesta delle Nazioni Unite che comprovi le violazioni dei diritti umani nella Corea del Nord.
<SPEAKER ID="450" NAME="Lidia Joanna Geringer de Oedenberg" AFFILIATION="S&amp;D">
(PL) Signora Presidente, le Nazioni Unite e numerose organizzazioni non governative forniscono alla comunità internazionale informazioni continue circa la repressione attuata nei confronti di decine di migliaia di nordcoreani. La tortura e le condanne ai campi di lavoro forzato, spesso per motivi politici, sono all'ordine del giorno nel paese. Una percentuale significativa della popolazione soffre di malnutrizione e mancanza di assistenza sanitaria adeguata e il governo nordcoreano rifiuta ogni forma di cooperazione con gli organi delle Nazioni Unite, impedendo ai propri cittadini l'accesso a qualsiasi forma di aiuto umanitario internazionale.
<P>
Ritengo che il Parlamento europeo abbia il dovere morale di rivolgere un appello alle autorità della Repubblica democratica popolare di Corea affinché mettano fine il prima possibile a queste pratiche. Inoltre, alla luce dell'enorme influenza esercitata dalla Repubblica popolare cinese sulle scelte politiche di Pyongyang, la Commissione europea dovrebbe sollevare la questione nell'ambito del dialogo dell'Unione europea con la Cina. Al fine di coordinare più efficacemente la nostra azione sarebbe una buona idea nominare un rappresentante speciale dell'Unione europea per la Corea del Nord.
<SPEAKER ID="451" NAME="Jaroslav Paška" AFFILIATION="EFD">
(SK) La Repubblica democratica popolare di Corea è forse l'ultimo relitto ancora esistente della Seconda guerra mondiale. Divergenze ideologiche e interessi di potere hanno diviso la nazione coreana in due Stati, i cui leader sono tuttora in competizione per l'affermazione dei propri diritti e della propria concezione del mondo.
<P>
La penisola nordcoreana è diventata un enorme ghetto al cui interno sono rinchiusi milioni di coreani che sotto l'amministrazione militaristica del loro regime possono solo sognare una vita libera.
<P>
Col pretesto che il paese si trova in uno stato di guerra, la leadership nordcoreana continua a sottomettere i propri cittadini al regime militaristico. Come possiamo aiutare i coreani in una situazione del genere?
<P>
Attraverso un ruolo attivo e l'azione congiunta delle grandi potenze. Sono state le grandi potenze a dividere i coreani e sono quindi le stesse a dover lavorare insieme per esercitare una pressione costante sulla leadership nordcoreana, anche minacciando azioni penali per crimini contro l'umanità al fine di liberare la popolazione locale.
<SPEAKER ID="452" NAME="Cristian Dan Preda" AFFILIATION="PPE">
(RO) Le violazioni dei diritti umani che si verificano nella Corea del Nord sono così numerose che è impossibile elencare tutte. La più grave è probabilmente lasciare morire di fame la popolazione e distinguere nella distribuzione dei generi alimentari tra chi è vicino al regime e al governo e chi non lo è.
<P>
Secondo Amnesty International, lo scorso anno circa 9 milioni di cittadini nordcoreani, ovvero oltre un terzo della popolazione, soffrivano la fame.
<P>
Ritengo profondamente preoccupante anche la situazione delle pene collettive, in base alle quali anche tre generazioni di una famiglia vengono incarcerate all'interno di un sistema penitenziario dominato da violenza, torture, lavoro forzato ed esecuzioni pubbliche, come ha sottolineato anche l'onorevole Tannock. La maggior parte dei detenuti nei campi non viene più liberata. Se hanno dei figli, anch'essi possono trascorrere la loro vita in prigione.
<P>
Vorrei concludere affermando che, nonostante il governo nordcoreano abbia accettato di partecipare alla revisione periodica universale del Consiglio dei diritti umani delle Nazioni Unite, è deplorevole che non abbia ancora accolto nessuna delle raccomandazioni che gli sono state rivolte nel quadro del programma.
<SPEAKER ID="453" NAME="Tadeusz Zwiefka" AFFILIATION="PPE">
(PL) Signora Presidente, a questo elenco di fatti estremamente drammatici che riguardano la Corea del Nord va aggiunto un altro punto. Mi riferisco al ricatto nucleare da parte di Kim Jong-il che, in un certo senso, ha paralizzato il mondo. Anche se malvolentieri, molto spesso l'Occidente ha distolto la propria attenzione dalle vicende della penisola coreana. È per questo che dobbiamo affrontare la questione dei crimini commessi nel paese e rinnovare gli appelli. La comunità internazionale deve trovare delle sanzioni che si ripercuotano il meno possibile sulle vite dei cittadini nordcoreani. Non dobbiamo però illuderci: tutte le sanzioni che colpiscono un regime finiscono per lasciare il segno sulla società.
<P>
Ritengo quindi che al momento l'unica misura efficace sia la cooperazione con i vicini più prossimi della Corea del Nord, soprattutto nell'ambito degli aiuti ai rifugiati, perché solo quando avremo delle informazioni specifiche sulla situazione esistente all'interno del regime comunista saremo in grado di agire con efficacia a nome di coloro che a oggi non hanno alcuna scelta.
<SPEAKER ID="454" NAME="Kristalina Georgieva">
membro della Commissione. - (EN) Signora Presidente, desidero congratularmi con il Parlamento per avere avviato la discussione. Mi permetta di porgere un saluto al ragazzino seduto al posto 582, perché il futuro della Corea del Nord è importante per il futuro dei nostri figli.
<P>
È doloroso constatare che a sette anni dall'adozione della prima risoluzione delle Nazioni Unite che condannava la deplorevole situazione dei diritti umani nella Corea del Nord si siano registrati miglioramenti scarsi o nulli. La Commissione condivide pienamente la necessità di affrontare la gravissima situazione dei diritti umani nel paese, come dichiarato nella proposta di risoluzione comune in discussione oggi.
<P>
L'Unione europea lavora a livello internazionale per un miglioramento già dal 2003, anno in cui diede vita, in seno alla Commissione per i diritti dell'uomo di Ginevra, alla prima risoluzione che condannava la situazione esistente all'interno della Repubblica democratica popolare di Corea che, come in molti hanno notato, ha poco di democratico. Inoltre l'Unione europea continua a sollevare la questione dei diritti umani nell'ambito del dialogo politico bilaterale con la Corea del Nord. La solleva altresì, come sottolineato da diversi oratori, in occasione dei colloqui con la Cina, con specifico riferimento alla questione del rimpatrio forzato dei cittadini nordcoreani immigrati illegalmente in Cina. Continueremo a farlo: questi cittadini non possono essere considerati alla stregua di "emigranti economici”.
<P>
Molti degli elementi inclusi nella proposta di risoluzione fanno parte integrante dell'attuale politica dei diritti dell'uomo dell'Unione europea nei confronti della Corea del Nord. Accogliamo molto favorevolmente la convergenza di opinioni tra i deputati e tra questi e la Commissione. Concordiamo pienamente sulle azioni da intraprendere e sul punto evidenziato da vari oratori, ovverosia la necessità di mantenere i programmi esistenti al fine di fornire aiuto ai cittadini nordcoreani più vulnerabili, che si trovano ad affrontare terribili privazioni. Non dobbiamo punirli per i peccati dei loro leader.
<P>
Concordiamo ampiamente sulle modalità di azione, ma ci sono tre punti specifici su cui la Commissione ha delle opinioni lievemente discordanti. Vorrei spiegare adesso quali sono e qual è la ragione delle divergenze.
<P>
Il primo punto è la proposta di includere nell'accordo di libero scambio con la Repubblica di Corea una clausola per il monitoraggio dei lavoratori nordcoreani impiegati nel complesso industriale Kaesong. Il testo negoziato dell'accordo di libero scambio prevede la possibilità di designare zone di perfezionamento passivo. Entrambe le parti riconoscono che queste contribuirebbero a promuovere l'obiettivo della pace nella penisola, ma prima che una zona venga riconosciuta come tale nell'ambito dell'accordo di libero scambio ci deve essere la proposta di una parte che deve essere quindi discussa da una commissione speciale formata da rappresentanti di entrambe le parti. Nelle attuali circostanze politiche è improbabile che si arrivi a una tale proposta in termini brevi, una volta entrato in vigore l'accordo di libero scambio. Ad ogni modo, vorrei assicurarle che la Commissione approfitterà delle numerose occasioni che si prospetteranno in futuro per affrontare la questione.
<P>
Il secondo punto contenuto nella proposta di risoluzione riguarda l'eventuale nomina di un inviato speciale dell'Unione europea nella Corea del Nord, sostenuta nella giornata odierna da numerosi oratori. L'Unione europea è impegnata nell'intensificare il proprio contributo al coordinamento internazionale e l'Alto rappresentante/Vicepresidente è profondamente interessato al perseguimento dell'obiettivo. Ciò nondimeno, sta vagliando le varie opzioni alla luce di due fattori. Il primo è la verifica dei mandati di tutti i rappresentanti speciali dell'Unione europea; il secondo è l'istituzione del servizio europeo per l'azione esterna. É in questo contesto che l'Alto rappresentante/Vicepresidente intende perseguire l'obiettivo di intensificare la partecipazione dell'Unione europea al coordinamento internazionale.
<P>
Il terzo punto è la proposta di esercitare pressione affinché venga istituita una commissione di inchiesta in seno alle Nazioni Unite. La Commissione europea comprende appieno le ragioni alla base della stessa contenute nella proposta di risoluzione. Allo stesso tempo riteniamo però che sarebbe prudente allo stato attuale adoperarsi per sostenere il mandato del signor Darusman, il nuovo rappresentante speciale per i diritti umani nella Corea del Nord delle Nazioni Unite, appena eletto, che ha ricevuto dal Consiglio dei diritti dell'uomo delle Nazioni Unite l'incarico di indagare la questione dei diritti umani nella Corea del Nord. Alla luce di queste considerazioni, dobbiamo garantirgli il sostegno necessario per svolgere il proprio mandato. Da parte sua, la Commissione è convinta che a oggi questa sia la scelta migliore.
<P>
(Applausi)
<SPEAKER ID="455" NAME="Presidente">
La discussione è chiusa.
<P>
La votazione si svolgerà a breve.
<P>
Dichiarazioni scritte (articolo 149 del regolamento)
<SPEAKER ID="456" NAME="George Sabin Cutaş  " AFFILIATION="S&amp;D">
per iscritto. - (RO) La situazione relativa ai diritti umani e agli aiuti umanitari nella Corea del Nord rimane un argomento delicato e un motivo di preoccupazione per l'Unione europea in qualità di attore internazionale che promuove i diritti umani a livello globale. Allo stesso modo, la risoluzione delle Nazioni Unite del 25 marzo 2010 esprimeva preoccupazione per le gravi violazioni dei diritti civili, politici, economici, sociali e culturali nella Repubblica democratica popolare di Corea. É deplorevole che il governo nordcoreano abbia deciso di rifiutarsi di cooperare con le Nazioni Unite attraverso i meccanismi per la promozione dei diritti umani quali il mandato del rappresentante speciale per i diritti umani nella Corea del Nord.
<P>
L'Unione europea ha il dovere di esortare la Corea del Nord a rispettare i diritti umani. Essa deve inoltre agire in maniera indipendente al fine di aiutare la popolazione locale, continuando i programmi di aiuti umanitari, mantenendo i corridoi di comunicazione all'interno del paese e garantendo asilo ai rifugiati nordcoreani giunti negli Stati membri.
<P>
La nomina di un rappresentante speciale dell'Unione europea per la Corea del Nord consentirebbe di monitorare la situazione dei diritti umani nel paese più da vicino e garantirebbe un migliore coordinamento delle risposte degli Stati membri.
