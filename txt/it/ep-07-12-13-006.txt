<CHAPTER ID="006">
Tempo delle votazioni
<SPEAKER ID="056" NAME="Presidente">
Prima di iniziare le votazioni, l'onorevole Schulz chiede la parola per una questione procedurale.
<SPEAKER ID="057" NAME="Martin Schulz">
a nome del gruppo PSE. - (DE) Signor Presidente, ho chiesto di intervenire a nome del mio gruppo per due motivi: innanzi tutto, per una ragione molto generale - riguardo a quanto accaduto in Aula ieri - e, in secondo luogo, perché ho una richiesta da formulare rispetto all'imminente votazione.
<P>
Comincerò dalla ragione generale, tuttavia. Signor Presidente, la prego di voler formulare una dichiarazione a nome del mio gruppo sugli eventi di ieri, in modo particolare riguardo a un caso molto specifico, quello concernente i nostri commessi qui, in quest'Aula. Desidero che venga detto che è diritto assoluto di ogni uomo e di ogni donna poter esprimere la propria opinione in quest'Aula. Siamo anche abituati a vedere manifesti e T-shirt e che ognuno è libero di palesare la propria opinione qui. Chiunque sia a favore di un referendum è autorizzato a esprimerlo in quest'Aula. Quello che abbiamo vissuto ieri, tuttavia, non è accettabile nel contesto della libertà di opinione.
<P>
(Applausi)
<P>
Possiamo anche discutere su cosa facciano qui singoli colleghi, su come si comportano, e se sbraitano oppure no. Una cosa non è tuttavia accettabile, ed è che i commessi di questo Emiciclo, nei cui confronti - e parlo a nome di tutti miei colleghi e di quasi tutti i membri di quest'Assemblea - nutro il massimo rispetto personale e professionale...
<P>
(Applausi)
<P>
Quello che non è giusto - e parlo nello specifico anche a nome del mio collega Joseph Daul e, penso, anche a nome degli onorevoli Watson, Cohn-Bendit e Wurtz - è che i commessi in quest'Aula vengano aggrediti fisicamente e verbalmente in un dibattito infuocato: i commessi, che stavano espletando le loro funzioni, sono stati descritti come membri della Gestapo e delle SS. E' una vergogna, signor Presidente! Penso che l'Assemblea dovrebbe esprimere la propria totale solidarietà nei loro confronti.
<P>
(Prolungati applausi)
<P>
Onorevoli colleghi, i commessi di quest'Aula non sono privati, ma funzionari di questo Parlamento. Sono il braccio del Presidente di quest'Assemblea. Quando un commesso viene aggredito qui, quando un commesso viene preso a pugni qui, c'è solo una possibilità: individuare il deputato che ha fatto ciò! Il reato deve essere riferito alla polizia e la sua immunità deve essere immediatamente revocata!
<P>
(Applausi)
<P>
Signor Presidente, a nome del mio gruppo, gradirei rivolgermi all'"Unione per l'Europa delle Nazioni”, in particolare all'onorevole Crowley, sebbene non sappia se è presente, riguardo alle votazioni - vale a dire, le votazioni relative a risoluzioni su estremismo, dialogo UE-Cina sui diritti umani, Montenegro e messa al bando delle mine terrestri. Il gruppo UEN è un cofirmatario di queste risoluzioni. Fino a quando non giungeranno scuse ufficiali da parte del gruppo UEN per gli incidenti di ieri in Aula, mi vedo, in quanto rappresentante del gruppo socialista al Parlamento europeo, nell'impossibilità di continuare a cooperare con il gruppo UEN.
<P>
Mi riferisco in particolare alla risoluzione sulla lotta al crescente estremismo in Europa. Nel terzo considerando a nome del gruppo UEN è stato sottolineato, inter alia, che condanniamo il razzismo in Europa e che per questo ci appelliamo alla Carta europea dei diritti fondamentali, Avrebbe dovuto essere firmato qui ieri ed è stato subissato di urla da un'ampia percentuale dei membri di quel gruppo. Siete pregati di ritirare la firma sotto questa risoluzione comune. Non potete adottare una risoluzione che si riferisce alla Carta dei diritti fondamentali, che solo ieri avete fischiato!
<P>
(Applausi e tumulto)
<P>
Ieri avete dimostrato che non volete questa Carta dei diritti fondamentali. Togliete la vostra firma! La cooperazione con voi è finita!
<P>
(Applausi)
<SPEAKER ID="058" NAME="Presidente">
Onorevoli colleghi, ho dianzi a me questa pila di fogli, che vi dà un'idea della mole di lavoro che abbiamo ancora da evadere questa mattina. Tuttavia alcuni miei colleghi hanno chiesto di intervenire. Non desidero avviare una discussione interminabile. L'onorevole Daul ha chiesto la parola, come anche l'onorevole Muscardini, pertanto concederò loro di parlare per un minuto, non di più.
<P>
(Brusii)
<SPEAKER ID="059" NAME="Joseph Daul">
a nome del gruppo PPE-DE. - (FR) Signor Presidente, sarò molto breve. Questa mattina ero in Aula alle nove in attesa delle scuse per l'aggressione personale subita dai commessi. Siccome non ho trovato nessuno e ho fatto la mia dichiarazione alle nove di questa mattina, non ho intenzione di ripeterla.
<SPEAKER ID="060" NAME="Cristiana Muscardini">
a nome del gruppo UEN. - Signor Presidente, onorevoli colleghi, io siedo in questo Parlamento da più di 18 anni e in questo Parlamento, con i miei colleghi, ho sempre difeso i diritti umani e civili e lo testimoniano gli interventi in Aula e le interrogazioni e le proposte di risoluzione.
<P>
Non prendo lezioni dall'on. Schulz, perché l'on. Schulz non è il depositario della verità, né in quest'Aula né fuori da quest'Aula. La democrazia, Presidente, è una realtà che va difesa anche con il rispetto delle persone e dei gruppi. Mi vergogno per l'on. Schulz che ha detto delle cose delle quali si deve pentire nella sua coscienza.
<P>
Il gruppo UEN è solidale con tutti i funzionari del Parlamento e in special modo con gli uscieri, che in molte occasioni in quest'anno hanno tentato di difendere il diritto di parola e di espressione molte volte negato da alcuni gruppi di maggioranza del Parlamento. Per cui, Presidente, l'UEN è solidale con gli uscieri, l'UEN crede nei diritti fondamentali, l'UEN invoca che ci sia il rispetto anche dei doveri e che ci sia il rispetto delle persone. On. Schulz, la ritiri lei la firma!
<SPEAKER ID="061" NAME="Presidente">
Onorevoli colleghi, c'è nessun altro presidente di gruppo che desidera intervenire? Uso appositamente l'espressione "presidente di gruppo” perché non ho intenzione di dare la parola a tutti i 785 membri di quest'Aula.
<P>
Non vedo alcun presidente di gruppo, pertanto questo punto è chiuso.
<P>
(Applausi)
<P>
Aggiungerò solo le parole di un poeta, ossia che gli inni più belli sono quelli cantati sotto le bombe. Ho l'impressione che quello che abbiamo sentito qui ieri fosse magnifico proprio per questo motivo!
<P>
(Applausi)
<P>
L'onorevole Salafranca desidera intervenire su un altro argomento.
<SPEAKER ID="062" NAME="José Ignacio Salafranca Sánchez-Neyra" AFFILIATION="PPE-DE">
(ES) Signor Presidente, ieri c'è stato un brutale attacco terrorista nella città di Beirut, in cui è rimasto ucciso il generale libanese François el Hajj.
<P>
Come l'Assemblea ben sa, signor Presidente, il Libano ha un legame con l'Unione europea attraverso un Accordo di associazione. Alla tornata supplementare di Bruxelles, il Parlamento ha adottato una relazione importante che accorda aiuti macrofinanziari al Libano e, per fare un esempio lapalissiano, una delegazione della commissione per gli affari esteri, formata dagli onorevoli De Keyser, Gomes, Belder e da me, si è recata in visita la scorsa settimana, pertanto, al pari di molti ministri degli Stati membri, abbiamo potuto esprimere la nostra solidarietà con la causa della pace, ai fini della comprensione, dell'armonia e della riconciliazione nel paese.
<P>
Chiedo al Presidente di trasmettere il nostro messaggio di solidarietà al Primo ministro Siniora a fronte di questo brutale attacco terrorista nonché il nostro irrevocabile e indiscutibile impegno nei confronti della causa di un Libano sovrano, democratico, stabile, vitale e pacifico.
<P>
(Applausi)
<SPEAKER ID="063" NAME="Presidente">
Onorevole Salafranca, credo che l'applauso dei suoi colleghi dimostri molto chiaramente che l'Assemblea appoggia la sua dichiarazione. La trasmetterò.
<P>
L'ultima richiesta di intervento è dell'onorevole Pirker, su una questione procedurale, e poi passeremo alla votazione.
<SPEAKER ID="064" NAME="Hubert Pirker" AFFILIATION="PPE-DE">
(DE) Signor Presidente, questo non ha in realtà niente a che vedere con la discussione, e in effetti volevo dirlo subito dopo l'ultima discussione: in quest'Aula fa semplicemente un freddo insopportabile. Ieri poteva essere perfetto, perché gli animi non si sono scaldati così tanto come forse sarebbe stato altrimenti. Tuttavia, in generale, fa semplicemente troppo freddo e volevo suggerire, ricollegandomi alla discussione sull'Accordo di libero scambio con la Corea, di cercare di raggiungere una temperatura ragionevole magari con un sistema coreano di condizionamento dell'aria, se non dovessimo riuscirci con uno europeo.
<SPEAKER ID="065" NAME="Presidente">
Ritengo che abbiamo affrontato tutti i punti che volevamo trattare prima di iniziare la votazione.
<P>
L'ordine del giorno reca il turno di votazioni.
<P>
(Per i risultati dettagliati della votazione: vedasi processo verbale)
