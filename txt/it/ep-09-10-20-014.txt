<CHAPTER ID="014">
Tempo delle interrogazioni (interrogazioni alla Commissione)
<SPEAKER ID="382" NAME="Presidente">
L'ordine del giorno reca il Tempo delle interrogazioni (B7-0212/2009).
<P>
Saranno prese in esame le interrogazioni rivolte alla Commissione.
<P>
Prima parte
<P>

<P>
Oggetto: Percentuale di donne che occupano posti di responsabilità nel mercato del lavoro
<P>
Recenti statistiche registrano una sottorappresentazione persistente delle donne in posti di responsabilità nel mercato del lavoro europeo: nella maggior parte delle imprese europee si conta in media solo donna ogni dieci uomini membri di consigli di amministrazione.
<P>
Come valuta la Commissione le iniziative assunte dagli Stati membri per promuovere la nomina di un maggior numero di donne in posti di responsabilità nel settore economico? Quali sono le buone prassi finora individuate soprattutto nell'ambito del funzionamento della rete europea delle donne per quanto riguarda i processi decisionali politici ed economici? È essa favorevole alle proposte tendenti a fissare una quota di donne nei consigli di amministrazione delle grandi imprese? Quali proposte e iniziative intende portare avanti in vista della valutazione finale della tabella di marcia per la parità tra uomini e donne, come pure per la revisione delle linee direttrici della strategia di Lisbona nel 2010?
<SPEAKER ID="384" NAME="Vladimír Špidla" LANGUAGE="CS">
Signor Presidente, onorevoli deputati, seppure negli ultimi anni sia aumentato il numero di donne che partecipano ai processi decisionali, il potere politico ed economico rimane fermamente nelle mani degli uomini. Pregiudizi e stereotipi sul ruolo delle donne e degli uomini, le difficoltà nel trovare un equilibrio tra lavoro e vita privata, oltre alle varie forme di discriminazione manifesta o occulta, rappresentano degli ostacoli che impediscono alle donne di accedere a posizioni di responsabilità e di potere.
<P>
Negli ultimi decenni, la presenza delle donne in politica è aumentata nella maggioranza degli Stati membri dell'Unione europea. Questi mutamenti sono a tutt'oggi alquanto lenti e purtroppo la percentuale complessiva di donne che rivestono posizioni di potere rimane bassa. In ambito economico, la proporzione di donne investite di poteri decisionali è assai deludente. Nei consigli di amministrazione delle maggiori aziende private europee seggono in media nove uomini per ogni donna. Soltanto il 3 per cento di queste aziende ha un consiglio di amministrazione presieduto da una donna.
<P>
La Commissione è altamente motivata a favorire una migliore rappresentazione delle donne in posizioni di preminenza e sostiene le iniziative assunte in quest'ambito dagli Stati membri occupandosi della raccolta, dell'analisi e della diffusione di dati raffrontabili in questo settore, sostenendo le reti delle parti interessate e incoraggiando lo scambio di esperienze e di metodi affermati a livello europeo. La rete europea a sostegno delle donne che rivestono posizioni manageriali, istituita dalla Commissione nel giugno 2008, ha sottolineato l'importanza di misure volte a sostenere il tutoraggio, sviluppare reti di sostegno per le donne, migliorare il profilo professionale di donne che assumono ruoli importanti e incoraggiare le donne a candidarsi a posizioni dirigenziali. Nel corso del 2010 la Commissione organizzerà attività informative e una condivisione dei metodi di maggiore successo.
<P>
La Commissione esprime soddisfazione per le iniziative varate da numerosi Stati membri a sostegno dell'inserimento delle donne in posizioni dirigenziali, in particolare tramite eventi culturali nel settore privato, programmi formativi per le donne interessate a carriere ai vertici, lo sviluppo di un documento o un marchio per le aziende che promuovono le pari opportunità, l'introduzione di codici di buone prassi nelle aziende ed eventi che incoraggiano l'equilibrio tra lavoro e vita privata, nonché la lotta contro i pregiudizi fondati sul genere.
<P>
La questione delle quote per le donne nei consigli di amministrazione delle aziende di maggiori dimensioni è in fase di discussione. A mio avviso, sarebbe opportuno in questo ambito fare tesoro dell'esperienza scandinava che parte da un'impostazione radicale. Spetta comunque esclusivamente agli Stati membri decidere la strategia da adottare, sulla scorta delle loro circostanze specifiche. Vorrei sottolineare che l'articolo 141, paragrafo 4, del trattato consente agli Stati membri di adottare "misure di azione positiva”. Tuttavia, la Corte di giustizia europea ha interpretato in senso restrittivo questa facoltà e proibito l'adozione automatica di tali misure, stabilendo che ogni caso deve essere esaminato individualmente sulla scorta di criteri obiettivi.
<P>
La Commissione intende presentare una nuova comunicazione strategica in materia di pari opportunità entro la metà del 2010 che sarà accompagnata da una valutazione d'impatto particolareggiata e terrà conto dei risultati ottenuti durante l'attuazione del piano in essere per il periodo 2006-2010. Rimane una priorità della Commissione quella di favorire maggiormente l'insediamento di donne in posizioni di comando. Inoltre, la Commissione avanzerà una proposta all'inizio del nuovo anno in relazione a una nuova strategia per la crescita e l'occupazione post-2010. L'uguaglianza di genere sarà un elemento centrale di questa nuova strategia.
<P>
Onorevoli deputati, desidero ribadire che una rappresentazione paritaria di uomini e donne non è soltanto un principio politico, democratico ed etico, ma rimane nella sostanza una questione economica fondamentale, giacché possiamo sperare di crescere in futuro soltanto se la società è in grado di sfruttare tutti i talenti disponibili nel migliore dei modi. Posso affermare senza remore che l'uguaglianza di genere e un'adeguata presenza di donne in posizioni di comando rappresentano di per sé un elemento trainante della competitività europea.
<SPEAKER ID="385" NAME="Rodi Kratsa-Tsagaropoulou" AFFILIATION="PPE">
(EL) Signor Commissario, rinnovo il mio ringraziamento per l'impegno con cui promuove la presenza delle donne in ruoli di responsabilità. Vorrei però precisare che la mia interrogazione era più specifica. All'indomani della revisione degli obiettivi di Lisbona e della valutazione del piano d'azione, vorrei sapere se la Commissione europea intende proporre provvedimenti specifici per ovviare alla mancata nomina delle donne a incarichi di responsabilità nel mondo del lavoro.
<P>
I modelli esistenti, come quello norvegese da lei menzionato, saranno una fonte d'ispirazione per la definizione di un documento di orientamento? In quale rapporto si pone ciò con la giurisprudenza della Corte di giustizia europea? Quest'ultima ha un effetto positivo o scoraggia la Commissione europea dal prendere posizione a favore di una certa direzione?
<SPEAKER ID="386" NAME="Vladimír Špidla" LANGUAGE="CS">
La ringrazio per questa interrogazione supplementare. Credevo di essermi espresso con chiarezza sulla questione, ma forse è opportuno che sia ancora più esplicito. In linea di massima, la Commissione ritiene che le pari opportunità siano un elemento portante della competitività europea, a prescindere da qualsiasi considerazione di ordine morale. Questa forma di uguaglianza sarà dunque assolutamente prioritaria nelle strategie future e in tutti i documenti pertinenti stiamo proponendo gli opportuni provvedimenti per avanzare su questo fronte. Preciso che siamo obbligati a tenerci entro i limiti del trattato, ovviamente, ma che intendiamo sfruttare tutte le possibilità offerteci da tale strumento legislativo.
<SPEAKER ID="387" NAME="Jörg Leichtfried" AFFILIATION="S&amp;D">
(DE) Signor Presidente, signor Commissario, sono bellissime parole le sue, ma chi fa il politico di mestiere deve sempre verificare se alle parole seguono i fatti. Le rivolgo dunque una domanda: com'è possibile che negli scorsi cinque anni io abbia avuto occasione di collaborare soltanto con alti funzionari uomini della Commissione? Perché l'organico della Commissione non risponde ai requisiti delle pari opportunità? Anche per il futuro, sembra che tale disparità non potrà essere colmata. Non sarebbe opportuno che la Commissione si ponesse a modello positivo e fosse così più credibile nelle sue iniziative?
<SPEAKER ID="388" NAME="Vladimír Špidla" LANGUAGE="CS">
Ritengo opportuno sottolineare che la Commissione vanta oggi una presenza di donne senza precedenti. Parimenti importante è tenere presente che le mie colleghe sono state responsabili, e lo sono tuttora, dei portafogli più strategici, senza alcuna ombra di dubbio. Potrei menzionare Neelie Kroes, Dalia Grybauskaite e altre, giacché tutte le mie colleghe sono state investite di mandati molto importanti. In una prospettiva di genere, la Commissione si sta comportando in maniera esemplare, ma ovviamente la designazione dei commissari è nelle mani degli Stati membri e se gli Stati membri non candidano anche donne ciò si riflette inevitabilmente sulla composizione della Commissione. Se mi soffermo sulla struttura amministrativa europea posso dirvi che, come già sapete, la Commissione ha in mente di migliorare la situazione anche nel lungo termine, poiché siamo ancora molto lontani da una distribuzione equa degli impieghi tra i due sessi e posso dire con soddisfazione che, grazie agli sforzi del commissario Kallas, abbiamo compiuto progressi tangibili, come dimostrato da un raffronto tra i numeri iniziali e la situazione odierna. Nondimeno, non posso darle torto quando afferma che la situazione non è affatto soddisfacente.
<SPEAKER ID="389" NAME="Mairead McGuinness" AFFILIATION="PPE">
(EN) Signor Presidente, teniamo questa discussione ogni anno e mi colpisce che sia necessario ricorrere alla politica per avere più persone, segnatamente donne, impegnate nella Commissione, nel Consiglio e nel Parlamento, che pur non sembra incline a tale cambiamento. Le modalità di funzionamento di questo consesso non si conciliano con le necessità delle persone, uomini e donne, che hanno figli e ci si trova costretti a fare una scelta. Personalmente ho scelto la carriera politica ma conosco persone che hanno preferito restare a casa. Credo che la nostra discussione dovrebbe assumere toni più realistici e pragmatici.
<SPEAKER ID="390" NAME="Vladimír Špidla" LANGUAGE="CS">
Ho spiegato nella mia premessa che esistono diverse situazioni positive e negative. E' scontato che tutti noi operiamo le nostre scelte di vita alla fine, ma è altresì vero che alcune istituzioni, talune politiche o certi accordi conferiscono alle persone una libertà di scelta molto superiore rispetto ad altri. Personalmente sono persuaso della necessità, a prescindere dal resto, di un modello costituzionale per garantire le pari opportunità e l'eradicamento di qualsiasi forma di discriminazione, diretta o indiretta, giacché al momento non è vero che agli uomini e alle donne vengono concesse le medesime possibilità di scelta. Le donne si trovano purtroppo ancora in una posizione svantaggiata che, se non altro, si concretizza nell'impossibilità di accedere a posizioni con potere decisionale nell'economia e nella politica.
<SPEAKER ID="391" NAME="Presidente">
Poiché gli autori non sono presenti, le interrogazioni nn. 22 e 23 decadono.
<P>
Parte seconda
<P>

<P>
Oggetto: Studio delle lingue nelle regioni frontaliere
<P>
Ritiene la Commissione che sia a livello degli Stati membri che a livello UE siano adottati provvedimenti sufficienti ad insegnare meglio la lingua dei loro vicini ai giovani che vivono nelle regioni frontaliere interne, come pure se a tale riguardo le minoranze nazionali e le euroregioni transfrontaliere possano svolgere uno specifico ruolo positivo?
<SPEAKER ID="393" NAME="Leonard Orban" LANGUAGE="RO">
Ai sensi dell'articolo 149 del trattato CE, i contenuti dell'insegnamento e l'organizzazione dei sistemi d'istruzione rientrano nelle competenze esclusive degli Stati membri. Come enunciato nel medesimo articolo, l'Unione europea contribuisce allo sviluppo di un'istruzione di qualità incentivando la cooperazione tra Stati membri e, se necessario, sostenendo la loro azione. Nondimeno, la Commissione ritiene che le lingue d'elezione per l'insegnamento nelle scuole degli Stati membri debbano tenere conto dell'ubicazione geografica e della presenza di minoranze nazionali.
<P>
Questo aspetto è stato sottolineato nella comunicazione del settembre 2008 intitolata "Il multilinguismo: una risorsa per l'Europa e un impegno comune”, dove si ribadiva la necessità di un maggiore impegno al fine di incrementare il numero delle lingue d'insegnamento, segnatamente della seconda lingua straniera, tenendo in considerazione le specificità locali. Nell'ambito delle procedure volte a espandere le opzioni per le lingue d'insegnamento, la Commissione europea suggerisce che s'instauri un dialogo tra gli enti d'istruzione anche tramite il programma Comenius Regio, per esempio, o partenariati con le organizzazioni locali interessate e gemellaggi con istituzioni di altri paesi.
<P>
I programmi comunitari per l'istruzione, la formazione e i giovani favoriscono l'apprendimento di tutte le lingue parlate nell'Unione europea, comprese quelle delle minoranze, e sostengono anche i giovani che si recano all'estero per apprendere tali lingue.
<P>
I programmi che promuovono la cooperazione territoriale transfrontaliera possono essere utilizzati anche per finanziare iniziative relative alla formazione e all'inclusione sociale, ivi compreso lo studio delle lingue. A titolo esemplificativo possiamo menzionare il progetto Avenir éducatif commun, finanziato nell'ambito del programma transfrontaliero Francia-Regno Unito per il periodo 2007-2013, che intende istituire una rete transfrontaliera di scuole incentrata in particolare sullo studio delle lingue e sull'avviamento professionale. Il costo complessivo è di 2,2 milioni di euro e la partecipazione è estesa a partner di entrambe le sponde della Manica.
<P>
Un ulteriore esempio relativo a un'altra area europea è il progetto gestito all'interno di tre programmi transfrontalieri che coinvolgono Vienna, segnatamente quello Austria-Repubblica Ceca, Austria-Slovacchia e Austria-Ungaria. Il progetto si prefigge di preparare i giovani alla realtà di una regione transfrontaliera centro-europea e offre loro le basi educative per acquisire diverse capacità linguistiche, interculturali, di comunicazione e di conoscenza. Il costo complessivo del progetto è di 791 000 euro.
<SPEAKER ID="394" NAME="Presidente">
Chiedo cortesemente all'onorevole Posselt se intende formulare un'interrogazione supplementare.
<SPEAKER ID="395" NAME="Bernd Posselt" AFFILIATION="PPE">
(DE) Signor Presidente, lei stesso è uno splendido esempio di poliglossia. Vorrei sapere innanzi tutto dal commissario se un progetto analogo a quello realizzato dall'Austria in collaborazione con Ungheria, Repubblica ceca e Slovacchia non potesse essere avviato anche tra Ungheria e Slovacchia, con evidenti ricadute positive a livello politico. Come seconda osservazione aggiungere che nelle aree di confine bisognerebbe, a mio avviso, valorizzare l'apprendimento delle lingue dei paesi limitrofi, ad esempio il ceco dovrebbe essere appreso nella Baviera orientale, ma tale insegnamento non dovrebbe essere contemplato solo per la scuola dell'obbligo. A Schirnding esiste per esempio una scuola materna bilingue ceco-tedesco. Sarebbe possibile estendere le sovvenzioni anche alle scuole materne? Peraltro sono interessato anche alla formazione per gli adulti, lungo l'intero arco della vita, che darebbe anche alla generazione più matura residente nelle aree di confine l'opportunità di apprendere la lingua del paese confinario.
<SPEAKER ID="396" NAME="Leonard Orban" LANGUAGE="RO">
La ringrazio per queste domande supplementari. In relazione a un eventuale progetto tra Ungheria e Slovacchia, se questo venisse presentato alla Commissione, lo valuteremmo senz'altro con la massima attenzione. Desideriamo infatti contribuire alla definizione di soluzioni di reciproca soddisfazione per entrambi i paesi.
<P>
Con riferimento alla sua seconda domanda desidero menzionare un'iniziativa relativa all'apprendimento precoce delle lingue straniere che abbiamo varato lo scorso settembre. Tale iniziativa si articola sull'arco di più anni e ha già riscosso un certo successo; essa propone tra l'altro una campagna presso gli Stati membri per incoraggiare i genitori con figli di età compresa tra i 2 e i 6 anni a stimolarli all'apprendimento delle lingue straniere.
<P>
La seconda parte della sua domanda riguardava la formazione permanente, che è l'obiettivo principale della politica che stiamo sviluppando. Esistono moltissimi progetti incentrati sull'apprendimento delle lingue straniere e sull'acquisizione della abilità interculturali per gli individui che non rientrano più nel sistema scolastico, ivi comprese le persone che seguono un percorso di formazione professionale, quelle con minori opportunità, per così dire, nonché i pensionati e i disoccupati. Questa situazione trova riscontro nelle nostre modalità di finanziamento dei diversi progetti, oltre ad essere chiaramente descritta nel documento strategico che la Commissione ha approvato nel 2008.
<P>
Vogliamo che tutti i cittadini dell'Unione europea, e non solo i giovani, abbiano gli strumenti e le possibilità per apprendere almeno due lingue straniere.
<SPEAKER ID="397" NAME="Janusz Władysław Zemke" AFFILIATION="S&amp;D">
(PL) Signor Commissario, la ringrazio per le notizie interessanti che ci ha fornito, sebbene nella sua risposta si sia concentrato sulle scuole e non abbia menzionato gli sforzi compiuti in numerose città di confine per la costituzione di università transfrontaliere. Un esempio tra tanti è l'Università di Viadrina, sorta a Francoforte sull'Oder lungo il confine tra Polonia e Germania. Vorrei dunque sapere se tra le varie istituzioni scolastiche cui ha fatto riferimento siano ammissibili a un finanziamento anche questo tipo di istituti di formazione superiore e accademica, che è sorto in diverse città situate lungo le frontiere nazionali interne dell'Unione europea?
<SPEAKER ID="398" NAME="Leonard Orban" LANGUAGE="RO">
Le università in grado di proporre progetti che soddisfano i requisiti posti dal programma di formazione permanente per il periodo 2007-2013 potranno ricevere i finanziamenti della Commissione europea. A tal proposito vorrei farle presente che esiste un vasto numero di progetti finanziati dalla Commissione europea in cui svariate università dell'Unione europea partecipano in qualità di partner. In sintesi, la mia risposta è senz'altro affermativa. Decisiva in tal senso è la qualità del progetto presentato dai partner.
<SPEAKER ID="399" NAME="Paul Rübig" AFFILIATION="PPE">
(DE) Signor Presidente, esistono diversi programmi Erasmus per studenti, giovani imprenditori e adesso anche per giornalisti. Crede che sarebbe possibile utilizzare i programmi Erasmus anche per migliorare le comunicazioni nelle aree di confine e in tal caso quale sarebbe l'aspetto prioritario?
<SPEAKER ID="400" NAME="Leonard Orban" LANGUAGE="RO">
A questa interrogazione posso rispondere con un "sì” senza tentennamenti. Per quanto concerne il programma Erasmus, quello che nacque circa 20 anni fa pur non essendo visto di buon occhio da diverse agenzie dell'UE è diventato uno dei programmi più affermati dell'Unione europea.
<P>
Nelle mie frequenti visite alle capitali degli Stati membri e a numerose regioni dell'Unione europea ho avuto modo di constatare gli effetti davvero positivi di questo programma. A proposito delle università polacche e tedesche cui abbiamo accennato poc'anzi, rammento con piacere una visita all'università di Varsavia, durante la quale conobbi moltissimi studenti tedeschi che, grazie al programma Erasmus, potevano soggiornare in Polonia e acquisire una conoscenza di base del polacco e della cultura polacca, in altre parole quello che definiamo un sapere interculturale.
<P>
Questi studenti dimostrano chiaramente l'efficacia e l'utilità di tale sapere. Al termine di questa mia risposta desidero ricordarvi che il presidente della Commissione Barroso ha annunciato l'intenzione di promuovere, nel corso del suo prossimo mandato, le iniziative mirate a rafforzare e incrementare la mobilità dei giovani onde consentire loro di acquisire queste competenze sempre più indispensabili.
<P>
Oggetto: Disinteresse della Commissione nei confronti dell'inchiesta sullo scandalo Siemens
<P>
Lo scandalo Siemens costituisce il più grave caso di corruzione verificatosi nell'Unione europea nel corso degli ultimi cinque anni. Dall'inchiesta giudiziaria, dalle sentenze emesse dai tribunali, dalle confessioni degli indagati e da quanto dichiarato pubblicamente dalla stessa società risulta che partiti politici e persone che ricoprono incarichi di responsabilità in vari paesi, tra cui la Grecia, hanno incassato tangenti al fine di avvantaggiare la società nell'aggiudicazione di appalti e forniture per il settore pubblico e di enti pubblici, molti dei quali beneficiari di cofinanziamenti da parte di fondi comunitari.
<P>
Considerando che da quando è venuto alla luce lo scandalo Siemens il commissario responsabile della lotta contro le frodi, Siim Kallas, risponde, nel quadro del controllo parlamentare, che l'inchiesta non è di competenza dell'Unione europea e che da parte degli Stati membri non è stato richiesto l'intervento dell'Ufficio di lotta contro le frodi (OLAF), può la Commissione far sapere in che modo la stessa Commissione e l'Ufficio di lotta contro le frodi, il quale è competente per indagare su casi di frode ai danni del bilancio comunitario, hanno salvaguardato il denaro dei cittadini europei? In che modo la Commissione e l'OLAF hanno dato il loro contributo in questo grave caso esigendo completa trasparenza? Quali sono le conclusioni della Commissione e dell'OLAF in questo affare?
<SPEAKER ID="402" NAME="Siim Kallas" LANGUAGE="EN">
La Commissione vigila con estrema attenzione su tutti i casi di corruzione in Europa, ma voglio precisare che attualmente il numero di casi in cui è direttamente o indirettamente coinvolta la Siemens e in cui sono stati spesi fondi comunitari è alquanto esiguo. Di seguito illustrerò quattro dei casi in questione.
<P>
Alcuni fatti su cui sta attualmente indagando l'Ufficio europeo per la lotta antifrode (OLAF), conclusi nell'ultimo trimestre del 2003 e relativi ad aiuti esterni, sono oggetto di un procedimento giudiziario in Germania. L'OLAF sta seguendo attentamente lo svolgimento del processo presso la magistratura tedesca.
<P>
Un secondo caso dell'OLAF riguarda progetti finanziati dalla Banca europea per gli investimenti (BEI): le indagini sono ancora in corso e concernono le procedure di appalto pubblico.
<P>
L'OLAF sta valutando un altro caso, concernente anch'esso progetti finanziati dalla Banca europea per gli investimenti, in relazione alle procedure di appalto pubblico adottate al fine di stabilire se sussistano sospetti sufficientemente fondati di frode o irregolarità a danno degli interessi finanziari dell'UE. In base all'esito di tale valutazione, l'OLAF deciderà se procedere o meno.
<P>
Il quarto caso concerne una sentenza pronunciata il 4 novembre 2008 dalla Corte suprema spagnola a seguito di una malversazione dei fondi strutturali in cui era implicata in origine anche la Siemens. Le indagini delle autorità nazionali furono svolte nella metà degli anni novanta e il relativo procedimento giudiziario è stato seguito attentamente dall'Unità di coordinamento della lotta antifrode (UCLAF) e successivamente dall'OLAF. La sentenza prevedeva tra l'altro pene detentive per diverse persone e numerose ammende per falsificazione. E' opportuno precisare tuttavia che in questa fattispecie la Siemens fu assolta in prima istanza dal tribunale penale di Madrid il 22 giugno 2006.
<P>
In queste fattispecie occorre tenere presente che l'OLAF non è un'agenzia di polizia, bensì un organismo che opera in stretta collaborazione con gli Stati membri, i quali hanno un obbligo di comunicazione nei confronti dell'Ufficio antifrode che ovviamente segue e interviene su tutti i casi in cui sono coinvolti o sottoposti a indagine fondi dell'Unione europea.
<P>
Questo è il quadro generale della situazione. L'OLAF interviene in stretto coordinamento con le altre istituzioni internazionali attive nella lotta contro le malversazioni di fondi destinati agli aiuti umanitari e ad altri progetti.
<P>
Nel caso in cui l'onorevole deputato stesse alludendo a eventuali dettagli specifici e pertinenti di qualche caso di cui egli è a conoscenza, la Commissione lo incoraggia a trasmettere tali informazioni all'OLAF che provvederà a vagliarle e a prendere le decisioni del caso in sintonia con il proprio mandato.
<SPEAKER ID="403" NAME="Nikolaos Chountis" AFFILIATION="GUE/NGL">
(EL) Signor Presidente, signor Commissario, l'atteggiamento dei greci nei confronti dello scandalo Siemens è stato illustrato fedelmente dalla stampa. In pratica, la sensazione è che questo scandalo, il più importante verificatosi in Grecia dal dopoguerra, sia destinato a cadere in prescrizione a seguito della seconda sentenza della Corte costituzionale tedesca, la quale ha stabilito che l'ex amministratore delegato di Siemens Hellas e mente della frode, il signor Christoforakos, non può essere estradato dalla Germania alla Grecia.
<P>
Questa è la sensazione diffusa. Questa è la piega che hanno preso gli eventi in Grecia in relazione a uno scandalo in cui, stando alle confessioni e alle condanne dei tribunali tedeschi, sono implicati funzionari pubblici che per anni hanno intascato denaro sporco per aggiudicare un numero imprecisato di appalti e contratti alla Siemens.
<P>
Ripeto la mia interrogazione, signor Commissario. Tutti sanno che la maggioranza di questi appalti concerneva lavori cofinanziati, ma solo i suoi servizi - come purtroppo la sua risposta odierna mi conferma - fingono di non saperlo e si rifugiano dietro a quelle che considero interpretazioni arbitrarie della normativa comunitaria. A ogni domanda segue sempre la medesima risposta: forniteci informazioni, stiamo indagando, teniamo la situazione sotto controllo. Adesso voglio una risposta precisa. Commissario, è vostro dovere spendere oculatamente il denaro dei contribuenti europei. Quali misure adotterà la Commissione per condurre dinanzi alla giustizia coloro che hanno violato con certezza la legislazione comunitaria in materia di appalti?
<SPEAKER ID="404" NAME="Siim Kallas" LANGUAGE="EN">
Per l'ambito che mi compete ai fini dello scarico del bilancio, comparirò a breve dinanzi a questo Parlamento e alla commissione per il controllo dei bilanci e illustrerò i provvedimenti che bisognerebbe adottare al fine di proteggere il denaro dell'Unione e assicurarsi che sia utilizzato in maniera idonea. Si tratta infatti di un argomento molto vasto.
<P>
Ribadisco che, se lei è in possesso di informazioni relative a un utilizzo improprio dei fondi stanziati nell'ambito di progetti cofinanziati, saremmo più che lieti, insieme alla direzione regionale della Politica regionale e agli altri servizi della Commissione, di ricevere tali informazioni. Le posso assicurare che simili comunicazioni sono trattate con la massima serietà.
<P>
Inoltre, per quanto concerne l'estradizione di una persona da uno Stato membro all'altro, questa è di competenza esclusiva degli Stati membri e nessuna direzione generale del mio ambito di competenza può fare alcunché per favorire una simile procedura giudiziaria.
<P>
Oggetto: Contrabbando di sigarette e gettito fiscale
<P>
Un comunicato stampa rilasciato in agosto dall'Ufficio europeo per la lotta antifrode riportava la condanna di un grosso contrabbandiere di sigarette negli Stati Uniti. Si tratta certamente di un evento positivo, ma resta comunque il fatto che il traffico illegale di sigarette costa all'UE una cifra pari a 9,5 miliardi di euro l'anno in gettito fiscale mancato, e che questo denaro finisce nelle mani di criminali ed è stato utilizzato per finanziare organizzazioni terroristiche come la Real IRA.
<P>
Qual è la strategia della Commissione per affrontare il fatto che il 97% delle sigarette illegali elude la legittima rete fiscale a danno dei contribuenti europei e successivamente a scapito della sicurezza europea?
<SPEAKER ID="406" NAME="Siim Kallas" LANGUAGE="EN">
Desidero ringraziare l'onorevole parlamentare per un'interrogazione che mi consente di ritornare su questo grave problema che arreca danno ai bilanci degli Stati membri. Anche questo è un ambito in cui sono gli Stati membri a intervenire, ma è fondamentale la cooperazione tra di essi, peraltro il nostro servizio, l'Ufficio europeo per la lotta antifrode (OLAF), è molto attivo e svolge un ruolo importante nella lotta contro il contrabbando internazionale di sigarette.
<P>
L'OLAF persegue una strategia chiara, essenzialmente assistendo le autorità di polizia di tutta l'Unione europea nei loro casi, organizzando e coordinando le operazioni su scala europea. L'operazione Diabolo del 2007 ha riguardato prodotti contraffatti cinesi trasportati di contrabbando in territorio comunitario in container; l'operazione Mudan nel 2008 ha contrastato il fenomeno crescente del contrabbando di sigarette tramite posta, mentre Diabolo II ha perseguito i medesimi obiettivi della prima operazione Diabolo e si è svolta durante lo scorso settembre.
<P>
L'OLAF allerta i partner sulle minacce emergenti e collabora con gli Stati membri, promovendo in ultima analisi una forma di cooperazione internazionale. L'operato dell'Ufficio dimostra che tale cooperazione dovrebbe essere potenziata e devo altresì dire che si sono verificati due fatti molto importanti durante il mandato quinquennale di questa Commissione in cui l'OLAF si è dimostrato estremamente utile.
<P>
Mi riferisco all'accordo con Philip Morris e al successivo accordo siglato con Japan Tobacco nel dicembre 2007, con cui due delle più importanti imprese del settore hanno riconosciuto le loro inadempienze nell'assicurare un commercio legittimo delle sigarette ed effettuato versamenti considerevoli nelle casse comunitarie. Esse si sono inoltre impegnate a una collaborazione stretta contro il contrabbando di sigarette, anche se ciò non è favorevole ai loro interessi.
<P>
Questi sono due risultati di vasta portata e il più recente accordo con Japan Tobacco è stato firmato da tutti gli Stati membri.
<P>
Proseguiamo la cooperazione in questo difficile ambito, credo comunque che con questi due importanti accordi lo scenario sia leggermente cambiato e notiamo alcuni modesti progressi.
<P>
Il caso menzionato dall'onorevole deputato di condanna e detenzione di un cittadino straniero è molto importante e il frutto di una tra le numerose indagini internazionali coordinate dall'Ufficio ai sensi di tale accordo. Nell'Unione europea sono stati numerosi i casi giudiziari basati sul lavoro dell'OLAF.
<P>
Questa è la prima condanna in un paese terzo di un cittadino extracomunitari per il contrabbando di sigarette nell'UE e il risultato di una cooperazione su scala mondiale. Potrei fornirvi un resoconto ancora più dettagliato tramite i funzionari di collegamento operanti in Cina e altrove. E' nell'interesse di noi tutti promuovere questa cooperazione e lottare contro il contrabbando di sigarette.
<SPEAKER ID="407" NAME="Gay Mitchell" AFFILIATION="PPE">
(EN) Senza considerare i posti di lavoro messi a rischio nelle imprese legittime, le implicazioni sanitarie di questo accordo sono eccezionali. La metà dei degenti nel maggiore ospedale irlandese, il St James's Hospital, è ricoverata per patologie legate al fumo. Volendo verificare, anche negli altri Stati membri, si riscontrerebbe una situazione analoga. Le sigarette di contrabbando contribuiscono al problema ma non pagano neppure una parte del costo sanitario conseguente.
<P>
Mi risulta che il traffico illecito di sigarette verso l'Unione europea sia stimato in 9,5 miliardi di euro, di cui il 97 per cento sfugge ai controlli. Non sarebbe opportuno che la Commissione adottasse una strategia articolata che contempli, per esempio, la possibilità di affrontare il problema tramite un servizio di guardia costiera?
<SPEAKER ID="408" NAME="Siim Kallas" LANGUAGE="EN">
Di recente mi sono recato in un paese al di fuori dell'Unione europea dove non vige il divieto di fumo e mi sono improvvisamente reso conto dell'enorme differenza che intercorre con l'Unione europea, dove almeno non si sente l'odore delle sigarette nei luoghi pubblici. Credo che questo sia stato un provvedimento fondamentale per scongiurare i rischi alla salute.
<P>
In relazione alla lotta contro il contrabbando di sigarette, dobbiamo avvalerci al massimo delle forze di polizia. Questa è senz'altro la priorità principale, poiché è compito della polizia di frontiera degli Stati membri sequestrare le sigarette illegali.
<P>
Personalmente ho visitato un porto dotato di un'attrezzatura molto sofisticata per l'individuazione dei carichi di sigarette di contrabbando, ma questa rimane una competenza esclusiva di ogni Stato membro. Da parte nostra, possiamo solo agevolare il lavoro, fornire informazioni e aiutare per quanto possibile gli Stati membri. Ma è compito delle guardie confinarie nazionali sequestrare i carichi e bloccarli alle frontiere.
<SPEAKER ID="409" NAME="Paul Rübig" AFFILIATION="PPE">
(DE) Signor Commissario, il contrabbando di sigarette si articola in tre flussi: quello di denaro, quello della merce e, da ultimo, quello dei documenti di accompagnamento. Sarebbe possibile introdurre una tassazione o imposizione fiscale ad hoc per i movimenti di denaro che, in definitiva, sono noti e confluiscono qui?
<P>
Abbiamo infatti una certa dimestichezza con le imposte sulle transazioni finanziarie che ci consentirebbe di esercitare la pressione fiscale non a livello di prodotto o di documentazione, bensì sulle relative operazioni finanziarie. Sarebbe interessante adottare una simile impostazione con paesi come la Svizzera.
<SPEAKER ID="410" NAME="Siim Kallas" LANGUAGE="EN">
Convengo che la questione sia molto importante per le autorità fiscali. L'accisa sui prodotti del tabacco in Europa è alquanto elevata ma in base all'esperienza maturata nella definizione dell'accordo con Philip Morris e Japan Tobacco so che tale imposta va a colpire in larga misura queste medesime imprese, che sono anche le nostre maggiori produttrici di tabacco. Siamo riusciti a instaurare una cooperazione con loro. Per quanto concerne la Svizzera, non siamo a conoscenza di comportamenti irregolari della Svizzera in questo settore. Tutti gli stati riconoscono i danni causati dal traffico illegale delle sigarette e se avremo qualche indizio non mancheremo di contattare le autorità svizzere.
<SPEAKER ID="411" NAME="Presidente">
Poiché l'autore non è presente, l'interrogazione n. 27 decade.
<P>

<P>
Oggetto: L'istruzione nella nuova strategia politica europea
<P>
Nell'attuale contesto di recessione economica, da più parti si è auspicata una nuova strategia europea per l'occupazione e una crescita sostenibile e intelligente. In tale quadro sono state formulate diverse raccomandazioni in settori molto diversi, ma non sono state date indicazioni sull'istruzione, né si conoscono al riguardo iniziative concrete della Commissione o degli Stati membri.
<P>
Tenendo conto della necessità di completare l'attuazione, non priva di difficoltà, del processo di Bologna, di ammodernare le università e i centri d'istruzione superiore, di promuovere il triangolo istruzione-innovazione-ricerca, nonché di incoraggiare l'omologazione della formazione professionale a livello europeo, può la Commissione far sapere se intende prendere misure o iniziative in tale campo, nella prospettiva della nuova strategia europea, in modo da conseguire entro il 2010 uno spazio europeo d'istruzione superiore perfettamente integrato, competitivo a livello mondiale, che favorisca l'integrazione sociale e sia di qualità elevata?
<SPEAKER ID="413" NAME="Maroš Šefčovič" LANGUAGE="EN">
La ringrazio per questa domanda, così pertinente alla situazione attuale. Vorrei sottolineare che sotto l'insegna della strategia di Lisbona per la crescita e l'occupazione la Commissione sta perseguendo da diversi anni il proprio programma di ammodernamento dell'istruzione superiore europea.
<P>
Tale programma si sviluppa in particolare attorno a tre ambiti specifici: piano di studi, governance e finanziamenti. Le riforme dei percorsi formativi sono state elaborate nell'ambito del processo di Bologna volto a creare uno spazio europeo d'istruzione superiore entro il 2010.
<P>
Com'è noto, il processo di Bologna non è partito su iniziativa della Commissione, bensì da un processo intergovernativo di 46 paesi europei. La Commissione ne riconosce però l'importanza cruciale, vi ha aderito e lo sostiene appieno in ragione della sua rilevanza all'interno del programma di ammodernamento per l'istruzione superiore varato dalla Commissione.
<P>
Per citare solo alcune delle iniziative attuate nell'ultimo anno, ricordo la promozione del triangolo della conoscenza mediante la creazione dell'Istituto europeo per l'innovazione e la tecnologia, il lavoro per il riconoscimento dei titoli di studio e di formazione in Europa, l'introduzione di un quadro europeo delle qualifiche per la formazione permanente, il sistema europeo di accumulazione e trasferimento dei crediti, i supplementi al diploma e i crediti europei per l'istruzione e la formazione professionale.
<P>
Tra i nostri obiettivi figura quello di rendere l'istruzione superiore europea più trasparente e raffrontabile; a tal fine sono stati avviati alcuni progetti per la classificazione degli istituti d'istruzione superiore.
<P>
La Commissione riconosce dunque l'importanza cruciale del mercato del lavoro di oggi e di domani, oltre a comprendere le criticità che lo contraddistinguono e che penalizzano specialmente i giovani. Ciò ci ha indotti a varare l'iniziativa New skills for new jobs e a creare un forum sul dialogo università-imprese dove stiamo avendo importanti scambi di pareri ed esperienze tra mondo accademico e imprese.
<P>
Per quanto concerne lo spazio europeo d'istruzione superiore, i paesi aderenti sono concordi nel riconoscere che, nonostante i risultati ottenuti sinora e dal 1999, il progetto non potrà concludersi nel 2010 ma dovrà protrarsi almeno fino al 2020.
<P>
Dal punto di vista della Commissione, il processo di Bologna dovrebbe concentrarsi nei prossimi anni su come incrementare la mobilità nell'istruzione superiore, rafforzare la dimensione sociale garantendo un accesso equo all'istruzione superiore e acquisire una dimensione globale, ovvero sviluppare la cooperazione tra gli istituti d'istruzione superiore europei e i loro partner di tutto il mondo.
<SPEAKER ID="414" NAME="Maria Badia i Cutchet" AFFILIATION="S&amp;D">
(ES) Signor Presidente, signor Commissario, per la seconda volta ho oggi il piacere di interrogarla e di ascoltare le sue risposte. La ringrazio per le sue parole, da cui comprendo che giudichiamo nello stesso modo quanto sta accadendo all'interno del processo di Bologna.
<P>
La mia domanda riguardava maggiormente sia il futuro immediato che quello meno immediato, giacché la crisi economica in corso sta mettendo in luce l'esistenza di tutta una serie di settori, alcuni dei quali piuttosto maturi, che non creeranno nuova occupazione. E stiamo parlando di nuovi posti di lavoro in una nuova economia che peraltro vogliamo anche definire "verde”.
<P>
La mia domanda è dunque: in quale modo questa nuova situazione, questa nuova economia che stiamo cercando di avviare, può tradursi in piani e studi, a livello accademico e di formazione professionale, in particolare nel momento attuale in cui, come sapete perfettamente, abbiamo già cominciato a realizzare il processo di Copenaghen per la formazione professionale?
<P>
Vorrei che lei ci illustrasse meglio il suo punto di vista su questo aspetto.
<SPEAKER ID="415" NAME="Maroš Šefčovič" LANGUAGE="EN">
Ritengo che l'aspetto da lei evidenziato rappresenti un problema molto importante. Questa mattina abbiamo già discusso dei 78 milioni di lavoratori nell'Unione europea in possesso di qualifiche modeste o elementari ed è palese che entro la data da noi fissata del 2020 non disporremo più di altrettanti impieghi per lavoratori poco qualificati .
<P>
Diventa pertanto assolutamente imperativo prepararci per i tempi a venire aggiornando e modernizzando il nostro sistema d'istruzione. Dobbiamo proseguire le nostre analisi e ricerche al fine di individuare le qualifiche e i lavori di domani. Dobbiamo dotare di strumenti adeguati i giovani in particolare, ma anche la generazione di mezzo.
<P>
Intendiamo proseguire il nostro lavoro di ricerca entro il quadro strategico di "Istruzione e formazione 2020” per la cooperazione politica e l'apprendimento reciproco. Questo è solo uno degli ambiti in cui vorremmo proseguire la cooperazione con le istituzioni educative e le aziende sulle necessità future, allo scopo di esplorare la gamma più vasta e pertinente possibile di competenze che i nostri cittadini dovranno possedere entro il 2020.
<SPEAKER ID="416" NAME="Gay Mitchell" AFFILIATION="PPE">
(EN) L'istruzione resta senz'altro in larga misura una prerogativa dei governi nazionali, ma un aspetto che il signor commissario potrebbe aiutare a coordinare è il lavoro necessario per porre fine a quello che definirei l'apartheid del sistema d'istruzione. In ampi settori della nostra società i cittadini non hanno semplicemente la possibilità di accedere all'istruzione di terzo grado.
<P>
Se prendo l'esempio di Dublino, potrei indicarvi cinque quartieri da cui proviene il 75 per cento dei detenuti del Mountjoy Jail, il nostro più grande penitenziario. E' superfluo dire che l'accesso all'istruzione di terzo grado in tali quartieri è rimasto molto basso anche nel XXI secolo. Presumo che situazioni analoghe si presentino in tutta Europa. Non sarebbe possibile fissare alcuni standard per porre termine all'apartheid e aprire l'istruzione di terzo grado a tutti?
<SPEAKER ID="417" NAME="Maroš Šefčovič" LANGUAGE="EN">
All'inizio della sua interrogazione lei ha analizzato con estrema chiarezza l'attuale divisione del lavoro e delle competenze, ma la Commissione è fortemente impegnata a sostenere qualsiasi iniziativa volta a incrementare la percentuale di cittadini che raggiungono il massimo livello d'istruzione. E' evidente che solo migliorando il livello di scolarizzazione e l'accesso a un'istruzione accademica di qualità, come lei stesso ha affermato, saremo in grado di mantenere un'economia di punta, oltre a salvaguardare la ricchezza e l'elevato tenore di vita di cui godiamo oggi in Europa.
<P>
Penso che la Commissione e gli Stati membri debbano lavorare in stretto contatto su questo fronte al fine di creare le premesse per consentire agli studenti provenienti da contesti socioeconomici svantaggiati di avere un'opportunità e un accesso adeguati all'istruzione superiore e universitaria.
<SPEAKER ID="418" NAME="Silvia-Adriana Ţicău" AFFILIATION="S&amp;D">
(EN) Al giorno d'oggi, il 19 per cento dei giovani europei abbandona la scuola. L'Unione europea non può conseguire una crescita economica sostenibile se non investe nell'istruzione e nella ricerca. A oggi, solo cinque Stati membri investono oltre il 2 per cento del PIL in ricerca e innovazione.
<P>
La crisi economica sta causando una contrazione del PIL degli Stati membri e di conseguenza anche del bilancio comunitario. Sussiste il rischio che le dotazioni di bilancio per l'istruzione e la ricerca saranno ridotte negli anni a venire. Nondimeno, l'Unione europea deve investire nell'istruzione e nell'innovazione per mantenere la propria competitività economica e creare nuovi posti di lavoro.
<P>
Quali provvedimenti può adottare la Commissione, in congiunzione con gli Stati membri, al fine di garantire un livello minimo di investimenti nella ricerca e nell'istruzione nei prossimi anni?
<SPEAKER ID="419" NAME="Maroš Šefčovič" LANGUAGE="EN">
Sono perfettamente d'accordo con lei nel ritenere estremamente elevata la percentuale di giovani in Europa che abbandonano gli studi. Ci eravamo prefissati di ridurre l'abbandono scolastico al 10 per cento entro il 2010. Oggi appare evidente che tale valore non potrà essere raggiunto perché attualmente ci aggiriamo attorno al 15 per cento. Convengo con lei che ciò non contribuisce di certo a migliorare la qualità dei nostri sistemi d'istruzione in Europa.
<P>
E' altrettanto vero che si moltiplicano le discussioni sul bilancio nelle circostanze attuali, in cui i governi nazionali sono messi alle strette tra gestione del denaro pubblico e finanziamento di pacchetti di incentivi e optano spesso per strategie d'uscita intese a rimettere in piedi le finanze pubbliche nei prossimi anni.
<P>
Quali dovrebbero essere le priorità? Dove dobbiamo porre l'accento? Credo abbiate già notato che dalla parte della Commissione si leva sempre una voce convinta a favore del mantenimento di un livello adeguato di finanziamento per la ricerca e l'innovazione nei settori dell'istruzione, perché solo così, a nostro giudizio, potremo mantenere e migliorare la nostra competitività, oltre a preparare i nostri futuri ricercatori e lavoratori in comparti altamente competitivi a prestazioni più eccellenti in futuro.
<P>
Non mancherete certo di sentire appelli, da parte della Commissione, affinché i finanziamenti per le attività di tipo educativo, la ricerca e l'innovazione si attestino sui migliori livelli possibili, anche in queste difficilissime condizioni economiche.
<P>
Oggetto: Misure volte a garantire l'accesso dei giovani a un'istruzione di qualità, a incoraggiarli e sostenerli affinché proseguano gli studi, e a facilitarne l'entrata nel mercato del lavoro
<P>
Nell'UE ci sono 96 milioni di giovani di età compresa tra i 15 e i 29 anni, che rappresentano quasi il 20% della popolazione totale. Secondo le statistiche Eurostat per il 2007, il 20% dei giovani sotto i 25 anni sono a rischio di povertà, mentre un posto di lavoro stabile è sempre più difficile da trovare a causa della crisi economica e finanziaria. Circa il 15% dei giovani europei abbandona la scuola. Nel febbraio 2009, circa il 17,5% dei cittadini europei sotto i 25 anni non aveva un lavoro, il che significa che il tasso di disoccupazione in tale fascia d'età è ancor più del doppio del tasso di disoccupazione generale a livello dell'UE, che per lo stesso periodo era del 7,9%. Inoltre, molti giovani europei sono costretti ad accettare posti di lavoro temporanei perché non riescono a trovare posti permanenti.
<P>
Considerando che il futuro dell'UE dipende dalle giovani generazioni, può la Commissione indicare quali misure intende adottare per garantire ai giovani l'accesso a un'istruzione di qualità, per incoraggiarli e sostenerli affinché proseguano gli studi, e per facilitarne l'entrata nel mercato del lavoro, garantendo così una migliore integrazione dei medesimi nella società?
<SPEAKER ID="421" NAME="Maroš Šefčovič" LANGUAGE="EN">
Signor Presidente, riprendo alcune delle argomentazioni formulate nella risposta precedente, ma si tratta di una questione che riveste un'importanza notevole e tenterò dunque di fornire informazioni supplementari nella mia risposta a questa interrogazione.
<P>
Come sapete, ai sensi degli articoli 149 e 150 del trattato CE, i contenuti e l'organizzazione dei sistemi d'istruzione e di formazione sono di competenza degli Stati membri. Spetta infatti agli Stati decidere in merito ai contenuti dei loro piani di studio per l'istruzione e la formazione di ogni ordine e grado.
<P>
Nondimeno, la Commissione riconosce l'importanza della questione sollevata dall'onorevole deputato e coadiuva gli Stati membri nell'attuazione delle loro riforme mediante il metodo aperto del coordinamento.
<P>
La raccomandazione del 2006 relativa alle competenze chiave per la formazione permanente illustra le competenze fondamentali che i giovani dovrebbero acquisire nel corso della loro istruzione e formazione iniziale per prepararsi alla vita adulta, consentendo loro di sviluppare competenze eccellenti per il lavoro nel futuro. In quest'ottica sarebbe opportuno analizzare anche il quadro strategico precedentemente menzionato per la cooperazione europea nel settore dell'istruzione e della formazione (ET 2020). Vorrei sottolineare che, tra le aree prioritarie per il primo ciclo di questo programma, la Commissione intende sviluppare la cooperazione tra gli Stati membri per migliorare le competenze di base di lettura, matematica e scienza, nonché moltiplicare gli sforzi per ridurre il numero di abbandoni scolastici.
<P>
Attraverso il processo di Copenaghen, gli Stati membri dell'Unione europea hanno migliorato la loro cooperazione e lo scambio di esperienze, potenziato l'interazione tra la formazione e l'istruzione professionale da una parte e il mercato del lavoro dall'altra, al fine di aiutare i giovani a entrare nel mercato del lavoro con migliori opportunità. Una priorità centrale rimane quella di migliorare l'attrattività e la qualità della formazione professionale, nonché di diffondere il concetto della formazione permanente e delle politiche a questa connesse al fine di rendere la forza lavoro europea flessibile e capace di adattarsi ai cambiamenti del mercato del lavoro.
<P>
Volendo fare riferimento ad altri programmi, l'iniziativa per la mobilità all'interno del programma Leonardo è uno strumento estremamente efficace per aiutare i giovani a entrare nel mercato del lavoro. Tale programma riguarda in particolare gli apprendisti e gli altri giovani lavoratori, cui consente di svolgere una parte della loro formazione in un altro paese. Finora i risultati sono stati molto positivi perché queste esperienze lavorative all'estero migliorano competenze che sono utili per i datori di lavoro, come le conoscenze linguistiche e le competenze interculturali.
<P>
Ritengo opportuno menzionare in questo ambito anche il programma Erasmus, seppure con un'accezione leggermente diversa. Infatti finora tale programma si è occupato principalmente dello scambio di studenti tra le università, anche se dal 2007 ha cominciato a organizzare anche collocamenti di studenti nelle imprese. L'iniziativa ha riscosso un notevole successo sin dall'inizio; soltanto nel primo anno di attivazione, oltre 20 000 studenti hanno compiuto un'esperienza lavorativa all'estero e sono state oltre 15 000 le aziende coinvolte. Questo è solo un esempio di come possiamo incrementare le prospettive di occupazione dei laureati e migliorare la cooperazione tra università e imprese.
<P>
Le ricadute positive del processo di Bologna in termini di mobilità degli studenti e cooperazione tra università e istituti di istruzione superiore sono già state oggetto di discussione e non mi soffermerò dunque su quanto esposto appena pochi minuti fa.
<P>
In conclusione, vorrei sottolineare che la Commissione riconosce le difficoltà specifiche cui i giovani devono far fronte quando si affacciano sul mercato del lavoro. Nell'ambito della strategia di Lisbona per la crescita e l'occupazione, la Commissione e il Consiglio europeo hanno posto l'accento in particolare sulla necessità di migliorare le prospettive occupazionali dei giovani. Con l'approvazione del Patto europeo per la gioventù nel 2005, gli Stati membri si sono impegnati a concentrarsi maggiormente sull'integrazione dei giovani nell'istruzione, nel lavoro e nella società in genere, ma i primi risultati, di per sé molto promettenti, si sono arenati a causa dell'attuale crisi economica. E' vero che i giovani sono stati quelli colpiti con maggiore durezza dalla crisi e i primi a perdere il posto di lavoro nella situazione attuale. Nella comunicazione "Un impegno comune per l'occupazione” del giugno 2009, la Commissione ha incoraggiato gli Stati membri e le parti sociali a fare in modo che i giovani possano accedere a un'istruzione e a una formazione di qualità, nonostante il contesto economico difficile, e in particolare ad apprendistati e tirocini di prim'ordine.
<SPEAKER ID="422" NAME="Silvia-Adriana Ţicău" AFFILIATION="S&amp;D">
(RO) Sussiste il rischio che la crisi economica renda più difficoltoso per i giovani trovare un posto di lavoro e che li costringa ad accettare impieghi inferiori al loro livello di qualifica o li condanni a periodi più prolungati di disoccupazione. La Commissione dovrebbe fare in modo che questi giovani abbiano la possibilità di ricevere una formazione nei periodi in cui sono disoccupati e che non siano penalizzati durante la ricerca di lavoro da determinati requisiti, come ad esempio quello di avere maturato un'esperienza pregressa minima che talvolta è di 5-10 anni. Quali misure intende adottare la Commissione a tale riguardo?
<SPEAKER ID="423" NAME="Maroš Šefčovič" LANGUAGE="EN">
Convengo assolutamente con lei che, nelle circostanze attuali, la Commissione e gli Stati membri devono dare prova di creatività per migliorare le condizioni dei giovani e aiutarli a mantenere il posto di lavoro oppure, ove l'abbiano perso, per offrire loro una formazione e prepararli meglio all'occasione seguente, al potenziale lavoro successivo. La Commissione sta lavorando fianco a fianco con gli Stati membri e gli esperti. Allo stato attuale, tre sono gli ambiti di riflessione: come utilizzare questo periodo per consentire ai giovani di acquisire le competenze di base necessarie e cruciali; come rendere l'istruzione di qualità più accessibile a tutti e come garantire la qualità dell'insegnamento e dell'apprendimento nelle scuole. Credo che queste siano le premesse fondamentali per preparare i giovani a sormontare questo periodo davvero difficile ed equipaggiarli per affrontare la nuova ondata di lavori che, auspicabilmente, verranno a crearsi una volta superata la crisi.
<P>
Oggetto: Volontariato nello sport
<P>
Può la Commissione illustrare le iniziative che intende portare avanti per promuovere maggiormente il volontariato nello sport a livello europeo?
<SPEAKER ID="425" NAME="Maroš Šefčovič" LANGUAGE="EN">
Il volontariato nelle attività del terzo settore riveste un ruolo importante nella politica comunitaria in ragione dei vantaggi che porta alla società in termini di coesione, inclusione, democrazia e cittadinanza, oltre a offrirci un evidente valore economico intrinseco. Il volontariato offre svariate opportunità di istruzione informale e merita un giusto riconoscimento. Esso trova posto in svariati settori, ma in ambito sportivo si struttura secondo caratteristiche specifiche.
<P>
L'attività di volontariato nello sport costituisce il pilastro per l'organizzazione, la gestione e lo svolgimento delle attività sportive nei nuovi Stati membri, sicché svolge un ruolo fondamentale a sostegno dell'intera struttura sportiva. Tale importanza del volontariato nello sport è stata riconosciuta a più riprese dall'Unione europea a livello politico. Nel Libro bianco sullo sport del 2007, la Commissione ha riconosciuto esplicitamente il ruolo dell'attività di volontariato quale comune denominatore dell'approccio europeo allo sport. Con il piano d'azione Pierre de Coubertin, il Libro bianco si prefigge di incoraggiare il volontariato nello sport e nelle organizzazioni sportive senza scopo di lucro tramite azioni specifiche, quale per esempio uno studio sul volontariato e lo scambio di buone prassi all'interno del gruppo di lavoro informale dell'Unione "Organizzazione sportiva senza scopo di lucro”.
<P>
Alcuni progetti relativi al volontariato nello sport sono stati finanziati tramite i programmi Europa per i cittadini e Gioventù in azione. Un nuovo studio sul volontariato è stato inaugurato nella primavera di quest'anno e descriverà le attività di volontariato in tutti e 27 gli Stati membri. Avremo così a disposizione un'analisi approfondita delle maggiori opportunità e criticità, cui seguirà una raccomandazione agli Stati membri dell'Unione europea, alla società civile e alle organizzazioni sportive. I risultati dello studio sono attesi prima della fine del 2009, dunque li riceveremo senz'altro nelle prossime settimane.
<P>
Pensiamo che questo studio consentirà di approfondire la conoscenza del volontariato negli sport, sia in termini sociali che economici, e costituirà il documento di riferimento per rispondere alla richiesta politica di una promozione delle attività di volontariato nello sport e della sua struttura in un contesto comunitario.
<P>
Come sancito dalla sua proposta che deve ancora completare l'iter legislativo, la Commissione intende promuovere il volontariato nello sport anche in occasione dell'Anno europeo del volontariato nel 2011. Nell'ipotesi che il trattato di Lisbona entri in vigore, l'attuazione delle nuove disposizioni in materia di sport, che includono anche un riferimento alla promozione delle strutture sportive basate su attività di volontariato a livello comunitario, renderanno necessaria una nuova riflessione. In tale caso, la Commissione terrà consultazioni con tutti i portatori d'interesse al fine di disegnare una politica e iniziative adeguate in grado di fornire un significativo valore aggiunto comunitario.
<SPEAKER ID="426" NAME="Liam Aylward" AFFILIATION="ALDE">
(EN) Porgo i miei ringraziamenti al commissario, in particolare per avere menzionato il Libro bianco sullo sport.
<P>
Vorrei accennare al problema dell'obesità, attualmente uno dei maggiori problemi per la sanità pubblica in Europa. Si stima che nell'Unione europea vi siano 22 milioni di bambini sovrappeso e di questi 5,1 milioni sono considerati obesi. L'aumento dell'obesità infantile è fonte di gravi preoccupazioni. Data la forte correlazione tra l'obesità infantile e l'obesità in età adulta, è senz'altro meglio affrontare il problema in tenera età.
<P>
Come intende la Commissione collegare il volontariato nello sport e l'idea dello "sport per tutti” con la lotta contro l'obesità infantile in aumento all'interno dell'Unione europea e dei singoli Stati membri? Esiste la possibilità che il suo servizio attivi un programma educativo al fine di assicurare la diffusione di questo messaggio in tutta Europa e in ogni Stato membro?
<SPEAKER ID="427" NAME="Maroš Šefčovič" LANGUAGE="EN">
La ringrazio di avere sollevato questo tema molto importante che si ricollega in qualche modo anche all'interrogazione successiva. Concordo in toto con lei sul fatto che l'obesità nei bambini e successivamente negli adulti è uno dei problemi più urgenti che ci troviamo ad affrontare nell'Unione europea. Parlerò in seguito degli studi che abbiamo concluso e valutato su questo argomento, in cui appare evidente la necessità di intervenire su due fronti. Da una parte, dobbiamo lavorare con determinazione al fine di migliorare l'attività sportiva nelle scuole e di incoraggiare l'esercizio fisico anche tra gli adulti. Dall'altra parte, dobbiamo impartire chiare indicazioni alimentari.
<P>
Siete senz'altro al corrente di come tramite studi recenti sia stato appurato che negli anni cinquanta la popolazione aveva un apporto calorico giornaliero superiore a quello attuale. A quei tempi si consumavano più grassi ma non esisteva il problema dell'obesità. E' ovvio che allora le persone si muovevano molto di più e facevano molto più esercizio fisico. Tra le conclusioni che possiamo trarre vi è quella che non possiamo vincere la lotta contro l'obesità soltanto con i consigli dietetici, ma che occorre coniugare questi a un'adeguata attività fisica.
<P>
Per quanto attiene allo sport, l'Unione europea non dispone ancora di competenze concrete. Attendiamo di vedere concluso il processo di ratifica del trattato di Lisbona; a quel punto la Commissione avvierà un'ampia consultazione con le parti portatrici d'interessi per preparare iniziative positive, di qualità e fondate su un consenso ampio. Questo è uno dei temi su cui dovremo concentrarci, poiché una maniera per migliorare sensibilmente la situazione tra i bambini consiste nell'aumentare il numero di ore dedicate all'educazione fisica nelle scuole. Non sarà difficile farlo e sono persuaso che i risultati sarebbero estremamente positivi e importanti.
<SPEAKER ID="428" NAME="Marian Harkin" AFFILIATION="ALDE">
(EN) Lei ha detto nella sua risposta all'onorevole Aylward che il volontariato aggiunge un valore economico, oltre a un valore sociale, ed è proprio così. Poiché nella sua risposta ha menzionato anche il 2011 quale Anno europeo del volontariato, vorrei domandare perché la Commissione ha proposto una dotazione di appena 6 milioni di euro per quell'anno, mentre per il 2010 sono previsti 18 milioni di euro.
<P>
Il volontariato è gratuito nel senso che viene offerto senza nulla in cambio, ma questo non è un buon motivo perché la Commissione europea non investa nei 100 milioni di volontari che operano nell'Unione europea. Vorrei sentire il suo parere sull'ammontare della dotazione assegnata per tale anno, perché sinceramente ritengo che non sia sufficiente.
<SPEAKER ID="429" NAME="Maroš Šefčovič" LANGUAGE="EN">
Mi sono appena consultato con il mio chef de cabinet per fornirle una risposta quanto più precisa possibile. Stando alle informazioni a mia disposizione, all'Anno del volontariato sono stati destinati 8 milioni di euro. Credo che con una programmazione adeguata - sulla quale spero potremo cominciare a lavorare presto, appena la decisione sarà stata presa - e questo importo saremo davvero in grado di evidenziare l'importanza del volontariato, i suoi effetti positivi sulla vita sociale e il risparmio che comporta nell'organizzazione di attività sociali, culturali e di altro genere. Con tale ammontare riusciremo, spero, a conseguire gli obiettivi menzionati nella sua interrogazione.
<P>
Oggetto: Libro bianco sullo sport
<P>
In conformità con gli obiettivi programmatici del Libro bianco sullo sport, quali sono i programmi messi in atto dalla Commissione per evidenziare gli effetti positivi di un miglioramento delle abitudini alimentari in Europa?
<SPEAKER ID="431" NAME="Maroš Šefčovič" LANGUAGE="EN">
Questa domanda si ricollega in parte alla precedente risposta su come possiamo diffondere abitudini alimentari migliori, favorire uno stile di vita più sano e dare un valore aggiunto europeo alle politiche nazionali messe in atto in questo ambito.
<P>
Innanzi tutto ritengo opportuno menzionare il Libro bianco della Commissione dal titolo "Una strategia europea sugli aspetti sanitari connessi all'alimentazione, al sovrappeso e all'obesità”, in cui è stata sottolineata l'importanza di misure proattive volte a invertire la tendenza verso una sempre minore attività fisica. Le azioni suggerite a favore dell'attività fisica in questo Libro bianco e nel Libro bianco sullo sport si rafforzano e integrano a vicenda.
<P>
La Commissione ha costituito un gruppo di alto livello sull'alimentazione e sull'attività fisica, in cui i rappresentanti di tutti gli Stati membri possono scambiare idee e buone prassi al fine di acquisire un quadro d'insieme su tutte le politiche pubbliche sviluppate in questo settore. Come probabilmente sapete, questo gruppo di alto livello si riunisce almeno tre volte l'anno.
<P>
Mediante il programma per la sanità pubblica, la Commissione ha finanziato, tra le altre iniziative, la creazione di reti di partenariati locali che si occupano di alimentazione e attività fisica dei giovani.
<P>
Tornando al Libro bianco sull'alimentazione, voglio evidenziare che il documento sottolinea il ruolo essenziale del settore privato e delle ONG che ci affiancano in questo sforzo per ridurre efficacemente la tendenza all'obesità.
<P>
Il lavoro della piattaforma europea per l'alimentazione, l'attività fisica e la salute sta continuando e le parti aderenti si sono impegnate a intraprendere azioni per tentare di invertire questa tendenza.
<P>
Per lo sport, il Libro bianco rimane l'unico e più importante punto di riferimento. Il documento contempla numerose possibilità d'intervento nell'ambito dello sport e della salute, riassunte nella nozione di "Attività fisica di promozione della salute” (HEPA, Health-Enhancing Physical Activity), tra le quali figura anche il sostegno alla rete HEPA. Il Libro bianco propone anche ulteriori possibilità di finanziamento per i progetti in quest'ambito, segnatamente il settimo programma quadro per la ricerca e lo sviluppo tecnologico, il programma comunitario per la sanità pubblica, i programmi Gioventù e Cittadinanza, oltre al programma per la formazione permanente.
<P>
Gli orientamenti comunitari sull'attività fisica, varati nel 2008, possono contribuire anch'essi a informare i cittadini sui benefici dell'esercizio fisico e del mantenimento di un equilibrio adeguato tra alimentazione ed esercizio fisico.
<P>
La Commissione sta realizzando un'azione preliminare in ambito sportivo al fine di preparare le prossime iniziative dell'Unione in base alle decisioni di bilancio prese dal Parlamento; l'azione preliminare del 2009 ha già mostrato chiaramente un picco d'interesse nei confronti della HEPA, cui si rivolge il 64 per cento delle candidature per quest'azione.
<SPEAKER ID="432" NAME="Brian Crowley" AFFILIATION="ALDE">
(EN) Signor Presidente, vorrei ringraziare il commissario per la sua risposta. In realtà, la mia domanda non era collegata a quella precedente, poiché volevo affrontare la questione da un altro punto di vista.
<P>
Il commissario ha menzionato due punti sui quali volevo soffermarmi, ovvero sul tipo di alimenti e sulle consuetudini alimentari da discutere nell'ambito del gruppo per l'alimentazione e la salute, nonché sulla pubblicità mendace e potenzialmente molto dannosa per la salute, diffusa da molte persone del settore, le quali associano lo sport a determinati tipi di prodotti e integratori. Anziché utilizzare prodotti naturali al fine di creare condizioni migliori e più sane per chi desidera allenarsi, queste persone ricorrono a integratori, come per esempio ormoni della crescita concentrati sotto forma di bevande o altre bibite energizzanti che sono vendute per fornire una spinta o una marcia in più ma che in realtà causano gravi problemi alla salute. Volevo pertanto associare il meglio dello sport con le pratiche adottate dagli sportivi per conquistare la loro forma, incoraggiando nel contempo le persone che praticano lo sport a livelli inferiori a rendersi conto che non sarà una bevanda a renderle i migliori sportivi al mondo.
<SPEAKER ID="433" NAME="Maroš Šefčovič" LANGUAGE="EN">
Credo che il suo punto di vista sia assolutamente corretto perché chi si reca in una palestra oggi può vedere interi ripiani colmi di svariati prodotti, integratori alimentari, bevande energizzanti, eccetera, ancora prima di essersi esercitato su una sola macchina. Ha perfettamente ragione in merito agli interessi commerciali in questo settore e alla necessità, da parte nostra, di affrontarli con la dovuta cautela al fine di trovare il giusto equilibrio tra la possibilità di offrire buoni prodotti per gli sportivi e la diffusione di informazioni adeguate sul tipo di prodotti che stanno utilizzando.
<P>
Penso che una campagna informativa sulle conseguenze negative di questo genere di prodotti potrebbe rivelarsi molto utile. A tutela del consumatore, tali prodotti devono recare una descrizione molto chiara e un'indicazione precisa delle eventuali conseguenze dannose che il loro consumo può arrecare negli sportivi. Condivido appieno l'idea che, da parte nostra, occorra riflettere su come gli effetti positivi dello sport possano essere completamente vanificati dalle conseguenze dovute all'utilizzo di prodotti dannosi per la salute.
<P>
Oggetto: Difficoltà del Teatro stabile sloveno di Trieste
<P>
L'UE ha urgente bisogno di un Commissario per i diritti umani. I diritti delle minoranze sono gravemente violati nell'UE, come dimostra l'esempio qui riportato riguardante l'Italia. Uno dei pilastri dell'identità e della cultura nazionali della minoranza slovena in Italia è il Teatro stabile sloveno di Trieste, istituito già nel lontano 1945 dalle autorità comunali, provinciali e regionali italiane.
<P>
Il teatro soffre da sempre di difficoltà finanziarie dovute all'irregolarità dei finanziamenti da parte delle autorità italiane, motivo che l'ha costretto in settembre a interrompere la sua programmazione. L'importante impegno di provvedere ai cittadini italiani membri della minoranza slovena incombe alla Repubblica italiana, ma quest'ultima non rispetta i diritti dei propri cittadini e, impedendo l'attività del teatro, esercita una politica di assimilazione attiva di una minoranza. In Slovenia tale atteggiamento è percepito come una grave violazione degli obblighi verso una minoranza, in questo caso quella slovena.
<P>
Ciò premesso, cosa può fare la Commissione per preservare il teatro sloveno di Trieste e con esso la lingua slovena?
<SPEAKER ID="435" NAME="Maroš Šefčovič" LANGUAGE="EN">
Ringrazio l'onorevole deputato per questa interrogazione. E' chiaro che egli sta saggiando tutte le vie possibili per aiutare e migliorare la situazione di tale teatro. Devo innanzi tutto evidenziare che l'azione comunitaria in ambito culturale poggia sull'articolo 151, il quale sancisce che l'azione della Comunità è intesa a incoraggiare la cooperazione tra Stati membri e, se necessario, ad appoggiare e a integrare la loro azione.
<P>
Tuttavia la decisione in merito all'assegnazione dei finanziamenti nazionali alle istituzioni culturali spetta agli Stati membri e la Comunità non ha alcuna competenza che autorizzi la Commissione a influire su tali scelte. Nondimeno, il dialogo interculturale e la promozione della diversità culturale sono obiettivi fondamentali per la cultura europea e i progetti transnazionali in questo ambito possono usufruire di una sovvenzione comunitaria nel quadro del programma per la cultura.
<P>
Tale programma si propone segnatamente di incoraggiare la creatività e la mobilità degli artisti, l'accesso pubblico alla cultura, la divulgazione dell'arte e della cultura, il dialogo interculturale, la conoscenza della storia e del patrimonio culturale dei popoli europei. I finanziamenti sono destinati esclusivamente a progetti con una dimensione europea, ovvero progetti in cui sono coinvolte almeno tre organizzazioni, oppure sei nel caso di progetti pluriennali, provenienti da diversi Stati membri.
<P>
Le sovvenzioni di funzionamento per un'istituzione culturale individuale sono ammissibili solo se questa svolge attività a livello europeo in almeno sette paesi di quelli partecipanti al programma culturale. E' opportuno menzionare qui la strategia elaborata dalla Commissione per promuovere il multilinguismo nell'Unione europea che riguarda le lingue ufficiali, nazionali, regionali, delle minoranze e dei migranti.
<P>
La comunicazione del settembre 2008 dal titolo "Il multilinguismo: una risorsa per l'Europa e un impegno comune” conferma il sostegno della Commissione a tutte le lingue parlate nella Comunità, comprese le lingue parlate dalle minoranze. Questa strategia è attuata in stretta collaborazione con gli Stati membri che mantengono comunque il potere decisionale in merito alla loro politica linguistica interna. La promozione dell'apprendimento linguistico e la diversità linguistica rientrano anche tra gli obiettivi generici del programma per la formazione permanente. Nell'ambito di tale programma, l'Unione europea sostiene progetti e reti che promuovono la diffusione di tutte le lingue presenti sul suo territorio, incluse le lingue delle minoranze.
<P>
Parimenti, occorre tenere presente che la protezione delle persone appartenenti a una minoranza è uno dei principi fondanti dell'Unione europea. La Commissione ritiene che gli Stati membri debbano avvalersi di tutti gli strumenti legali disponibili per tutelare i diritti degli individui, compresi quelli che appartengono a una minoranza, e agire proattivamente contro qualsiasi fonte di discriminazione. La Commissione europea ribadisce il proprio impegno a favore della protezione dei diritti fondamentali e della non discriminazione.
<SPEAKER ID="436" NAME="Jelko Kacin" AFFILIATION="ALDE">
(SL) La ringrazio per la sua risposta, signor Commissario. Essa risponde alla mia domanda in linea di principio, ma questa non è una questione di principio. Stiamo parlando di un problema molto specifico che tocca la vita delle persone. La Commissione ritiene invero che la questione dovrebbe rientrare tra le competenze degli Stati membri, ma questo Parlamento è dell'opinione che non tutto in Italia stia andando come dovrebbe. E proprio per questo motivo, domani voteremo in quest'Aula una risoluzione che è il risultato della discussione sulla libertà dei media in Italia. Benché, mi rendo conto, la Commissione ritenga di non avere alcuna autorità in quest'ambito, la maggioranza dei deputati crede che la Commissione possa in realtà occuparsi anche di simili questioni.
<P>
Il tema delle minoranze non riguarda semplicemente i diritti dei cittadini, bensì anche lo Stato che è responsabile per i diritti delle proprie minoranze e obbligato a rispettarli. Commissario, mi compiaccio che lei abbia menzionato la discriminazione e la necessità di contrastarla, ma è un dato di fatto che nessuna minoranza può sopravvivere se non le viene riconosciuta una discriminazione positiva. Per rimanere viva, una minoranza ha bisogno di una dose supplementare di comprensione, aiuto e sostegno morale, politico e finanziario. Questa è la discriminazione positiva che intendevo. E nel caso specifico, signor Commissario, stiamo parlando di un'istituzione che è stata creata dallo Stato in questione. Il teatro stabile sloveno è rimasto aperto e funzionante per oltre quaranta, cinquanta anni ma ogni anno si ripete la medesima storia. Rifiutarsi di concedere la sovvenzione fino all'ultimo giorno dell'anno è una forma di pressione politica e lei stesso conoscerà il proverbio diffuso in versioni simili presso tutti i popoli slavi, che recita: "Una borsa vuota non si tiene in piedi”. Occorre un intervento finanziario concreto.
<SPEAKER ID="437" NAME="Maroš Šefčovič" LANGUAGE="EN">
Comprendo perfettamente la sua preoccupazione, ma la Commissione è tenuta a operare entro chiari limiti normativi, in particolare per quanto concerne le destinazioni e gli esborsi di bilancio.
<P>
Nella mia risposta ho pertanto cercato di indicarle altre possibilità per aiutare il teatro stabile sloveno tramite fonti europee.
<P>
Allo stato attuale, l'unico modo in cui la Commissione potrebbe aiutare finanziariamente il teatro sarebbe nell'ambito di un programma culturale cui l'amministrazione del teatro dovrebbe aderire stabilendo una forma di cooperazione con organizzazioni dei paesi limitrofi. Credo che si tratti di una possibilità realizzabile. Peraltro gli effetti positivi si ripercuoterebbero non solo sui teatri, ma anche sugli altri partner con cui il teatro sloveno collaborerebbe in futuro; soltanto a queste condizioni la Commissione può valutare la possibilità di finanziare tali azioni concrete che chiaramente recano l'elemento del valore aggiunto europeo e della cooperazione europea.
<P>
Come lei stesso sa, non possiamo finanziare progetti per i quali non esiste una linea di bilancio specifica. Mi rendo perfettamente conto che la discussione su questo tema assume spesso toni molto intensi perché mette in gioco nazioni, nazionalità e lingue. Credo dunque che il Parlamento europeo sia senz'altro un luogo pertinente in cui discutere questo argomento, come lei ha evidenziato nella sua interrogazione supplementare.
<SPEAKER ID="438" NAME="Presidente">
Dichiaro concluso il Tempo delle interrogazioni.
<P>
Le interrogazioni che, per mancanza di tempo, non hanno ricevuto risposta, la riceveranno per iscritto (vedasi allegato).
