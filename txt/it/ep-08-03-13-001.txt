<CHAPTER ID="001">
Apertura della seduta
<P>
(La seduta è aperta alle 10.05)
<SPEAKER ID="005" NAME="Jim Allister" AFFILIATION="NI">
(EN) Signor Presidente, ieri pomeriggio, con un annuncio non programmato in quest'Aula, il Presidente ha fatto una dimostrazione di forza circa l'imposizione di sanzioni finanziarie a un certo numero di deputati per la protesta di dicembre. Vorrei sapere se era giusto che il Presidente pronunciasse il discorso senza usare nei confronti di quei deputati la cortesia basilare di dire loro che avrebbe fatto quell'annuncio e quando? Il Presidente ha parlato molto di cortesia ai membri di quest'Assemblea. Perché allora, io chiedo, nei confronti di noi destinatari del suo annuncio non è stata usata la cortesia di base di dirci che avrebbe proceduto in tal senso? E' troppo aspettarsi una risposta?
<SPEAKER ID="006" NAME="Presidente">
Onorevole Allister, non è compito della Presidenza giudicare sulla cortesia. Il nostro dovere è applicare il Regolamento, e lei può assolutamente essere certo che il Regolamento è stato pienamente rispettato.
<SPEAKER ID="007" NAME="Hans-Peter Martin" AFFILIATION="NI">
(DE) Signor Presidente, con riferimento, fra l'altro, all'articolo 146 del Regolamento, lei ha appena detto che è suo compito applicare il Regolamento. Non riesco a comprendere perché le sessioni continuino a iniziare con ritardo, talvolta di parecchi minuti o anche di un quarto d'ora. Si spreca così un sacco di denaro dei contribuenti. Lei è molto severo sull'osservanza del regolamento nei confronti degli avversari politici - che vogliono semplicemente un referendum o una corretta democrazia - ma non quando si tratta di lei stesso!
<P>
Se lei trattasse tutti allo stesso modo in quest'Aula, allora da tempo avrebbe dovuto avviare un procedimento contro la Presidenza per i numerosi casi di frode grave, perché proprio di questo si tratta, a mio avviso, quando le sedute continuano a iniziare in ritardo, con il conseguente spreco del denaro dei contribuenti.
<P>
In questa sede si applicano due pesi e due misure e lei deve accettare il rimprovero che questo è un Parlamento che agisce con arbitrarietà, che mette deliberatamente in disparte gli avversari politici per una serie di cavilli, mentre tollera costantemente i propri affari, anche coprendo frodi gravi!
<SPEAKER ID="008" NAME="Presidente">
La ringrazio, onorevole Martin, per le sue interessanti opinioni.
