<CHAPTER ID="012">
Ordine dei lavori
<SPEAKER ID="021" NAME="Presidente">
La versione definitiva del progetto di ordine del giorno della tornata, elaborata dalla Conferenza dei presidenti nella riunione del 10 dicembre 2009 ai sensi dell'articolo 137 del regolamento, è stata distribuita. Sono stati proposti i seguenti emendamenti:
<P>
Per quanto riguarda lunedì - nessuna modifica
<P>
Martedì
<P>
Ho ricevuto una mozione del gruppo Europa della Libertà e della Democrazia volta a inserire un'interrogazione orale alla Commissione europea sul principio di sussidiarietà. La richiesta scritta è stata presentata all'Ufficio di presidenza del Parlamento europeo. Vorrei chiedere a un rappresentante del gruppo EFD di fare una dichiarazione a tale riguardo.
<SPEAKER ID="022" NAME="Francesco Enrico Speroni">
a nome del gruppo EFD. - Signor Presidente, onorevoli colleghi, noi abbiamo chiesto di inserire nell'ordine del giorno questa interrogazione orale perché riteniamo che su un argomento così importante il Parlamento debba ricevere un'adeguata risposta ed è per questo che chiediamo la modifica dell'ordine del giorno.
<P>
(Il Parlamento manifesta il suo assenso)
<SPEAKER ID="023" NAME="Presidente">
Onorevoli colleghi, vi segnalo che l'interrogazione sarà inserita come ultimo punto nell'ordine del giorno di martedì sera. La scadenza per presentare proposte di risoluzione è fissata a martedì 15 dicembre alle ore 10.00, mentre il termine per la presentazione di proposte congiunte di risoluzione ed emendamenti è fissato a mercoledì 16 dicembre alle 10.00. La votazione si svolgerà giovedì. Quindi: ultimo punto all'ordine del giorno di domani, proposte di risoluzioni mercoledì e votazione giovedì.
<SPEAKER ID="024" NAME="Hannes Swoboda" LANGUAGE="DE">
Signor Presidente, se abbiamo capito bene, ha parlato di una risoluzione collegata alla proposta inizialmente presentata. Tuttavia, non abbiamo ancora concordato espressamente se debba o meno esservi una risoluzione.
<SPEAKER ID="025" NAME="Presidente">
In realtà è proprio così: la richiesta è stata presentata insieme alla risoluzione.
<P>
Per quanto riguarda mercoledì - nessuna modifica
<P>
Giovedì
<P>
Vi sono osservazioni riguardo al giovedì?
<SPEAKER ID="026" NAME="Fiorello Provera">
a nome del gruppo EFD. - Signor Presidente, onorevoli colleghi, giovedì prossimo si prevedono delle urgenze. Al terzo punto di queste urgenze si dovrebbe discutere della situazione in Azerbaigian. I media anche occidentali hanno riferito di una rissa che ha visto coinvolti due giovani blogger e altre due persone in un locale pubblico, c'è stato un arresto, c'è stata una condanna e io ritengo opportuno e giusto che si approfondiscano i fatti e che si verifichi se è stato fatto tutto quanto previsto dal diritto e dalla legge.
<P>
Ma contemporaneamente in questi giorni si sono verificati fatti gravissimi nelle Filippine: cinquantasette persone in fila per sostenere una candidatura alle presidenziali sono state massacrate da un gruppo armato che ha fatto appello alla situazione rivoluzionaria a prendere le armi contro il governo, al punto tale che nelle Filippine è stata approvata la legge marziale.
<P>
Ecco, io chiedo ai colleghi che al terzo punto di giovedì si sostituisca all'argomento "Azerbaigian" la situazione sulle Filippine. C'è una chiara sproporzione tra l'entità dei fatti di quanto successo in Azerbaigian rispetto...
<P>
(Il Presidente interrompe l'oratore)
