<CHAPTER ID="003">
Turno di votazioni
<SPEAKER ID="077" NAME="Presidente">
L'ordine del giorno reca le Votazioni.
<P>
(Per i dettagli dei risultati delle votazioni, cfr Processo verbale)
<P>
Prima di iniziare le votazioni, vi fornirò alcuni elementi informativi importanti, in particolare per quanto riguarda la votazione sulla relazione Fava.
<P>
Come sapete, la relazione Fava, di cui abbiamo discusso lunedì sera, è una relazione rispetto alla quale ci sono molti emendamenti. Sono abituato a presiedere le votazioni, ma non ho mai visto un fascicolo così voluminoso per una sola relazione. Forse riusciremo tuttavia ad accelerare un po' le cose.
<P>
Tutto questo non ha nulla a che vedere con l'intervento di una qualche potenza straniera; il gruppo "Unione per l'Europa delle nazioni” propone semplicemente di procedere ad alcune votazioni in blocco che ci permetteranno di risparmiare almeno mezzora. Il problema è che questa proposta è arrivata molto tardi nel corso della giornata e non è stato possibile modificare di conseguenza le liste di voto. Pertanto, se accettate di procedere con alcune votazioni in blocco, dovrete fare molta attenzione alle liste di voto. La struttura della lista non è cambiata, seguiremo lo stesso ordine, ma procederemo un po' più rapidamente.
<P>
Vorrei sapere se l'Aula è d'accordo con questa proposta che ci permetterà di risparmiare un po' di tempo.
<P>
(Applausi)
<P>
Onorevole Pirilli, credo che sarà lei a presentare questa proposta a nome del gruppo UEN.
<SPEAKER ID="078" NAME="Umberto Pirilli">
a nome del gruppo UEN. - Signor Presidente, onorevoli colleghi, faccio questa proposta a nome del gruppo e a mente dell'articolo 155, paragrafo 6, del regolamento: chiedo di votare in blocco 122 emendamenti tra di loro complementari per semplificare la procedura. Del resto, tali emendamenti sono funzionali rispetto a quelli che chiedo di votare singolarmente. Ciascuno di essi infatti ha una sua precipua valenza: dalla violazione del segreto di Stato, alla sicurezza dei cittadini e degli Stati europei, al falso rapimento di Abu Omar, spia della CIA, prelevato per essere sottratto a sicura morte e non deportato a Guantánamo, ma restituito al proprio paese dove è opportunamente protetto, vive e rilascia interviste.
<P>
Gli emendamenti quindi da sottoporre singolarmente al voto sono i seguenti: 71, 73, 113, 114, 115, 121, 122, 124, 210, 212, 213, 214 e 216. Le chiedo inoltre di effettuare una votazione individuale, emendamento per emendamento, dal 38 al 69 e dal 245 al 256. Tutti gli altri 122 emendamenti possono essere votati in blocco.
<SPEAKER ID="079" NAME="Ewa Klamt" AFFILIATION="PPE-DE">
(DE) Signor Presidente, anche se mi piacerebbe che la votazione procedesse più rapidamente, devo segnalare che il gruppo del Partito popolare europeo (Democratici cristiani) e dei Democratici europei ha presentato al Tabling Office un elenco delle votazioni che intendiamo separare, e questo elenco - che è stato anche appoggiato dal gruppo "Unione per l'Europa delle nazioni” - dev'essere seguito nella votazione. Tutto il resto può essere votato in blocco. Possiamo accettare che si proceda in questo modo, ma, in caso contrario, dovremo votare individualmente, punto per punto, su tutto.
<SPEAKER ID="080" NAME="Presidente">
Posso confermare che la richiesta del gruppo del Partito popolare europeo (Democratici cristiani) e dei Democratici europei è stata trasmessa e che effettivamente procederemo a votazioni in blocco, tranne che per le votazioni per parti separate che avete richiesto e di cui si è tenuto conto negli annunci che ho appena fatto.
<P>
Onorevole Guardans Cambó, le concedo di intervenire unicamente sulla procedura.
<SPEAKER ID="081" NAME="Ignasi Guardans Cambó" AFFILIATION="ALDE">
(FR) Per quanto concerne la procedura, non posso accettare l'idea che si voti in blocco per certi emendamenti senza averne ricevuto preventivamente la lista in forma scritta e senza un'interruzione per poterla studiare.
<P>
Perciò mi dispiace, ma ci sono dei blocchi nei quali intendiamo accogliere alcune cose e respingerne altre. Ogni frase di questa relazione conta, signor Presidente.
<P>
Se fossimo stati messi al corrente di questa proposta prima, avremmo potuto accettarla. Ma abbiamo una lista di votazioni calibrata al centimetro e non vogliamo rischiare un voto errato da parte del nostro gruppo all'unico scopo di risparmiare cinque o dieci minuti. Mi dispiace.
<SPEAKER ID="082" NAME="Presidente">
L'osservazione del nostro collega è assolutamente valida. Per questo sarà l'Aula a decidere.
<P>
Sottoporrò pertanto al voto una prima possibilità: accettare la proposta del gruppo "Unione per l'Europa delle nazioni”, che ci consentirà di votare in blocco in alcuni casi, pur mantenendo le votazioni per parti separate richieste da alcuni gruppi.
<P>
(L'Assemblea manifesta il suo assenso alla proposta)
<P>
Vi segnalo inoltre che ci sarà un'interruzione verso mezzogiorno, per ricevere un ospite prestigioso, il Presidente della Repubblica italiana. Vista la corposità del fascicolo, probabilmente interromperemo i lavori durante la votazione sulla relazione Fava. Vi prego sin d'ora di voler scusare i servizi di seduta, ma non abbiamo altre possibilità.
<SPEAKER ID="083" NAME="Cristiana Muscardini" AFFILIATION="UEN">
Signor Presidente, per non interrompere la votazione sulla relazione Fava, che come sappiamo sarà una votazione complessa, vorrei chiedere se fosse possibile, con il consenso dell'Aula, invertire l'ordine dei lavori e votare quindi prima sulle relazioni più semplici e più brevi e procedere alla votazione sulla relazione Fava successivamente all'intervento del Presidente Napolitano.
<SPEAKER ID="084" NAME="Presidente">
E' evidente, onorevole Muscardini, che se non iniziamo con la relazione Fava, non la concluderemo oggi, il che implicherebbe che dovremmo interrompere la votazione sulla relazione Fava per terminarla poi il giorno successivo, cosa che, a mio avviso, sarebbe ancora più disastrosa. Credo che capirà perché non posso accettare la sua richiesta.
<P>
Cerchiamo di procedere "allegro vivace, ma non troppo”.
