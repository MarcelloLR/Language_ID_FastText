<CHAPTER ID="002">
Dichiarazioni della Presidenza
<SPEAKER ID="006" NAME="Presidente">
Onorevoli colleghi, nell'aprire la sessione plenaria odierna, mi preme soffermarmi brevemente sul referendum svoltosi lo scorso venerdì, il cui esito mi rallegra. E' stato un grande giorno per l'Irlanda e un grande giorno per l'Europa.
<P>
(Applausi)
<P>
Ci tengo a precisare che quando è stato comunicato il risultato, mi trovavo all'altro capo dell'Europa, in Sicilia, dove l'esito della consultazione è stato accolto, così come l'avete salutato voi, con un applauso. Anche in molte altre parti d'Europa i cittadini si sono rallegrati del risultato irlandese. Gli irlandesi hanno trasmesso un segnale chiaro della loro volontà di continuare a far parte integrante di un continente unito. Míle buíochas do mhuintir na hÉireann. Mille grazie, e congratulazioni per il risultato del referendum. L'ho detto in gaelico, forse non proprio corretto, ma dovrebbe suonare più o meno così.
<P>
L'Unione europea ha dimostrato di saper dare ascolto ai timori giustificati dei suoi cittadini e di saper reagire in maniera adeguata. Le garanzie offerte all'Irlanda si sono dimostrate soddisfacenti e hanno convinto gli elettori che il trattato di Lisbona porterà vantaggi al loro paese. E' stata una vittoria della società civile, ed è una valida argomentazione nel dibattito in corso in altri paesi membri.
<P>
Vorrei sottolineare il ruolo importante svolto da imprenditori, sindacati, organizzazioni di agricoltori e pescatori, nonché dalla chiesa e dai leader sociali; il tutto ha contribuito alla vittoria del referendum.
<P>
Ci tengo inoltre a complimentarmi con il governo e l'opposizione irlandese, nonché con uno dei miei predecessori, Pat Cox, che ha guidato la campagna "Irlanda per l'Europa”. Congratulazioni a Pat Cox!
<P>
(Applausi)
<P>
Confido nel proseguimento e nel successo del processo di ratifica anche nei due Stati membri rimanenti. Il presidente della Polonia mi ha assicurato che, alla luce dell'esito positivo del referendum in Irlanda, sottoscriverà il trattato di Lisbona senza ulteriore indugio.
<P>
(Applausi)
<P>
Mi auguro che il presidente Klaus faccia lo stesso non appena la Corte costituzionale polacca dissiperà gli ultimi dubbi che ancora rimangono.
<P>
Obiettivo del trattato di Lisbona è preparare l'Unione europea alle sfide del XXI secolo. Dobbiamo rispondere ai timori dei cittadini riguardanti le questioni energetiche, l'aggravarsi della disoccupazione, l'immigrazione e il cambiamento climatico. Dovremo intervenire insieme, come abbiamo fatto spesso in passato, senza dimenticare che la chiave per il successo è il principio di solidarietà europea.
<P>
Abbiamo molta strada da fare, ma disponiamo degli strumenti essenziali, pertanto non esitiamo a usarli.
<P>
Mi preme esprimere un altro pensiero importante sul referendum irlandese. Non possiamo dimenticare coloro che hanno votato "no”. E' ormai nostra tradizione pensare a tutti gli europei, rispettando le loro opinioni e il loro diritto ad avere un parere diverso. Anche chi ha optato per il "no” ci voleva comunicare qualcosa. Ci voleva convincere di qualcosa e, soprattutto, ci voleva mettere in guardia da qualcosa. Noi prendiamo atto di tale avvertimento e anche del voto espresso, siamo tuttavia estremamente lieti che una forte maggioranza degli irlandesi abbia detto "sì” e sostenga un'Europa comune. Da parte mia mi impegnerò a fondo per aiutarvi a percepire che la nostra Europa comune è anche la vostra Europa - e scriveremo insieme la storia futura d'Europa.
<P>

<P>
Vorrei ora passare a due altre questioni. Si tratta di argomenti tristi.
<P>
Mi preme ricordare una grande tragedia e commemorare così le vittime delle frane che hanno colpito la zona vicino a Messina in Sicilia. Ho già rilasciato una dichiarazione a nome del Parlamento europeo, in cui ho espresso le nostre condoglianze alle famiglie e agli amici. In quel momento mi trovavo in Italia e ho manifestato pubblicamente il nostro cordoglio ai nostri amici, ai nostri partner, e a tutti gli italiani.
<P>

<P>
Prima di iniziare, vorrei inoltre ricordare che oggi ricorre il terzo anniversario della morte della sostenitrice russa dei diritti umani, la giornalista Anna Politkovskaya. I suoi assassini non sono ancora stati consegnati alla giustizia. Eppure Anna non è la sola vittima. Cogliamo quest'occasione per commemorare anche gli altri attivisti sociali che sono stati uccisi negli ultimi tre anni.
<SPEAKER ID="007" NAME="William" AFFILIATION="The Earl of) Dartmouth  (EFD">
(EN) Signor Presidente, quando si è rivolto a noi per presentare la sua candidatura a presidente del Parlamento europeo, ci ha detto che sarebbe stata una figura e un presidente molto obiettivo. Mi preme sottolineare che questo suo intervento sul referendum irlandese - mi sono alzato in piedi mentre parlava, ma lei era tutto assorbito dal suo testo - è stato uno dei discorsi più soggettivi e di parte che abbia mai sentito, decisamente inappropriato per un presidente obiettivo.
<P>
(Reazioni diverse)
<SPEAKER ID="008" NAME="Presidente">
Forse non ha ascoltato tutto il discorso!
<P>
(Applausi)
