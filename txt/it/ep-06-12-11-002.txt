<CHAPTER ID="002">
Approvazione del processo verbale della seduta precedente
<SPEAKER ID="006" NAME="Presidente">
Il processo verbale della seduta di giovedì 30 novembre 2006 è stato distribuito.
<P>
Vi sono osservazioni?
<SPEAKER ID="007" NAME="Margrietus van den Berg" AFFILIATION="PSE">
(NL) Signor Presidente, come lei ricorderà e come risulta del resto evidente dal processo verbale, giovedì abbiamo tenuto il dibattito sulla Giornata mondiale dell'AIDS e sulle misure adottate dall'Unione in questo campo, toccando anche il tema del Fondo globale per la sanità e dei finanziamenti. Nel dibattito con la Commissione è emerso chiaramente che il Parlamento è estremamente preoccupato per la mancanza di fondi; e il motivo per cui la nostra Assemblea ha insistentemente interrogato la Commissione sullo strumento di sviluppo - che costituirà l'oggetto del dibattito di domani - è che tale strumento rischia di venire saccheggiato a favore del Fondo globale per la sanità, col pericolo di ripetere due volte lo stesso errore.
<P>
Posso informarla che il 3 dicembre la commissione per lo sviluppo ha ricevuto dalla Commissione europea una lettera in cui la Commissione stessa si impegna ancora a trarre i finanziamenti per il Fondo globale per la sanità dal Fondo europeo per lo sviluppo, lasciando da parte la programmazione della sezione tematica dello strumento di sviluppo. Continueremo il dibattito domani, ma mi sembra saggio tener conto di queste circostanze.
<SPEAKER ID="008" NAME="Presidente">
Mi scusi, onorevole van den Berg, ma non capisco quale nesso vi sia tra le sue osservazioni e il processo verbale della seduta.
<P>
Sta forse chiedendo di apportare un emendamento al processo verbale?
<SPEAKER ID="009" NAME="Margrietus van den Berg" AFFILIATION="PSE">
(NL) No, signor Presidente, non ho commenti da fare in merito al contenuto del processo verbale.
<SPEAKER ID="010" NAME="Presidente">
Lei si è permesso un piccolo tranello parlamentare, ma quel che è fatto è fatto e non si può più disfare. Naturalmente il suo intervento comparirà a verbale.
<P>
(Il Parlamento approva il processo verbale della seduta precedente)
