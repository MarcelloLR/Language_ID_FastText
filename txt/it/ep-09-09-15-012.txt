<CHAPTER ID="012">
Tempo delle interrogazioni (interrogazioni alla Commissione)
<SPEAKER ID="245" NAME="Presidente">
L'ordine del giorno reca il Tempo delle interrogazioni (B7-0203/2009).
<P>
Saranno prese in esame le interrogazioni rivolte alla Commissione
<P>
Parte prima
<P>

<P>
Oggetto: Salvaguardia delle industrie del settore tessile e dell'abbigliamento nel commercio internazionale
<P>
La grave situazione in cui si trovano le industrie del settore tessile e dell'abbigliamento in alcuni paesi dell'Unione europea come il Portogallo esige una strategia coerente e concertata delle politiche pubbliche volte a sostenere gli investimenti in innovazione, differenziazione, formazione professionale, riconversione.
<P>
Siffatte misure implicano altresì che a livello di commercio internazionale occorre adottare gli interventi necessari per salvaguardare le industrie dei paesi dell'Unione europea, soprattutto nelle filiere più sensibili come il tessile e l'abbigliamento.
<P>
Quali misure sta attuando la Commissione per salvaguardare il settore tessile e dell'abbigliamento nei paesi dell'Unione europea per quanto riguarda i nuovi accordi di libero scambio con paesi terzi, segnatamente dell'Asia, come la Corea del Sud?
<P>
Quali misure sono in procinto di essere varate dalla Commissione per tenere in conto la necessaria e urgente regolamentazione degli scambi commerciali, a livello mondiale e non soltanto per quanto riguarda il solo mercato finanziario?
<SPEAKER ID="247" NAME="Catherine Ashton" LANGUAGE="EN">
Seguiamo molto da vicino le ripercussioni della crisi finanziaria sui nostri comparti industriali, ivi compreso il settore tessile e dell'abbigliamento, che nell'Unione europea si distingue per importanza e forza.
<P>
Abbiamo reagito alla crisi elaborando il piano europeo di ripresa economica, cui si accompagnano il Fondo europeo di adattamento alla globalizzazione e il quadro comunitario temporaneo per gli aiuti di Stato. Tali misure si applicano anche al settore tessile e dell'abbigliamento: ad esempio, il Fondo europeo di adattamento alla globalizzazione è stato mobilitato per reinserire i lavoratori licenziati per lo più dalle piccole e medie imprese del settore in Italia, Malta, Spagna, Portogallo, Lituania e Belgio.
<P>
Il settore tessile e dell'abbigliamento ha alle spalle decenni di scambi regolati. All'inizio del 2009, l'intero comparto è stato liberalizzato, dimostrandosi all'altezza delle sfide poste da tale processo e avviando una fase di ristrutturazione e modernizzazione tutt'altro che semplice.
<P>
Il settore ha ridotto la produzione di massa, concentrandosi sui prodotti dotati di un certo valore aggiunto e di contenuto tecnologico. Oggi i prodotti tessili europei sono noti in tutto il mondo per la natura innovativa e l'elevato rendimento tecnologico, mentre il settore si sta sviluppando nella giusta direzione e mantiene il primato mondiale delle esportazioni. Le problematiche legate all'accesso ai mercati rappresentano dunque una priorità per il comparto, e sono lieta che la nostra nuova strategia di accesso ai mercati sia stata recepita con ottimi risultati dagli addetti ai lavori.
<P>
Ovviamente, nel corso dei negoziati commerciali che conduciamo, ad esempio nel caso dell'accordo di libero scambio con la Corea o delle trattative multilaterali, teniamo in considerazione le criticità dei vari settori industriali, tra cui quello tessile, e miriamo sempre alla conclusione di un accordo equilibrato.
<SPEAKER ID="248" NAME="Ilda Figueiredo" AFFILIATION="GUE/NGL">
(PT) Proprio ieri, in questa sede, abbiamo affrontato la questione relativa all'accordo di libero scambio con la Corea del Sud e il commissario sa di aver bisogno dell'appoggio delle organizzazioni del commercio presenti in Portogallo, le quali si sono dette preoccupate a causa il suddetto accordo. La preoccupazione aleggia su tutto il territorio europeo.
<P>
Anche i sindacati hanno espresso la propria preoccupazione e chiunque conosce i paesi dell'Europa meridionale, come Spagna, Portogallo o le zone che sopravvivono grazie al settore secondario, sa bene quanto grave sia diventato il problema della disoccupazione. Signora Commissario, in alcuni paesi, soprattutto nella parte settentrionale del Portogallo, il tasso di disoccupazione ha superato il 20 per cento. Ci sono paesi che vivono grazie all'industria tessile in cui la disoccupazione è superiore al 20 per cento! Temiamo che la situazione possa peggiorare ulteriormente, in un paese già di per sé già notevolmente povero. Per questo chiedo quali saranno i prossimi interventi previsti...
<P>
(Il Presidente interrompe l'oratore)
<SPEAKER ID="249" NAME="David Martin" AFFILIATION="S&amp;D">
(EN) L'interesse che l'onorevole Figueiredo dimostra per le conseguenze sociali della chiusura di aziende tessili e per i danni subiti dal settore le fa onore. La signora commissario concorderà però con me sul fatto che l'accordo di libero scambio con la Corea del Sud, in realtà, offre ai produttori tessili europei tante opportunità quante insidie, consentendo peraltro ai nostri eccellenti filati di accedere al mercato coreano. Non è forse così?
<SPEAKER ID="250" NAME="Catherine Ashton" LANGUAGE="EN">
Capisco perfettamente il suo stato d'animo. Quello tessile è un settore di straordinaria importanza e concordo pienamente con l'onorevole Martin, che ha studiato nel dettaglio l'accordo con la Corea del Sud.
<P>
E' sicuramente vero che noi esportiamo in Corea molti più capi di abbigliamento di quanto non facciano loro, ma questo dimostra che il mercato offre opportunità concrete. E' vero che, nel momento in cui organizziamo le nostre attività commerciali, dobbiamo considerare le conseguenze che potrebbero avere sulle industrie, ma questo è esattamente quello che facciamo.
<P>
Sarei lieta di continuare questo dibattito e offrire ulteriori dettagli sull'approccio che abbiamo adottato, perché sono convinta che sia fondamentale sostenere le nostre industrie in questo periodo di recessione, tenere presenti le situazioni di povertà e indigenza con cui possiamo scontrarci e offrire nuove opportunità commerciali in grado di incentivare effettivamente proprio quelle economie e quei settori. Ed è esattamente quello che stiamo cercando di fare.
<P>

<P>
Oggetto: Priorità dell'UE per la Conferenza intergovernativa sul cambiamento climatico
<P>
Quali saranno le priorità specifiche dell'Unione europea nel contesto della Conferenza intergovernativa delle Nazioni Unite sul cambiamento climatico che si terrà a Copenhagen il prossimo dicembre?
<SPEAKER ID="252" NAME="Stavros Dimas" LANGUAGE="EN">
Questa è una domanda di grande attualità, a cui potrei rispondere sinteticamente dicendo che le nostre priorità sono le seguenti: la conclusione di un accordo sugli impegni di riduzione dei paesi industrializzati a Copenhagen; l'adozione, sempre da parte dei paesi industrializzati, di iniziative di mitigazione mirate per ciascun paese; il finanziamento.
<P>
Desidero tuttavia entrare più nei dettagli. Ci restano meno di tre mesi prima del vertice di Copenhagen e le trattative sul clima sono appena entrate nel clou.
<P>
Dovendo partire da un testo negoziale di ben 250 pagine, le trattative non hanno ancora guadagnato lo slancio necessario a raggiungere un accordo sufficientemente ambizioso ed esaustivo. La maggioranza delle parti coinvolte avverte tuttavia l'urgenza e il desiderio di concentrarsi sui punti di convergenza. Finalità ultima dell'accordo sul clima è il contenimento del riscaldamento globale entro i 2°C, un obiettivo che ha ricevuto l'appoggio sia dell'ultimo vertice G8 sia del Forum delle maggiori economie.
<P>
Ci occorrono obiettivi di riduzione delle emissioni analoghi e più ambiziosi per il gruppo dei paesi industrializzati, che ad oggi hanno tagliato le proprie emissioni di meno del 15 per cento in totale rispetto al 1990: questo risultato è ben lontano dal 25-40 per cento invocato dagli scienziati. Accogliamo con favore l'impegno del Giappone di innalzare il proprio obiettivo. L'Unione europea ha invece promesso di porsi un obiettivo di riduzione del 30 per cento se anche gli altri si assumeranno impegni analoghi.
<P>
I paesi in via di sviluppo dovrebbero intraprendere le giuste misure di mitigazione per tagliare la crescita delle emissioni del 15-30 per cento rispetto allo status quo entro il 2020. L'Unione europea propone altresì che i paesi in via di sviluppo, ad eccezione di quelli meno sviluppati, elaborino e attuino dei piani di crescita a basso tenore di carbonio che comprendano anche le principali iniziative di mitigazione: tali piani andrebbero poi a costituire la base per forme di sostegno mirato, finanziario e non.
<P>
Un adeguato stanziamento di risorse a livello internazionale sarà essenziale per la conclusione di un accordo efficace a Copenhagen: sarà infatti il denaro a determinare il successo o il fallimento dell'accordo. Occorre dunque mobilitare gli investitori privati e promuovere la creazione di un solido mercato internazionale delle quote di emissione; non si può tuttavia prescindere da massicci investimenti pubblici. A tale proposito, è opportuno citare il partenariato globale sulla tecnologia, che mira a raddoppiare gli investimenti nelle tecnologie a basso tenore di carbonio. Dobbiamo inoltre intensificare il sostegno ai paesi più poveri e vulnerabili affinché si adattino alle avversità del cambiamento climatico, in continuo aggravamento.
<P>
La scorsa settimana, il 10 settembre 2009, la Commissione ha adottato una comunicazione sull'aumento dei finanziamenti internazionali per il clima, che si prefigge l'obiettivo di accelerare i negoziati internazionali. Ci si prospettano un compito immane e intensi negoziati nei prossimi mesi, ma il fallimento non è contemplato.
<SPEAKER ID="253" NAME="Brian Crowley" AFFILIATION="ALDE">
(EN) Signor Presidente, ringrazio il commissario Dimas per la sua risposta.
<P>
Molto rapidamente, conosciamo la vera posizione degli Stati Uniti d'America ora che si è insediata una nuova amministrazione e sappiamo se puntano alle stesse riduzioni proposte dall'Unione europea? In secondo luogo, in riferimento al Brasile, alla Russia, all'India e alla Cina, grandi produttori di emissioni di anidride carbonica e non solo, quale ruolo svolgeranno e quali pressioni può esercitare l'Unione nei loro confronti affinché rispettino gli stessi standard che noi ci auto-imponiamo?
<SPEAKER ID="254" NAME="Silvia-Adriana Ţicău" AFFILIATION="S&amp;D">
(RO) Signor Presidente, signor Commissario, quando parliamo di cambiamento climatico parliamo di misure di adattamento e di azioni volte a ridurre le cause che lo determinano. Vorrei porre il seguente quesito, in vista della conferenza di Copenhagen: che priorità attribuite all'aumento dell'efficienza energetica, considerando anche i paesi in via di sviluppo, e come state affrontando la crisi dell'acqua potabile e ovviamente la crisi alimentare?
<SPEAKER ID="255" NAME="Paul Rübig" AFFILIATION="PPE">
(DE) Sono state valutate le conseguenze dei cambiamenti della competitività europea, dopo la riduzione del 20 se non addirittura del 30 per cento? Avete considerato come questo si ripercuoterà sulle piccole e medie imprese, ma soprattutto, sui posti di lavoro?
<SPEAKER ID="256" NAME="Stavros Dimas" LANGUAGE="EN">
Per quanto riguarda gli Stati Uniti, la nuova amministrazione si è impegnata a operare tagli molto più ambiziosi rispetto alla precedente. Gli obiettivi fissati non sono tuttavia ancora ambiziosi quanto gli impegni assunti dall'Unione europea e si collocano al di sotto dei livelli che la comunità scientifica indica come necessari per contenere il riscaldamento globale entro i 2 °C, come concordato dai leader delle maggiori economie a L'Aquila nel luglio del 2009, con la partecipazione degli americani, dei cinesi e di esponenti degli altri paesi che lei ha citato.
<P>
Ma i colloqui con gli Stati Uniti sono continui. La proposta di legge presentata dagli onorevoli Markey eWaxman è stata votata dalla Camera e passerà ora al Senato. Diversi provvedimenti dovranno essere chiariti e dovremo attendere il risultato finale, perché la legge potrebbe risultare più ambiziosa di quanto non sembri oggi.
<P>
Ad esempio, non è chiaro se il computo delle riduzioni delle emissioni comprenderà i tagli ottenuti con gli investimenti nel cosiddetto "disboscamento evitato”, a seconda che tali stanziamenti ricadano nell'obiettivo di riduzione delle emissioni del paese, nei finanziamenti o in altre rubriche. Bisognerà chiarire questo punto prima di stabilire se gli obiettivi degli Stati Uniti siano analoghi a quelli dell'Unione europea e di altri paesi industrializzati.
<P>
E' certo che questa amministrazione sta dando prova di un atteggiamento molto positivo: cooperiamo in stretto coordinamento e desideriamo lavorare insieme al conseguimento di un risultato soddisfacente a Copenhagen, ossia un accordo che contenga tutti gli elementi già citati.
<P>
Nel caso di Brasile, Cina, India, Messico e altri paesi in via di sviluppo, ovviamente ci attendiamo che riducano il tasso di crescita delle rispettive emissioni in un ordine compreso tra il 15 e il 30 per cento rispetto allo status quo. Anche nel loro caso, sono queste le indicazioni della comunità scientifica per contenere il riscaldamento globale al di sotto dei 2°C. Le sole riduzioni dei paesi industrializzati non saranno sufficienti.
<P>
Alcuni di questi paesi hanno già intrapreso misure nazionali che consentiranno una riduzione delle emissioni, concentrandosi ora sul potenziamento dell'efficienza energetica ora sugli investimenti nelle energie rinnovabili. Cionondimeno, occorre intensificare la collaborazione con loro, tramite lo scambio di conoscenza, la cooperazione in ambito tecnologico e il trasferimento delle tecnologie, per conseguire i tagli di cui abbiamo bisogno.
<P>
A proposito dell'abbattimento dei costi e dell'efficienza energetica, cui lei ha fatto riferimento, è chiaro che qualunque investimento nell'efficienza energetica è denaro guadagnato. A titolo esemplificativo, riducendo il consumo di petrolio importato non solo si risparmiano risorse e non bisogna corrispondere alcun prezzo ai paesi produttori, ma si riducono anche le emissioni di anidride carbonica.
<P>
In molti paesi, e soprattutto nei paesi in via di sviluppo, dove si pone il problema dell'inquinamento atmosferico (è noto, ad esempio, il caso della Cina), si otterrebbe il vantaggio collaterale di migliorare la qualità dell'aria.
<P>
In merito al problema, collegato al tema in discussione, delle risorse idriche e alimentari, entrambi gli aspetti rientrano tra gli obiettivi delle politiche comunitarie. Le iniziative che appoggiamo miglioreranno la pulizia delle acque e l'approvvigionamento idrico, soprattutto nei paesi più poveri. Nel caso delle risorse alimentari, in fase di elaborazione della direttiva sui biocombustibili, ad esempio, siamo stati molto attenti a evitare che la produzione di materie prime a scopi alimentari entrasse in concorrenza con quella di biocombustibili: teniamo sempre conto di questi importanti aspetti.
<P>
Passerò ora alla valutazione d'impatto e alle questioni legate alla competitività, che sono state ampiamente discusse in sede di approvazione del pacchetto integrato sull'energia e i cambiamenti climatici. Sono stati condotti numerosi studi, non solo ad opera della Commissione, ma anche dall'industria e da vari settori. Le disposizioni attualmente previste dalla nostra normativa forniranno tutte le garanzie necessarie a preservare la competitività degli altri settori europei, con particolare riguardo alle piccole medie imprese, ad esempio attraverso la concessione di quote gratuite per un valore che, in molti casi, potrà coprire il 100 per cento delle emissioni prodotte.
<P>
Stiamo dunque tenendo conto di questi aspetti e, ovviamente, lo stesso dicasi dell'obiettivo del 30 per cento. L'adozione di un obiettivo del 30 per cento presuppone inoltre la conclusione di un accordo ambizioso a Copenhagen, grazie al quale tutti i paesi industrializzati si prefiggeranno obiettivi di riduzione simili a quelli dell'Unione europea e i paesi in via di sviluppo accetteranno dei programmi di mitigazione volti a stabilire condizioni eque in tutto il mondo. A quel punto, essendo tutti sottoposti a obblighi di riduzione analoghi, il problema della competitività non si porrà.
<P>

<P>
Oggetto: Misure di sostegno agli investimenti volti a migliorare l'efficacia energetica e l'utilizzo delle energie rinnovabili
<P>
L'Agenzia europea per l'ambiente recentemente ha presentato dati provvisori per il 2008 sulla riduzione delle emissioni di gas a effetto serra. Secondo tali statistiche le emissioni dell'UE 15 sono diminuite dell'1,3% e quelle dell'UE 27 dell'1,5% rispetto al 2007, un passo importante per la realizzazione degli obiettivi del protocollo di Kyoto mirante a ridurre entro il 2012 le emissioni di gas a effetto serra dell'8 % rispetto al 1990, anno di riferimento.
<P>
Visto che la riduzione delle emissioni di CO2 in particolare è resa possibile dal miglioramento dell'efficacia energetica e dall'utilizzo delle energie rinnovabili nei settori dei trasporti e in quello abitativo, nonché nei settori industriali grandi consumatori d'energia, potrebbe la Commissione indicare quali misure concrete prevede di prendere per incitare gli Stati membri a incoraggiare gli investimenti volti a migliorare l'efficacia energetica e l'utilizzo delle energie rinnovabili?
<SPEAKER ID="258" NAME="Stavros Dimas" LANGUAGE="EL">
Signor Presidente, l'onorevole deputata ha opportunamente messo in luce i progressi registrati in termini di riduzione delle emissioni di gas a effetto serra dovuti, almeno in parte, alle misure a favore dell'efficienza energetica e al sempre maggiore impiego di fonti energetiche rinnovabili nei trasporti e nell'edilizia abitativa.
<P>
La Commissione ritiene che l'efficienza energetica e l'impiego di fonti rinnovabili contribuiscano al raggiungimento anche di altri obiettivi politici, come ad esempio il miglioramento della sicurezza dell'approvvigionamento energetico dell'Unione, il rafforzamento della competitività, la creazione di nuovi posti di lavoro e l'innalzamento dello standard di vita dei cittadini.
<P>
In vista dei suddetti benefici, la Commissione sta continuando a migliorare la legislazione e i programmi comunitari in quest'ambito e a garantire il sostegno finanziario necessario.
<SPEAKER ID="259" NAME="Silvia-Adriana Ţicău" AFFILIATION="S&amp;D">
(RO) Considerando che mancano ancora 10 anni al 2020, che si possono raggiungere risultati notevoli nella riduzione delle emissioni di gas a effetto serra nell'edilizia e nei trasporti e che ci troviamo nel bel mezzo di una crisi economica che sta causando la perdita di posti di lavoro, dobbiamo tenere presente che un'economia verde potrebbe, invece, creare milioni di nuovi posti di lavoro. Dobbiamo addivenire a soluzioni ad hoc per affrontare ogni singola situazione. Per questo motivo, auspico che la Commissione europea collabori con il Parlamento, in modo da poter trovare soluzioni innovative in grado di aumentare gli investimenti a favore dell'efficienza energetica. Il Parlamento ha proposto una serie di soluzioni interessanti: un aumento del tasso del Fondo europeo di sviluppo regionale a partire dal 2014; la creazione di un nuovo fondo speciale operativo a decorrere sempre dal 2014 e una possibile riduzione dell'IVA applicabile, sempre in vista dell'efficienza energetica e dell'utilizzo di fonti rinnovabili. Non sarebbe male ricevere ulteriori delucidazioni in merito.
<SPEAKER ID="260" NAME="Seán Kelly" AFFILIATION="PPE">
(EN) Una domanda molto semplice: in che modo, a giudizio della Commissione, dovrebbero gli Stati membri compensare il potenziamento nell'uso delle rinnovabili con l'esigenza di mantenere competitivi i prezzi dell'elettricità?
<SPEAKER ID="261" NAME="Andreas Mölzer" AFFILIATION="NI">
(DE) Quali incentivi all'investimento si dovrebbero istituire al fine di accelerare il passaggio alle fonti energetiche rinnovabili nell'edilizia abitativa e non soltanto a livello commerciale e industriale?
<SPEAKER ID="262" NAME="Stavros Dimas" LANGUAGE="EL">
Signor Presidente, in risposta all'interrogazione dell'onorevole Kelly, mi preme sottolineare che si prevede che lo scambio di crediti di emissione arricchirà notevolmente l'erario degli Stati membri e che, fra le misure che i governi possono adottare, si annovera l'impiego di parte della suddetta somma a sostegno dei lavoratori che percepiscono stipendi molto bassi o delle vittime della cosiddetta povertà energetica. Per rispondere all'onorevole Kelly, dunque, mi sento di dire che esiste una soluzione e che le risorse economiche sono disponibili.
<P>
La nuova direttiva sulle fonti energetiche rinnovabili prevede che gli Stati membri offrano un sostegno concreto e che introducano delle riforme a livello amministrativo e delle infrastrutture, al fine di incentivare lo sviluppo delle fonti energetiche rinnovabili. Tutti gli Stati membri si sono prefissati degli obiettivi da raggiungere entro il 2020 e dovranno presentare un piano d'azione sull'energia rinnovabile entro giugno dell'anno prossimo, illustrando come i suddetti obiettivi verranno raggiunti.
<P>
Per quanto concerne l'analisi della direttiva sul rendimento energetico nell'edilizia, la Commissione si è impegnata, inoltre, ad aumentare i finanziamenti comunitari previsti nonché a promuovere nuove forme di finanziamento a favore dell'attuazione della suddetta direttiva. La Commissione sta già finanziando una serie di progetti in materia di efficienza energetica e di fonti energetiche rinnovabili, come ad esempio:
<P>
attività di ricerca e sviluppo basate sul programma quadro di ricerca e sviluppo tecnologico;
<P>
lo stanziamento di 727 milioni di euro per il periodo 2007-2013 nel contesto del programma intitolato "Energia intelligente - Europa", con lo scopo di rimuovere gli ostacoli allo sviluppo delle fonti energetiche rinnovabili, migliorare il contesto operativo imprenditoriale e sensibilizzare l'opinione pubblica;
<P>
lo stanziamento di 500 milioni di euro per progetti relativi ai parchi eolici offshore nel contesto del programma europeo di ripresa economica, per incentivare gli investimenti privati in questo settore;
<P>
l'iniziativa, gestita congiuntamente dalla Commissione e dalla Banca europea per gli investimenti, di finanziare l'energia sostenibile. Per la suddetta iniziativa è previsto un bilancio pari a 15 milioni di euro per il 2009 nonché lo stanziamento di fondi provenienti dai mercati di capitali, dal Fondo Margherita e dal Fondo europeo per l'energia, il cambiamento climatico e le infrastrutture, attualmente gestito dalla Banca europea per gli investimenti.
<P>
La Commissione, inoltre, sta tentando di incoraggiare gli Stati membri a investire gran parte del denaro dei finanziamenti provenienti dalla politica di coesione in progetti a favore dell'efficienza energetica e delle fonti energetiche rinnovabili.
<P>

<P>
Oggetto: Aiuti allo sviluppo in periodi di crisi
<P>
Nell'attuale crisi economica esiste realmente una possibilità per creare condizioni specifiche a favore dei paesi che si trovano in maggiori difficoltà? Nella fattispecie si tratta soprattutto dei paesi particolarmente poveri del cosiddetto Terzo mondo. E' possibile aumentare i programmi di aiuti a favore dei paesi in via di sviluppo? Nell'ipotesi in cui i nostri problemi interni, come nel caso di un bilancio insufficiente o anche di mancanza di tempo, non ci consentano di agire in tal senso, cosa si fa per favorire un più rapido utilizzo degli aiuti messi a disposizione dei paesi in via di sviluppo? Come si possono semplificare le procedure per un loro incremento?
<SPEAKER ID="264" NAME="Karel De Gucht" LANGUAGE="EN">
Finora la Commissione è intervenuta prontamente per contribuire, entro i limiti delle proprie competenze, a prevenire le disastrose conseguenze sociali per i paesi in via di sviluppo, soprattutto quelli meno sviluppati, che sono per lo più paesi ACP.
<P>
Tra le misure adottate ricordo il rispetto delle promesse di aiuti, lo sfruttamento di nuove risorse e le azioni anticicliche, il miglioramento dell'efficacia degli aiuti, il sostegno alle attività economiche e all'occupazione, la rivitalizzazione dell'agricoltura, gli investimenti nella crescita verde, gli stimoli agli scambi commerciali e agli investimenti privati, nonché la collaborazione a favore della stabilità e della governante economica e la tutela delle categorie più vulnerabili nei paesi in via di sviluppo.
<P>
Sono già state attuate iniziative e procedure concrete per accelerare la consegna degli aiuti. 500 milioni di euro saranno mobilitati dal Fondo europeo per lo sviluppo per "FLEX vulnerabilità", un strumento ad hoc che si coordinerà con le azioni intraprese dalla Banca mondiale e dal Fondo monetario internazionale e si rivolgerà ai paesi più vulnerabili e meno solidi, concedendo loro finanziamenti rapidi per le uscite prioritarie, soprattutto in ambito sociale.
<P>
Utilizzando fondi di riserva finora non assegnati, FLEX vulnerabilità offre un'ulteriore forma di assistenza a questi paesi così vulnerabili. Sono stati altresì mobilitati 80 milioni di euro per il finanziamento di EDF FLEX, un meccanismo già esistente e finalizzato all'assistenza dei paesi che hanno accusato un notevole calo delle esportazioni nel 2008. Inoltre, è in corso la valutazione intermedia delle strategie di cooperazione per i paesi che attingono al bilancio comunitario, mentre è stata accelerata la corrispondente valutazione per i paesi ACP, finanziati grazie al Fondo europeo per lo sviluppo, al fine di ridefinire e adattare le strategie nazionali e le dotazioni all'inizio del 2010.
<P>
Cionondimeno, è importante ricordare che, nel quadro comunitario, la politica per lo sviluppo rappresenta una competenza condivisa. Spetta innanzi tutto agli Stati membri far fronte alle promesse di aiuti pubblici allo sviluppo. Sono altresì convinto che la crisi non autorizzi gli Stati membri a ridimensionare le promesse e gli aiuti forniti in qualità di donatori e, nel caso degli impegni già assunti, insisterò affinché si forniscano gli aiuti promessi sia presso gli Stati membri sia presso gli altri donatori. A tale proposito, monitoriamo apertamente gli aiuti pubblici allo sviluppo erogati da ciascuno Stato membro attraverso il "questionario di Monterrey"annuale.
<P>
Sulla base delle informazioni fornite dagli Stati membri, prevediamo che gli aiuti pubblici allo sviluppo dell'Unione europea aumenteranno da un totale di 49 miliardi di euro nel 2008 a 53,4 miliardi di euro nel 2009, fino a 58,7 miliardi nel 2010. Tale aumento implica però che, se gli Stati membri non intraprenderanno altre azioni per conseguire i rispettivi obiettivi, il totale del 2010 non sarà raggiunto. La crisi ha inoltre evidenziato la necessità di potenziare i meccanismi di erogazione degli aiuti pubblici allo sviluppo, come osserva l'onorevole deputato.
<P>
L'agenda internazionale relativa all'efficacia dell'aiuto, tradottasi nella dichiarazione di Parigi e nell'Agenda di azione di Accra, assume ora un'importanza senza precedenti. In questo difficile contesto economico, ci spetta una responsabilità particolare nei confronti dei poveri del mondo: garantire che la nostra assistenza allo sviluppo sia distribuita in maniera efficace. Difenderò tale impostazione in prima persona in occasione del Consiglio "Sviluppo" di Novembre, mentre nelle prossime settimane mi dedicherò appieno alla crisi finanziaria internazionale.
<SPEAKER ID="265" NAME="Czesław Adam Siekierski" AFFILIATION="PPE">
(PL) La ringrazio per il suo intervento esplicativo. L'Unione europea, tuttavia, non dovrebbe essere più attiva a livello internazionale? Mi riferisco alle istituzioni finanziarie, come il Fondo monetario internazionale e la Banca mondiale, che dovrebbero essere più flessibili nel determinare l'entità degli aiuti nonché la loro elargizione durante la crisi. Come pensiamo di eliminare le irregolarità a livello fiscale e il trasferimento illegale degli utili dai paesi più poveri, pratica ormai comune a svariate aziende? In ultima istanza, come pensiamo di liberalizzare gli scambi commerciali a vantaggio di quanti meritano il nostro aiuto?
<SPEAKER ID="266" NAME="Franz Obermayr" AFFILIATION="NI">
(DE) Soprattutto quando le risorse sono più scarse, è fondamentale agire in modo mirato per far sì che gli aiuti arrivino nella misura corretta, al momento giusto, alle persone che ne hanno davvero bisogno. Da qui, dunque, la mia domanda: quali sono le misure previste per il futuro per una corretta valutazione dell'efficienza energetica e delle conseguenze dell'assistenza economica?
<SPEAKER ID="267" NAME="Karel De Gucht" LANGUAGE="EN">
Per quanto attiene alla prima domanda circa la cooperazione con le istituzioni internazionali, quali il Fondo monetario internazionale e la Banca mondiale, lavoriamo in stretto coordinamento, ad esempio sul FLEX vulnerabilità. Non a caso, abbiamo individuato insieme i paesi che più di tutti dovrebbero trarre giovamento da questo nuovo strumento.
<P>
Abbiamo inoltre insistito in più occasioni affinché le istituzioni concedessero altri prestiti ai paesi in via di sviluppo: 8 dei 280 miliardi di dollari statunitensi in diritti di prelievo andranno infatti proprio a questo gruppo di Stati. Ritengo dunque che contribuiamo in modo davvero notevole affinché le istituzioni internazionali intraprendano una determinata direzione; sarà inoltre questa la posizione che la Commissione, nelle persone mia e del commissario Almunia, esprimerà durante gli incontri della Banca mondiale e del Fondo monetario internazionale che avranno luogo a Istanbul agli inizi di ottobre.
<P>
In merito alla seconda domanda, credo in tutta onestà di aver già affrontato l'argomento nella mia prima risposta, spiegando nel dettaglio il modo in cui si dovrebbe procedere. Ovviamente, sono ben disposto a ripetermi , ma in sostanza si tratta di prestare particolare attenzione a una gestione oculata degli aiuti.
<P>

<P>
Oggetto: Demografia e politiche dello sviluppo in Africa
<P>
Secondo uno studio delle Nazioni Unite, la popolazione del continente africano potrebbe raddoppiare entro il 2050, raggiungendo quota due miliardi. In quell'anno, la popolazione africana sarebbe doppia rispetto a quella del continente europeo. Il tasso di fertilità medio di una donna africana è di cinque figli, rispetto a un tasso di 1,7 in Estremo Oriente e di 1,47 nell'Unione europea.
<P>
Quali misure intende la Commissione proporre, anche in relazione alle politiche a lungo termine sull'immigrazione e sull'ambiente, per adattare le politiche di relazioni esterne e di cooperazione allo sviluppo a questi dati?
<SPEAKER ID="269" NAME="Karel De Gucht" LANGUAGE="EN">
La Commissione condivide la preoccupazione dell'onorevole deputato che la crescita demografica dei paesi africani e le conseguenze a lungo termine dell'elevato tasso di natalità possano concorrere ad accrescere in misura significativa la pressione sulle risorse naturali del continente, influenzandone altresì il percorso di sviluppo.
<P>
Il tasso di fertilità costituisce un tassello fondamentale del mosaico: secondo la divisione delle Nazioni Unite sulla popolazione, oggi la popolazione dell'intero continente africano si attesta 8 punti percentuali al di sotto del livello che avrebbe raggiunto con il tasso di fertilità del 1970. Si prevede inoltre che il tasso di fertilità scenderà al di sotto del 2,5 per cento entro il 2050. Nelle zone urbane del continente, il ceto medio emergente ha sempre meno figli, attestandosi su valori simili a quelli europei. Questo mosaico rappresenta una storia di promesse, la storia dei paesi che hanno ottenuto stabilità politica e una sorprendente crescita economica.
<P>
Cosciente di queste sfide, la Commissione europea si è dotata di una politica per lo sviluppo che mira a contrastare la povertà, favorire lo sviluppo sostenibile e affrontare le sfide politiche in un'ottica di promozione della stabilità. In tale ambito, la Commissione è peraltro vincolata dalla strategia varata nel 1994 in occasione della conferenza internazionale sulla popolazione e lo sviluppo, rivista nel 1999.
<P>
Tale strategia ha ampliato il concetto di pianificazione familiare includendovi la salute e i diritti sessuali e riproduttivi, ponendo altresì l'accento sui diritti umani, sull'emancipazione femminile, sull'importanza degli investimenti nella sanità e nell'educazione, nonché sulla fornitura di una vasta gamma di servizi a tutela della salute riproduttiva per chiunque ne avesse bisogno. Si sottolinea in particolare il legame tra istruzione e comportamento riproduttivo nelle donne.
<P>
Sono infatti molti gli studi che hanno riscontrato un collegamento tra l'istruzione e la fertilità: il tasso di fertilità tende a diminuire in modo inversamente proporzionale all'alfabetizzazione. Nel complesso, la Commissione prevede di destinare circa 1,7 miliardi di euro ai programmi sull'istruzione per il periodo 2007-2013. Più in generale, perseguiamo con fermezza l'impegno di accrescere il livello e l'efficacia degli aiuti comunitari per i sistemi sanitari, che forniscono tutti i servizi di base, ivi compresi quelli afferenti la salute riproduttiva. A tale proposito, l'agenda di azione comunitaria sugli obiettivi di sviluppo del Millennio prevede che l'Unione stanzi altri 8 miliardi di euro, di cui 6 per l'Africa, a favore della sanità, garantendo il pieno soddisfacimento di tutti gli impegni di aiuto.
<P>
Al fine di alleviare la pressione ambientale, occorre inoltre garantire uno stile di vita sostenibile alle popolazioni locali: rientrano in tale obiettivo la lotta alla desertificazione e all'impoverimento del suolo, nonché il miglioramento della produttività agricola, la lotta allo sfruttamento eccessivo della biodiversità, delle foreste e di altre risorse naturali, tra cui gli oceani e le acque interne, e, infine, il contenimento del cambiamento climatico e l'assistenza ai popoli africani nell'adattamento alle sue conseguenze.
<P>
Di concerto con gli Stati membri dell'Unione europea, la Commissione sta inoltre studiando una strategia di integrazione ambientale per garantire che il coordinamento delle politiche per lo sviluppo contribuisca al raggiungimento di tali obiettivi. I nostri preparativi in vista del vertice sul cambiamento climatico di Copenhagen vanno interpretati in questa luce.
<P>
Al momento, l'Unione europea collabora con l'Unione africana e altre organizzazioni regionali per potenziarne la capacità di gestione delle problematiche climatiche e ambientali, promuovendo importanti iniziative per il miglioramento della gestione delle foreste, soprattutto con l'applicazione delle normative, il governo e il commercio nel settore forestale.
<SPEAKER ID="270" NAME="Fiorello Provera" AFFILIATION="EFD">
Signor Presidente, onorevoli colleghi, la mia interrogazione intendeva sottolineare un aspetto, cioè che l'aumento, l'incremento demografico globale comunque comporta delle conseguenze sia sull'utilizzo delle materie prime che sull'inquinamento. Però nei paesi in via di sviluppo questo incremento demografico è particolarmente importante, con conseguenze anche sociali e economiche. La mia domanda è questa: non si potrebbe accompagnare la politica di aiuto ai paesi in via sviluppo con politiche di family planning, magari attraverso il sistema delle NGO, delle organizzazioni non governative?
<SPEAKER ID="271" NAME="Andreas Mölzer" AFFILIATION="NI">
(DE) E' un dato interessante che due terzi della popolazione Africana sia concentrata in otto dei 53 paesi presenti sul continente. Il problema della sovrappopolazione in Africa è chiaramente limitato a singoli Stati. Fino a che punto questi fattori influenzano la politica di sviluppo dell'Unione europea?
<SPEAKER ID="272" NAME="Karel De Gucht" LANGUAGE="EN">
Non disponiamo di una politica specifica per la pianificazione familiare, che può però essere varata su richiesta dei governi interessati. Molti casi di morte materna derivano da aborti praticati in condizioni inaccettabili. Nei paesi in cui l'aborto è consentito dalla legge, la Commissione appoggerà i programmi pertinenti: in definitiva, l'adozione di tali misure da parte nostra dipende dunque dai paesi coinvolti.
<P>
Riguardo alla seconda domanda, devo dire che basta considerare il tasso di fertilità del continente africano per comprendere, come ho già spiegato nel mio intervento introduttivo, che esiste un legame evidente tra sviluppo economico, grado di urbanizzazione e tasso di fertilità stesso. Non è una novità: si tratta anzi di un fenomeno che abbiamo osservato in ogni paese del mondo. E' dunque ragionevole attendersi che, con l'urbanizzazione globale e - si spera - con l'aumento della crescita, il tasso di fertilità scenda. Tale andamento non è circoscritto, come sostiene l'onorevole deputato, ad alcuni paesi, ma si tratta piuttosto di un fenomeno collegato allo sviluppo di ciascun paese.
<P>

<P>
Oggetto: Sospensione dei negoziati per l'accordo di libero scambio tra l'Unione europea e la Colombia
<P>
Alla luce delle prove inequivocabili che dimostrano la continua uccisione di attivisti sindacali in Colombia e, in particolare, del fatto che nel 2008 si è registrato un aumento del 25% di tali uccisioni, è la Commissione disposta a raccomandare la sospensione dei negoziati per un accordo di libero scambio tra l'Unione europea e la Colombia?
<SPEAKER ID="274" NAME="Catherine Ashton" LANGUAGE="EN">
La tutela dei diritti umani rappresenta la massima priorità nei rapporti tra Unione europea e Colombia, e proprio per questa ragione monitoriamo da vicino la situazione del paese.
<P>
Conosciamo bene le difficoltà cui è sottoposto il movimento sindacale colombiano e i ripetuti omicidi o le minacce ai danni di dirigenti e membri dei sindacati.
<P>
Conosciamo la situazione grazie ai nostri informatori, alle relazioni e alle dichiarazioni degli organismi istituiti dai trattati internazionali, nonché ai colloqui che intratteniamo con organizzazioni quali la Confederazione europea dei sindacati.
<P>
Nutriamo ancora serie preoccupazioni circa l'effettiva applicazione delle convenzioni fondamentali dell'Organizzazione internazionale del lavoro (OIL) nel paese e, di conseguenza, esortiamo il governo a intensificare gli sforzi volti a tutelare le categorie più vulnerabili della popolazione, a condurre inchieste e a punire qualunque violazione dei diritti umani.
<P>
I recenti attentati contro attivisti per i diritti umani ed esponenti del sindacato hanno scatenato la reazione diplomatica degli ambasciatori della troika dell'Unione europea presso Bogotá e sono stati discussi anche durante i recenti incontri ad alto livello tra funzionari comunitari e colombiani.
<P>
Di recente, abbiamo inoltre inaugurato un dialogo bilaterale in materia di diritti umani con il governo colombiano, creando così un canale più cadenzato e sistematico per uno scambio di informazioni ed esperienze in materia di diritti umani, e favorendo altresì la cooperazione in ambito tecnologico.
<P>
Stiamo inoltre cercando di ottenere altre garanzie per l'accordo commerciale multipartitico, al fine migliorare l'attuazione delle convenzioni fondamentali sul lavoro e l'ambiente nel paese nell'ambito del capitolo "Sviluppo sostenibile". Stiamo inoltre insistendo affinché le istituzioni della società civile possano monitorare l'attuazione del diritto del lavoro, e auspichiamo che, a queste condizioni, l'accordo possa migliorare la situazione degli attivisti per i diritti dei lavoratori in Colombia.
<SPEAKER ID="275" NAME="Jim Higgins" AFFILIATION="PPE">
(EN) So che i diritti umani costituiscono una delle massime priorità e non riesco proprio a capire perché l'Unione europea, che si vanta di essere paladina dei diritti umani nel mondo, debba anche solo contemplare l'idea di un accordo con un regime come quello colombiano.
<P>
Dall'inizio di gennaio 2009, ventisette sindacalisti sono stati assassinati: è un dato che parla da sé. Il passato ci insegna che il solo modo per far arrivare il giusto messaggio a questi paesi è l'attacco economico, com'è accaduto nel caso delle sanzioni contro il Sudafrica.
<P>
Sono fermamente convinto che dovremmo inviare una delegazione in Colombia per esaminare la situazione sul campo, anziché inaugurare un dialogo. Dovremmo disporre di nostri uomini sul posto e sospendere le trattative commerciali con il paese fintanto che non saremo certi che i diritti umani sono rispettati là come nel resto del mondo.
<SPEAKER ID="276" NAME="David Martin" AFFILIATION="S&amp;D">
(EN) Sono molto lieto che l'onorevole Higgins abbia presentato quest'interrogazione: l'onorevole collega ha dato una descrizione esatta della situazione e lei stessa, signora Commissario, non aveva attribuito la giusta importanza agli avvenimenti citati.
<P>
Alla luce della discussione di oggi, la Commissione sospenderà in primo luogo l'accordo GSP+ e, in seconda battuta, i negoziati sull'accordo di libero scambio fino a quando non otterrà, da parte del governo colombiano, la garanzia che sindacalisti, attivisti dei diritti umani e altri ancora possano svolgere la propria attività indisturbati nel paese?
<SPEAKER ID="277" NAME="Catherine Ashton" LANGUAGE="EN">
Ringrazio entrambi e capisco l'empatia e il vivo interessamento. Non sono però convinta che la sospensione dei negoziati condurrà ai risultati che gli onorevoli deputati desiderano. Credo piuttosto che si debba proseguire con il dialogo, continuando ad adoperarci affinché i nostri colloqui, e soprattutto i nostri accordi, giungano alla garanzia assoluta che l'approccio auspicato dagli onorevoli deputati venga rispettato.
<P>
E' questa la linea che ho adottato, ma mi affretto a specificare che non per questo non esorto quanti abbiano già parlato con me a continuare a garantire che abbiamo intrapreso la strada giusta. Ovviamente, terrò la situazione sotto controllo, ma per adesso è questa la linea di azione che ho scelto.
<P>

<P>
Oggetto: Ripresa del commercio internazionale
<P>
Il ritmo di crescita del commercio internazionale ha subito un evidente rallentamento nel 2008 e un'ulteriore contrazione nel 2009 in proporzioni ampiamente superiori a quelle della recessione dell'attività economica. Il Consiglio europeo di Bruxelles del 19 e 20 marzo 2009 "consapevole che gli scambi commerciali liberi e equi sono un fattore fondamentale della ripresa mondiale" ha invitato alla "rapida conclusione dei negoziati commerciali bilaterali e del programma di Doha per lo sviluppo".
<P>
Può la Commissione far sapere:
<P>
Quali iniziative sono state prese in materia di finanziamento degli scambi commerciali; Qual è l'andamento degli attuali negoziati per la conclusione di accordi commerciali e come intende rafforzare i flussi commerciali esterni dell'Unione europea?
<SPEAKER ID="279" NAME="Catherine Ashton" LANGUAGE="EN">
Naturalmente è vero che gli scambi commerciali hanno subito particolarmente le conseguenze della crisi. Secondo le stime del segretariato dell'Organizzazione mondiale del commercio, gli scambi internazionali accuseranno un calo del 10 per cento nel 2009, disaggregato tra il -14 per cento dei paesi industrializzati e il -7 per cento circa delle economie emergenti. Un dato simile invita a reagire con iniziative ambiziose, come del resto abbiamo fatto, sia nel finanziamento agli scambi, sia nei negoziati multilaterali e bilaterali.
<P>
Di concerto con gli Stati membri, abbiamo intrapreso una serie di passi fondamentali, volti ad accrescere la disponibilità di finanziamenti al commercio. Laddove le parti commerciali non erano più disposte o in grado di garantire il sovvenzionamento delle esportazioni, sono subentrati gli Stati membri tramite gli organismi responsabili dei crediti all'esportazione.
<P>
L'assicurazione a breve termine è stata favorita dalla decisione da parte della Commissione di rendere temporaneamente più flessibili le condizioni per prestare tale sostegno. Concordiamo inoltre su un temporaneo allentamento delle regole OCSE relative all'assicurazione del credito a medio e lungo termine.
<P>
A livello multilaterale, appoggiamo con convinzione gli impegni assunti in sede di G20, in base ai quali gli organismi nazionali competenti dovrebbero offrire, a nome dei governi, una capacità assicurativa dei crediti all'esportazione tale da soddisfare le esigenze, oltre ad assistere le organizzazioni per il finanziamento multilaterale nella creazione di nuovi strumenti per gli stanziamenti al commercio e nel rimpinguamento di quelli già esistenti.
<P>
Allo scopo di consolidare e aumentare le esportazioni, proseguiamo inoltre con le trattative commerciali già in corso. Gli onorevoli deputati sanno che, sul piano multilaterale, la priorità è e resta una conclusione ambiziosa, equilibrata ed esaustiva delle tornate negoziali di Doha, che sarebbe di grande giovamento al mondo e, ovviamente, all'economia europea.
<P>
Il recente vertice di Nuova Delhi, cui ho preso parte, ha impresso una nuova spinta politica al processo e, con anche il contributo dell'imminente G20 di Pittsburgh, mi auguro che ci consenta di raggiungere un accordo già nel 2010.
<P>
Da ultimo, chiediamo il coinvolgimento fattivo dei principali partner dell'Organizzazione mondiale del commercio nei mesi a venire, allo scopo di proseguire i negoziati sulla base del pacchetto che, tra alti e bassi, è stato finora pattuito. Come gli onorevoli deputati sanno, a questo impegno si aggiunge la negoziazione di numerosi accordi bilaterali.
<SPEAKER ID="280" NAME="Georgios Papastamkos" AFFILIATION="PPE">
(EL) Signor Presidente, per far fronte alla pressione dovuta alla crisi economica, molti paesi stanno adottando delle misure volte a incentivare l'industria a livello nazionale. A riprova di quanto affermato, si prenda come esempio la decisione del presidente degli Stati Uniti d'America, Barack Obama, di imporre dei dazi sull'importazione di pneumatici dalla Cina.
<P>
La Commissione ha considerato l'impatto che potrebbero avere le politiche adottate dai nostri partner commerciali operanti nei paesi terzi, come ad esempio le campagne del "Buy American” o del "Buy Chinese”?
<SPEAKER ID="281" NAME="Catherine Ashton" LANGUAGE="EN">
Ho discusso con gli Stati Uniti e con la Cina - dove mi sono recata la settimana scorsa - di "Buy American" e "Buy Chinese", due campagne molto diverse tra loro stando alle informazioni che ho ricevuto. Ho letto la normativa relativa a "Buy American" e mi preoccupa più la sua attuazione nei singoli Stati che non il suo effettivo contenuto.
<P>
"Buy Chinese" si fonda su un'idea del tutto diversa. Sono in parte confortata da quanto mi hanno riferito la scorsa settimana sia il ministro per il Commercio Deming sia il vice primo ministro Jiaxuan circa la finalità e il trattamento che sarebbe riservato alle imprese europee. Cionondimeno, manterrò alta la guardia per garantire che le imprese europee non ne risentano né direttamente né indirettamente.
<P>
Per quanto attiene alla posizione assunta sugli pneumatici, cui credo l'onorevole deputato alluda, per il momento restiamo in osservazione per capire cosa accadrà esattamente. L'onorevole deputato vi intravede a ragione un settore fondamentale, che dobbiamo tenere sotto controllo in attesa degli sviluppi futuri. Ovviamente, sarò lieta di riferirgli in proposito.
<SPEAKER ID="282" NAME="Presidente">
In assenza dell'onorevole Moraes, l'interrogazione numero 27 decade.
<P>

<P>
Oggetto: Commercializzazione dei prodotti europei a base di carne bovina e di agnello
<P>
Quali misure sta mettendo in atto l'Unione europea per contribuire alla commercializzazione dei prodotti europei a base di carne bovina e di agnello nei paesi terzi? Intende la Commissione europea proporre nuove iniziative per contribuire a tale processo?
<SPEAKER ID="284" NAME="Catherine Ashton">
membro della Commissione. - (EN) Lavoriamo fattivamente per gestire queste barriere igienico-sanitarie, tanto complesse quanto fondamentali. Cerchiamo così di favorire l'immissione sul mercato di prodotti europei quali il manzo o l'agnello irlandesi. La strategia di accesso ai mercati, insieme con il partenariato di accesso ai mercati varato nel 2007, è il nocciolo dell'operato della Commissione in tal senso. La strategia di accesso ai mercati crea infatti un partenariato più solido tra Commissione, Stati membri e imprese per promuovere l'individuazione, l'analisi e l'eliminazione delle barriere, nonché la definizione delle priorità in tale ambito.
<P>
La particolarità di questa strategia sta nella giusta combinazione di vari strumenti di politica commerciale. In sostanza, si ricorre a canali sia multilaterali sia bilaterali e si integrano la componente più formale degli strumenti politici di lungo termine con i contatti politici e la diplomazia congiunta in ambito commerciale.
<P>
Negli ultimi anni, abbiamo notevolmente intensificato il nostro impegno a favore dell'accesso dei mercati e possiamo vantare numerosi successi che dimostrano come abbiamo intrapreso la giusta direzione. Ad esempio, siamo riusciti a contenere alcuni paesi e ottenere la revoca del divieto di esportazioni di carne dall'Unione, che era stato imposto a seguito della contaminazione da diossine e policlorobifenili verificatasi in Irlanda nel dicembre 2008. Di recente, siamo inoltre riusciti ad aprire l'Arabia Saudita, la Giordania e le Filippine alle importazioni di manzo dall'Unione europea e a strappare qualche concessione sugli standard sanitari e fitosanitari a Egitto e Israele.
<P>
Continuiamo a insistere a vari livelli con paesi quali l'Indonesia, la Malesia e la Corea per allineare del tutto la normativa con le disposizioni dell'accordo sugli standard sanitari e fitosanitari e delle norme internazionali varate dall'Ufficio internazionale delle epizoozie. Abbiamo chiesto ai produttori di manzo comunitari di esporre le proprie preoccupazioni specifiche e proporre possibili modi per affrontare gli ostacoli dei mercati principali. Negli ultimi tempi, il nostro invito è stato ben accolto e la presentazione elaborata da un'associazione imprenditoriale irlandese ci aiuterà a definire le priorità e proseguire con il nostro lavoro.
<SPEAKER ID="285" NAME="Liam Aylward" AFFILIATION="ALDE">
(EN) Posso chiedere alla signora commissario se contempla la possibilità di una valutazione accurata ed esaustiva del bilancio per la promozione alimentare? E' in vigore fin dagli anni settanta, risulta molto restrittivo e necessita di una riforma. Non crede poi la signora commissario che, migliorando la competitività del settore alimentare comunitario, l'Unione europea potrà superare la recessione economica?
<SPEAKER ID="286" NAME="Seán Kelly" AFFILIATION="PPE">
(EN) E' risaputo che il manzo e l'agnello europei rispettano i massimi standard. Quali misure sta eventualmente adottando la Commissione per favorire o esigere l'applicazione di standard simili ad opera dei suoi partner commerciali, soprattutto in Brasile?
<SPEAKER ID="287" NAME="Catherine Ashton" LANGUAGE="EN">
Innanzi tutto, non ho dimestichezza con l'ambito specifico citato dall'onorevole deputato. Mi impegno pertanto a riferirgli in merito per iscritto.
<P>
Concordo però appieno sul valore e l'importanza del settore per l'Unione europea e il commercio. Si tratta infatti di un settore su cui dovremo sempre più concentrarci. Lavoro in stretto coordinamento con il commissario, signora Fischer Boel, all'analisi degli accordi commerciali, per garantire che gli aspetti del testo attinenti all'agricoltura costituiscano effettivamente un punto di forza e un'opportunità. Spero che, nel corso dei negoziati, l'onorevole deputato avrà modo di constatare l'importanza che attribuiamo alla questione.
<P>
Per quanto attiene al principio di reciprocità, conduciamo le trattative e formiamo i funzionari dei paesi terzi in modo da istruirli sul sistema comunitario e mostrare loro il livello di tutela che l'Unione europea offre ai propri e ai loro consumatori.
<P>
Chiediamo inoltre con insistenza che i paesi terzi ottemperino agli obblighi internazionali, con particolare riguardo all'accordo dell'Organizzazione mondiale del commercio sull'applicazione delle misure sanitarie e fitosanitarie, in sede di definizione dei requisiti, che si attengano alle norme internazionali e basino il loro operato su dati scientifici.
<P>

<P>
Oggetto: Inquinamento ambientale causato dall'estrazione di lignite nella Repubblica Ceca e nella Germania centrale
<P>
Può la Commissione far sapere come giudica l'inquinamento ambientale provocato dall'estrazione a cielo aperto di lignite e dalle centrali a carbone nella Repubblica Ceca e nella Germania centrale e come valuta l'attuazione dei piani di chiusura degli impianti e rispettivamente di rinaturalizzazione del territorio, anche tenendo conto dell'aspetto della sicurezza?
<SPEAKER ID="289" NAME="Stavros Dimas" LANGUAGE="EL">
Signor Presidente, il danno ambientale potenzialmente derivante dall'attività estrattiva e dall'utilizzo della lignite nelle centrali elettriche è una questione già affrontata in modo abbastanza esaustivo dalle normative comunitarie.
<P>
In base alla direttiva sui rifiuti minerali, gli impianti preposti allo smaltimento di questi ultimi devono essere in possesso di un'autorizzazione che includa un piano di smaltimento dei rifiuti, nonché un piano per la chiusura e la rimessa in funzione delle infrastrutture eventualmente coinvolte. Devono, inoltre, garantire la copertura dei costi del risanamento del terreno.
<P>
La direttiva prevede l'effettuazione di ispezioni da parte delle autorità competenti e obblighi in materia di prevenzione dell'inquinamento dell'acqua, dell'aria e del suolo. La direttiva prevede altresì la creazione di nuovi impianti a partire da maggio 2008. Quelli già esistenti devono ottenere l'autorizzazione prevista dalla direttiva entro maggio 2012.
<P>
Gli Stati membri, inoltre, devono redigere, entro il primo semestre del 2012, una lista delle strutture abbandonate o inutilizzate responsabili o potenzialmente responsabili di danni ambientali.
<P>
Il quadro normativo dell'Unione europea prevede altre direttive, come ad esempio la direttiva sull'IPCC e la direttiva sui grandi impianti di combustione. Per quanto concerne la responsabilità ambientale, la direttiva sul suolo è sì al vaglio del Consiglio, ma non è stato registrato alcun progresso. Delle direttive summenzionate, la più importante è quella sull'IPCC, in ottemperanza alla quale i grandi impianti di combustione devono ottenere un'autorizzazione in base all'applicazione delle migliori pratiche esistenti.
<P>
Al tempo stesso, la direttiva sui grandi impianti di combustione istituisce dei valori limite minimi per le emissioni degli inquinanti atmosferici più pericolosi. Se l'operatività di un impianto viene meno, la direttiva sull'IPCC prevede l'adozione di misure atte a scongiurare il rischio di inquinamento e volte a risanare la zona in questione.
<P>
Il suddetto quadro normativo garantisce un livello elevato di tutela ambientale nell'eventualità di danni derivanti dall'impiego di lignite in determinate strutture.
<P>
La chiusura degli impianti, invece, verrà sancita in base dell'ottemperanza o meno ai requisiti previsti dalla legge.
<SPEAKER ID="290" NAME="Bernd Posselt" AFFILIATION="PPE">
(DE) La ringrazio per la spiegazione dettagliata che ci ha fornito. Avevo, tuttavia, esplicitamente chiesto delucidazioni in merito alle aree di confine, in altre parole la Germania e la Repubblica ceca, la Germania e la Polonia, la Polonia e la Repubblica ceca. In queste aree la situazione è spesso delicata. Mi premerebbe sapere se esiste, a suo avviso, una cooperazione transfrontaliera sufficiente tra i paesi coinvolti e se la Commissione sta promuovendo l'adozione di misure transfrontaliere in queste aree nel quadro dei programmi regionali.
<SPEAKER ID="291" NAME="Stavros Dimas" LANGUAGE="EL">
Signor Presidente, sì, vi sono svariate fonti di finanziamento sia per la Repubblica ceca, a partire dal 2007, sia per la Germania. Ho, tuttavia, l'obbligo di far presente che, grazie al pacchetto integrato sull'energia e i cambiamenti climatici approvato a dicembre, vi saranno risorse sufficienti provenienti dal programma di scambio dei crediti di emissione. In base all'accordo siglato, per combattere il cambiamento climatico e altre problematiche ad esso relazionate, le emissioni dovranno essere dimezzate.
<P>
Gli impianti, soprattutto se esterni e funzionanti a lignite, distruggono l'ambiente e la natura, danneggiando non soltanto il suolo, bensì le risorse idriche a causa sia di altri agenti inquinanti sia in base ai dati in nostro possesso, della generazione di enormi quantità di anidride carbonica. La lignite, da questo punto di vista, è infatti il combustibile più pericoloso. Su una scala da uno a dieci è uno dei combustibili peggiori in termini di emissioni di anidride carbonica. Mi preme sottolineare che si possono ricavare risorse finanziarie anche dallo scambio dei crediti di emissione. In Germania, per esempio, anche in questo preciso istante si stanno scambiando crediti di emissione. Vi sono risorse, di conseguenza, che provengono anche da questa attività. A parte questo, tuttavia, vorrei sottolineare che anche i finanziamenti della Commissione possono contribuire alla riparazione dei danni ambientali derivanti dalle attività estrattive.
<P>
I programmi operativi regionali per il periodo 2000-2006 hanno finanziato i progetti volti a risanare le aree colpite pesantemente dall'estrazione della lignite in alcuni Stati federali Germania dell'est, come ad esempio la Sassonia, la Sassonia-Anhalt e la Turingia. Questa forma di sostegno finanziario è stata ribadita anche nei documenti relativi al periodo 2007-2013.
<P>
Per quanto concerne la Repubblica ceca, il programma operativo regionale "Europa nord-occidentale" per il periodo 2007-2013 finanzia gli interventi volti a recuperare e risanare i bacini minerari abbandonati. Il programma operativo "Ambiente", inoltre, include fra le sue priorità fondamentali sia il risanamento dei bacini minerari abbandonati sia, ovviamente, la cooperazione non solo tra i singoli paesi, bensì fra le organizzazioni a livello regionale, a beneficio di entrambe le parti.
<SPEAKER ID="292" NAME="Presidente">
Le interrogazioni che, per mancanza di tempo, non hanno ricevuto risposta, la riceveranno per iscritto (vedasi allegato).
