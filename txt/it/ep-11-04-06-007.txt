<CHAPTER ID="007">
Richiesta di revoca dell'immunità parlamentare: vedasi processo verbale
<SPEAKER ID="108" NAME="Sonia Alfano" AFFILIATION="ALDE">
Signor Presidente, onorevoli colleghi, prima di iniziare le votazioni, vorrei usufruire di qualche minuto per ricordare a questo Parlamento, al Consiglio e alla Commissione europea che due anni fa ci fu il terremoto de L'Aquila in cui morirono 309 persone e rimasero ferite più di 1.650 persone. A questo proposito, io oggi invierò a tutti i parlamentari europei un video che è stato girato il 13 gennaio a L'Aquila. Invito tutti i colleghi a guardarlo perché i cittadini aquilani attendono una risposta forte dall'Europa.
<SPEAKER ID="109" NAME="Presidente">
La ringrazio on. Alfano. Avevo ricordato anch'io, durante il dibattito di questa mattina, questa terribile ricorrenza. Ha fatto bene a ricordarla di fronte alla platea di tutti i deputati.
<SPEAKER ID="110" NAME="David-Maria Sassoli" AFFILIATION="S&amp;D">
Signor Presidente, onorevoli colleghi, si è verificata ieri notte un'altra tragedia nel Mediterraneo. Immigrati partiti dal Nord Africa sono morti mentre cercavano di raggiungere l'Italia e l'Europa. Ci sono 130 dispersi e 20 cadaveri sono già emersi.
<P>
Quando si parla di immigrazione non dobbiamo mai dimenticare che stiamo parlando di uomini, di donne e di bambini, non solo di numeri. Basta con le reticenze, il Consiglio e i governi devono agire. L'Europa civile e democratica deve manifestare il proprio dolore e per questo, signor Presidente, le chiedo di invitare l'Aula a osservare un minuto di silenzio in memoria delle vittime dell'immigrazione.
<P>
(Applausi)
<SPEAKER ID="111" NAME="Presidente">
La ringrazio on. Sassoli. Certamente darò corso alla sua richiesta. Prima di chiedere che l'Aula si fermi per un minuto, per raccogliersi nel ricordo di queste vittime, vorrei dare la parola all'on. Tavares che ha chiesto di intervenire sullo stesso argomento.
<SPEAKER ID="112" NAME="Rui Tavares" AFFILIATION="GUE/NGL">
(EN) Signor Presidente, abbiamo ricevuto la notizia che un'imbarcazione proveniente dalla Libia con a bordo dei rifugiati si è capovolta durante la navigazione nel Mediterraneo. Sappiamo che ci sono delle vittime e 150 dispersi.
<P>
Quasi un anno fa, questo Parlamento ha approvato uno strumento di codecisione che prevedeva un meccanismo di emergenza teso a reinsediare i rifugiati sotto attacco armato o in una situazione di crisi, quale la guerra civile libica. Tale strumento giace da un anno sul tavolo del Consiglio. Il mese scorso abbiamo rivolto al Consiglio un'interrogazione orale per rammentare che tale strumento riguardava la vita delle persone ed era pertanto importante. E adesso ne comprendiamo tristemente l'importanza.
<SPEAKER ID="113" NAME="Presidente">
Su richiesta dell'on. Sassoli, che credo abbia interpretato il pensiero di tutti, osserviamo un minuto di silenzio in ricordo dei morti di questa notte.
<P>
(Il Parlamento, in piedi, osserva un minuto di silenzio)
<SPEAKER ID="114" NAME="Bruno Gollnisch" AFFILIATION="NI">
(FR) Signor Presidente, 20 secondi soltanto per far sentire una voce di dissenso in questo coro di correttezza politica. Siete voi e soltanto voi i responsabili di queste morti, a causa delle false speranze che create in Europa e nel mondo sulla nostra disponibilità ad accogliere tutte queste persone. La responsabilità è soltanto vostra.
<SPEAKER ID="115" NAME="Cristiana Muscardini" AFFILIATION="PPE">
Signor Presidente, onorevoli colleghi, volevo solo chiedere quanti minuti di silenzio dovremo ancora fare prima di avere una politica europea comune per l'immigrazione.
<P>
(Applausi)
<SPEAKER ID="116" NAME="Presidente">
Adesso non dobbiamo aprire un dibattito che abbiamo già tenuto proprio ieri su questo tema.
