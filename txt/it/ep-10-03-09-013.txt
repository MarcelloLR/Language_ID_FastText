<CHAPTER ID="013">
Tempo delle interrogazioni (interrogazioni alla Commissione)
<SPEAKER ID="369" NAME="Presidente">
L'ordine del giorno reca il Tempo delle interrogazioni (B7-0017/2010). Questa sera sarà più breve del solito perché la discussione precedente ha sforato di 25 minuti a causa dei giorni passati. Mi dispiace. Finiremo dopo le 19.30. Sarò molto severo sul tempo concesso: 30 secondi per gli interventi in Aula.
<P>
Saranno prese in esame le interrogazioni rivolte alla Commissione.
<P>
Prima parte
<P>

<P>
Oggetto: Regolamentazione dei fondi pensione privati
<P>
Negli ultimi anni il valore dell'attivo dei fondi pensione privati si è ridotto fortemente. La necessità di una regolamentazione più rigorosa di tale settore è stata sottolineata dal gruppo ad alto livello per la supervisione finanziaria presieduto da Jacques de Larosière.
<P>
La crisi finanziaria ha messo in risalto il grado di vulnerabilità degli Stati membri di fronte a numerosi rischi. Tali rischi preoccupano direttamente gli investitori in detti fondi, e pregiudicano la stabilità e l'integrità dei mercati finanziari europei, oltre a colpire gravemente gli operatori del mercato finanziario. In questo periodo di instabilità economica molti cittadini europei hanno perso fiducia nella regolamentazione del sistema dei fondi pensione privati.
<P>
Non ritiene opportuno la Commissione proporre una misura giuridica esaustiva per definire livelli di controllo al fine di regolamentare i fondi pensione privati?
<SPEAKER ID="371" NAME="Michel Barnier" LANGUAGE="FR">
L'onorevole Blinkevičiūtha posto una domanda molto importante sulla riforma delle pensioni, una questione chiave per i prossimi anni viste le sfide da affrontare insieme: l'invecchiamento demografico, la sostenibilità delle finanze pubbliche e, in particolare, la mobilità dei lavoratori. Inoltre, i fondi pensione sono importanti investitori istituzionali.
<P>
La crisi finanziaria ha evidenziato alcuni punti deboli nella concezione di alcuni regimi pensionistici e, onorevoli colleghi, in seguito alla relazione de Larosière prenderemo qualche iniziativa. Il presidente Barroso ha annunciato a tale riguardo alcuni orientamenti politici al Parlamento europeo.
<P>
Nel 2010 presenteremo un Libro verde sulle pensioni volto a promuovere un rigoroso dibattito sulla regolamentazione dei fondi pensione privati. In tale contesto, si potrebbe prevedere una revisione della direttiva relativa alle attività e alla supervisione degli enti pensionistici aziendali o professionali. La Commissione continua a impegnarsi nel consolidamento del mercato interno nel settore dei fondi pensione. Questa revisione della direttiva verterebbe anche sulle regole sulla solvibilità per i fondi pensione. Inoltre, signor Presidente, questo risponde a una richiesta avanzata dal Parlamento europeo durante i negoziati sulla direttiva solvibilità II.
<P>
Per evitare qualsiasi ambiguità su questo tema molto importante che tocca i cittadini aggiungo che, in nome della sussidiarietà, la Commissione sarà molto attenta a rispettare le scelte fatte in molti Stati membri sul loro attaccamento al sistema pensionistico a ripartizione.
<SPEAKER ID="372" NAME="Vilija Blinkevičiūt" AFFILIATION="S&amp;D">
(LT) Grazie, signor Commissario, per la sua risposta. Certamente speriamo che la Commissione europea presenti al più presto un Libro verde sulle pensioni poiché, nella maggioranza degli Stati membri dell'Unione europea, si tratta di un tema particolarmente urgente. In alcuni Stati come il mio, la Lituania, pensioni già minime sono state ulteriormente diminuite: questa è la realtà dell'attuale situazione economica e finanziaria. Tuttavia, signor Commissario, vorrei anche chiederle se può spiegare il motivo per cui, nella strategia dell'UE per il 2020, la Commissione europea ha prestato così poca attenzione alla sicurezza e alla stabilità delle pensioni e alle garanzie pensionistiche visto che dobbiamo tenere conto della situazione presente nel mercato del lavoro e dell'attuale situazione demografica. In effetti, questo è uno dei punti più importanti: quale pensione riceveranno i cittadini tra dieci anni.
<SPEAKER ID="373" NAME="Michel Barnier" LANGUAGE="FR">
Onorevole Blinkevičiūtė, è evidente che il documento sulla strategia per il 2020, che è un documento per una crescita verde, una crescita intelligente, equa e inclusiva, non può contenere tutti i temi. Per questo motivo abbiamo altri strumenti, altre occasioni, altri quadri per fare ciò che ci compete e trattare questioni fondamentali come le pensioni e la dipendenza dei cittadini europei.
<P>
Ho appena detto, onorevole Blinkevičiūtė, che i fondi pensione sono importanti investitori istituzionali. I diversi tipi di regimi pensionistici che operano in base a una capitalizzazione prevista per legge, professionale o volontaria, oggi svolgono un ruolo sempre più importante in tutti i regimi pensionistici di molti Stati membri.
<P>
Ribadisco che lavoreremo rispettando, nel nome della sussidiarietà, l'impegno e l'attaccamento di molti paesi -alcuni li conosco abbastanza bene - al sistema pensionistico a ripartizione e, su queste basi, lavoreremo su questo Libro verde, che sarà pronto nelle prossime settimane o al più tardi nei prossimi mesi. Sarei lieto di tenere una discussione più ampia possibile con lei e con gli altri deputati interessati.
<SPEAKER ID="374" NAME="Franz Obermayr" AFFILIATION="NI">
(DE) Signor Presidente, il mio paese, l'Austria, finanzia le prestazioni pensionistiche dei regimi privati per un massimo di 210 euro all'anno, anche se la speculazione nel settore pensionistico si è rivelata essere uno dei motivi alla base del crollo finanziario negli Stati Uniti.
<P>
A mio avviso la Commissione dovrebbe chiedersi se l'erogazione delle pensioni non sia compito precipuo dello Stato e se, in tal senso, non occorra tenere a freno dubbi speculatori finanziari. Mi chiedo poi se, nel parere della Commissione, non sia poco lungimirante e addirittura imprudente dare sovvenzioni statali ai sistemi pensionistici privati privi di standard di qualità considerando il rischio che, dopo queste enormi perdite, i beneficiari avranno ancora più bisogno di assistenza da parte dello Stato.
<SPEAKER ID="375" NAME="Michel Barnier" LANGUAGE="FR">
Il presidente Barroso poco fa ha avuto l'occasione, in Aula, di rispondere a diverse domande sui grandi temi relativi ai movimenti finanziari.
<P>
Lei ha parlato di speculazione, onorevole Obermayr. In qualità di commissario europeo per il mercato e i servizi responsabile della regolamentazione e della supervisione, posso dire che nessun prodotto, nessun mercato e nessun territorio sarà escluso o esente da una supervisione intelligente ed efficace.
<P>
Pertanto chiunque è presente su questi mercati con vari prodotti sarà interessato dal lavoro che faremo, lavoro che è già iniziato con il pacchetto supervisione in fase di discussione; con la revisione di molte direttive, in particolare della direttiva sugli enti pensionistici aziendali o professionali, definiremo rigide regole di investimento.
<P>
Confermo che nessuno di questi prodotti o mercati sarà esente dall'obbligo di una supervisione della trasparenza e di una regolamentazione intelligente ed efficace.
<SPEAKER ID="376" NAME="Silvia-Adriana Ţicău" AFFILIATION="S&amp;D">
(RO) Credo sia necessaria una riflessione strategica a lungo termine sulla riforma del sistema pensionistico, sia per il settore pubblico che per quello privato. Mi riferisco al fatto che il tasso di natalità è fortemente cresciuto negli anni settanta del secolo scorso. Tra 30 anni queste persone andranno in pensione, mentre adesso il tasso di natalità è molto basso. Chi nasce oggi tra 30 anni farà parte della forza lavoro, e non riuscirà a fornire le risorse necessarie ai fondi pensione.
<P>
Per questo vi chiedo: quali misure state adottando per attuare una riforma adeguata dei sistemi pensionistici a lungo termine, in maniera sostenibile e a beneficio dei cittadini europei?
<SPEAKER ID="377" NAME="Michel Barnier" LANGUAGE="FR">
Onorevole Ţicău, nella prima parte del mio intervento di poco fa, che come da regola è stato abbastanza breve, io stesso ho ricordato una delle grandi sfide, a parte la mobilità, che è quella demografica. Inoltre, anche se la questione della politica familiare o demografica non rientra nelle prime competenze dell'Europa, sono convinto che avremmo tutto l'interesse a tenere un dibattito e a fare paragoni su questo tema che riguarda, con maggiore o minore intensità, tutti i paesi europei. Il nostro continente è probabilmente uno dei pochi al mondo che, rispetto agli altri, vedrà diminuire la popolazione se i tassi di natalità non si riprenderanno.
<P>
E' in questo contesto estremamente serio, onorevole Ţicău, che al di là della questione stessa delle pensioni dobbiamo lavorare sul tema delle pensioni e assumerci la responsabilità della dipendenza. Ecco perché credo che questo Libro verde sia un buono strumento che arriva al momento giusto. Non dovrete aspettare troppo. Ci stiamo lavorando e daremo il tocco finale per affrontare tutte queste domande, tenendo ben conto di quello che compete alle responsabilità nazionali nei sistemi pensionistici e di cosa si può fare a livello europeo, soprattutto in relazione a tutti questi fondi pensione privati e alla loro proliferazione sui mercati europei.
<P>
In ogni caso tutte queste questioni - nessuna delle quali sarà esclusa - faranno parte degli interrogativi che ci porremo, proponendo alcune linee d'azione e orientamenti nel Libro verde che ho citato e che sarà pubblicato tra qualche mese.
<P>
Oggetto: Sistemi di assicurazioni contro le inondazioni nell'UE
<P>
Le recenti inondazioni in Irlanda hanno causato danni pari a circa 500 milioni di euro, sia alle infrastrutture private sia a quelle pubbliche. Il governo irlandese ha chiesto al Fondo di solidarietà dell'UE di coprire una parte dei danni alle infrastrutture pubbliche.
<P>
Tuttavia, spesso non vi è alcun risarcimento per le proprietà e le imprese private a causa dei costi proibitivi delle polizze di assicurazioni private contro le inondazioni, Occorre sottolineare che uno dei fattori che ha provocato inondazioni senza precedenti è la pianificazione di sviluppo senza coordinazione, in alcuni casi anche nelle zone alluvionali, e che alcune compagnie si rifiutano di assicurare determinate proprietà e imprese.
<P>
Alla luce di tutto ciò, può la Commissione indicare se ha intenzione di presentare proposte legislative per armonizzare le disposizioni in materia di assicurazioni contro le inondazioni nell'UE, tenendo conto che il mercato non è riuscito a fornire una copertura adeguata in alcuni Stati membri? In alternativa, può la Commissione fornire informazioni su eventuali programmi che ha elaborato per lo scambio delle migliori prassi fra Stati membri in materia?
<SPEAKER ID="379" NAME="Michel Barnier" LANGUAGE="FR">
Signor Presidente, onorevoli deputati, l'onorevole Kelly pone una domanda su un evento tragico occorso di recente che ha colpito Madeira, la costa atlantica e il mio paese in particolare, causando decine di morti. Poiché ne parlo, desidero naturalmente ribadire la nostra solidarietà a tutte le vittime e il commissario Hahn, mio collega, si è recato in entrambi i posti appena citati.
<P>
Anche in questo caso dobbiamo far fronte alla sfida globale posta dai cambiamenti climatici, e assisteremo a un crescente numero di calamità naturali, come del resto continueremo a vedere catastrofi che non sono naturali e che possono avere gravi conseguenze per la vita dell'uomo, la natura e l'economia. Penso ad esempio alle catastrofi industriali, agli incendi e alle catastrofi in mare.
<P>
E' un tema sul quale sono personalmente impegnato da molto tempo. E' stato proprio qui, in quest'Aula, che nel 1999, appena nominato commissario per la politica regionale, ho dovuto rispondere ai deputati greci che erano preoccupati per le conseguenze dei terremoti che avevano appena scosso il loro paese.
<P>
All'epoca avevo proposto, innanzi tutto, la creazione di un fondo di solidarietà e, in secondo luogo, l'istituzione di una forza europea di protezione civile. Abbiamo dovuto aspettare il 2002 e le grandi inondazioni che hanno colpito Germania, Austria e Slovacchia prima che la Commissione potesse istituire, nel giro di tre mesi e con l'aiuto del Parlamento e del Consiglio, il Fondo di solidarietà che interverrà a Madeira e sulla costa atlantica, come del resto è intervenuto in alcune gravi catastrofi dopo il 2002.
<P>
La collega, l'onorevole Georgieva, sta lavorando con la baronessa Ashton sull'istituzione di una forza europea di protezione civile, e spero che non dovremo aspettare una nuova calamità per unire le nostre risposte e iniziative di aiuto sotto un'unica bandiera europea nelle calamità come quelle di Haiti o dello tsunami.
<P>
La domanda posta riguarda le assicurazioni, perché non tutto è legato a beni pubblici non assicurabili che possono essere coperti dal Fondo di solidarietà. Penso sia necessario compiere progressi sui rischi che possono essere coperti dalle polizze di assicurazione.
<P>
Il Libro bianco 2009 sull'adattamento ai cambiamenti climatici suggerisce, in mancanza di un'assicurazione, l'introduzione di sistemi assicurativi sostenuti dal settore pubblico. Nel seguito che sarà dato al Libro bianco voglio esaminare il ruolo dei prodotti assicurativi nel completamento di queste misure. Ho intenzione di iniziare con un'analisi comparativa: ho chiesto ai miei servizi di vedere cosa esiste nei diversi Stati membri. In situazioni di possibile impatto transfrontaliero, potrebbe addirittura essere opportuno promuovere sistemi assicurativi a livello europeo e non nazionale.
<P>
Sono perfettamente cosciente della complessità di questo tema, onorevole Kelly. Porterò avanti questo lavoro in collaborazione con tutte le parti interessate, con le compagnie di assicurazione, con gli Stati membri e gli esperti, per uno scambio delle migliori prassi e una definizione delle priorità al giusto livello. Sono convinto che possiamo migliorare la protezione dei cittadini europei nei confronti del moltiplicarsi delle calamità naturali. Ecco perché voglio intraprendere questo lavoro molto concreto di controllo, di analisi comparativa sui diversi sistemi di assicurazione esistenti contro le calamità naturali nei 27 Stati membri.
<SPEAKER ID="380" NAME="Seán Kelly" AFFILIATION="PPE">
(EN) Ovviamente eravamo tutti molto preoccupati per Madeira e per la Francia. Nel mio paese, per fortuna, nessuno è stato ucciso ma il problema delle assicurazioni è comparso da subito. Molte famiglie adesso non riescono ad assicurarsi e in una città, Clonmel, dove c'è stata un'inondazione alcuni anni fa, l'assicurazione è aumentata di sei volte. Si tratta ovviamente di un tema vastissimo, e mi congratulo con il commissario per averlo affrontato.
<P>
Inoltre vorrei fargli una domanda sui paesi e sui governi che non attuano la direttiva sulle inondazioni. E' disposto a prendere in considerazione sanzioni di qualche natura anche per loro?
<SPEAKER ID="381" NAME="Michel Barnier" LANGUAGE="FR">
Questa direttiva sulle inondazioni risale al 2007. Inoltre, nel 2009 c'è stata una comunicazione della Commissione sulla prevenzione della calamità naturali e causate dall'uomo in generale.
<P>
Onorevole Kelly, lei parla di direttive abbastanza recenti, ma per queste e per tutte le altre direttive vale la stessa cosa non appena entrano in vigore: la Commissione deve verificare - e lo farà - come gli Stati membri applicano o non applicano queste direttive. Quando parliamo di inondazioni, come si è visto chiaramente in Francia e si può vedere nel suo paese, le conseguenze sulla gestione territoriale della mancanza di precauzioni e della costruzione in zone inondabili sono ovvie. La Commissione agirà in questo settore, come in tutti gli altri, controllando cosa fanno o non fanno gli Stati membri e adottando le misure adeguate, anche contro le violazioni, per garantire l'applicazione di queste direttive.
<SPEAKER ID="382" NAME="Jim Higgins" AFFILIATION="PPE">
(EN) Riguardo a quanto citato dall'onorevole Kelly, ovvero l'attuazione della direttiva sulle inondazioni, come sapete deve essere recepita nelle normative nazionali questo anno, il 2010, in tutti i 27 Stati membri. Esorto la Commissione a controllare la sua applicazione da parte delle autorità nazionali. Nel 1995 sono stato il ministro responsabile delle inondazioni in Irlanda. Allora pubblicammo una relazione in base a cui non si sarebbe più dovuto costruire nuove case nelle pianure alluvionali. Eppure, dopo questo, in alcune zone d'Irlanda sono state costruite molte case in cerca di risarcimento.
<P>
Occorre quindi garantire una rigorosa attuazione della direttiva sulle inondazioni, e imporre sanzioni sul governo irlandese, sulle autorità locali e su chiunque violi i termini della direttiva sulle inondazioni.
<SPEAKER ID="383" NAME="Janusz Władysław Zemke" AFFILIATION="S&amp;D">
(PL) Commissario Barnier, vorrei farle un'altra domanda. Stiamo discutendo di assicurazioni, ma credo che quando si parla di calamità siano necessarie due misure di natura diversa. Riguardo a questo, vorrei farle questa domanda: non dovremmo forse istituire più velocemente un centro di reazione rapida in Europa? Non abbiamo un solo centro che possa reagire alle situazioni di calamità. Inoltre, non dovremmo adoperarci di più per organizzarci a livello civile? Ad esempio non abbiamo mezzi di trasporto aereo. In altre parole, a parte le assicurazioni abbiamo bisogno di un centro e di maggiori capacità per fornire assistenza.
<SPEAKER ID="384" NAME="Michel Barnier" LANGUAGE="FR">
Sono state poste due domande diverse. In primo luogo, sulla questione delle inondazioni, sono venuto in qualità di commissario per il mercato interno e i servizi per rispondere a una domanda precisa, onorevole Kelly, che era la seguente: come usare al meglio le polizze assicurative, in particolare per risarcire le persone che hanno subito danni ai beni materiali personali? Lavorerò a questa fotografia dei diversi sistemi esistenti di assicurazione privata più o meno sofisticati, in cui alcuni paesi sono praticamente privi di assicurazione per questo tipo di calamità mentre altri, come la Francia, sono dotati di un sistema che risarcisce al 100 per cento in caso di calamità naturale.
<P>
Le inondazioni, onorevole Kelly, non sono un tema di mia competenza. Chiederò al commissario Potočnik, il collega responsabile dell'ambiente, di fornirle una risposta scritta per dirle come viene o non viene applicata la direttiva sulle inondazioni. Lei però ha ragione, il nodo risiede nelle competenze nazionali, regionali o locali nel settore dell'edilizia e della sostenibilità delle costruzioni. Non si può chiedere tutto a Bruxelles, anche se la regola generale è evidente: ci sono zone in cui non si deve costruire, non si deve più costruire. Ho persino fatto votare una legge nel mio paese per far spostare abitazioni e fabbriche da zone regolarmente colpite da inondazioni. Ho fatto votare una legge nel 1995, e le persone vengono risarcite per andarsene prima che succeda un altro disastro.
<P>
Sono queste le idee che vorrei mettere insieme prima di tornare a voi con alcune proposte sulle polizze assicurative.
<P>
Un'ultima parola sul tema della protezione civile, anche se la questione compete ad altri colleghi. E' un tema sul quale ho svolto un lavoro che - come sapete - è stato sostenuto dal Parlamento europeo, su richiesta del presidente Barroso, nel 2006. Questo lavoro mi ha portato a proporre la creazione di una forza europea di protezione civile formata su base volontaria dagli Stati membri. Potremmo introdurre una cooperazione rafforzata, partendo dal basso, per abituarci a preparare le risposte. Non è mai la buona volontà che ci manca quando c'è uno tsunami o una tragedia ad Haiti, bensì il coordinamento. Salveremmo vite umane, risparmieremmo tempo, risparmieremmo soldi e, al tempo stesso, aumenteremmo la visibilità se i volontari europei preparassero una risposta alle diverse categorie di calamità.
<P>
Naturalmente le risposte non possono essere le stesse se si tratta di un disastro industriale, di una catastrofe come quella di Erika, di un'inondazione in Germania o in Francia, di incendi in Grecia, di uno tsunami, di grandi pandemie o di un attentato terrorista come quello dell'11 settembre, che purtroppo potrebbe ancora verificarsi in Europa.
<P>
L'obiettivo di questa idea a cui stanno lavorando i colleghi - torneremo da voi con alcune proposte concrete - è preparare una risposta pianificata comune. Ad ogni modo, sono ancora molto orientato su questa idea a cui ho lavorato molto, con il sostegno del Parlamento europeo.
<P>
Oggetto: Misure europee di lotta contro la povertà
<P>
Nel 2008, secondo i dati diffusi da Eurostat, circa 85 milioni di cittadini europei, il 20% dei bambini e il 19% degli ultrasessantacinquenni erano a rischio di povertà. A livello di Unione Europea, l'8% della popolazione attiva e il 44% dei disoccupati disponeva di un reddito inferiore alla soglia di povertà e il fatto di avere un'occupazione non era necessariamente sufficiente a garantire un tenore di vita decente. Le misure di protezione sociale degli Stati membri hanno ridotto del 32% i rischi di povertà cui la popolazione dell'Unione europea era esposta. La crisi economica ha spinto il tasso di disoccupazione a circa il 10%, esacerbando ulteriormente le divisioni sociali.
<P>
Potrebbe la Commissione indicare quali misure prevede per creare e mantenere i posti di lavoro all'interno dell'Unione europea e per garantire un tenore di vita decente per tutti i cittadini dell'Unione attraverso un sistema di protezione sociale adeguato e corretto?
<SPEAKER ID="386" NAME="László Andor" LANGUAGE="EN">
Condivido pienamente i timori espressi in questa interrogazione sulla prosperità e il benessere degli europei, sulle questioni dell'occupazione e della protezione sociale e sulla lotta alla povertà.
<P>
Come sapete il 2010 è l'anno europeo della lotta alla povertà e all'esclusione sociale, finalizzato a sensibilizzare l'opinione pubblica sui problemi sociali. Si auspica che questo anno non serva solo a discutere la povertà, ma anche ad impegnarci per lottarvi contro e rinnovare l'impegno politico a livello europeo e tra gli Stati membri.
<P>
Per dare un'opportunità a questo rinnovato impegno, la Commissione europea ha incluso nella nuova strategia dell'Unione europea per il 2020 un obiettivo chiave sulla riduzione della povertà, che riflette i nostri timori e gli insegnamenti tratti negli ultimi decenni. L'obiettivo ora è ridurre la povertà di un quarto entro il 2020.
<P>
La lotta alla povertà richiede prosperità, posti di lavoro di qualità per chi può lavorare e provvedere al proprio sostentamento, e solidarietà verso i bisognosi. Tutti questi elementi sono presenti nella strategia dell'UE per il 2020. Al raggiungimento dell'obiettivo chiave sulla povertà contribuirà una specifica iniziativa faro chiamata piattaforma europea contro la povertà. Esistono strumenti concreti per mantenere e creare posti di lavoro a livello europeo mediante il Fondo sociale europeo, il Fondo europeo di adeguamento alla globalizzazione e anche la recente iniziativa sul microcredito.
<P>
Le misure adottate dai singoli Stati membri sono di particolare importanza. Per iniziare occorre fare ancora di più e garantire a tutti l'accessibilità a posti di lavoro di qualità, ma la riduzione della povertà deve spingersi ben oltre i problemi della disoccupazione. Come sancito nella comunicazione dell'Unione europea nel 2020, una protezione sociale efficace e ben congegnata è indispensabile per prevenire e affrontare la povertà e l'esclusione.
<P>
Gli Stati membri sono responsabili del finanziamento e dell'organizzazione dei sistemi di protezione sociale, e la Commissione li sostiene in questo compito. In qualità di partner protagonista nel metodo aperto di coordinamento sociale, la Commissione aiuta a individuare e promuovere chiare priorità politiche, fornisce un quadro di monitoraggio e facilita l'apprendimento reciproco. Tra i buoni esempi esistenti figurano il quadro di inclusione attiva, l'analisi comparativa sulla povertà infantile e il monitoraggio dell'impatto sociale della crisi.
<P>
Opereremo in stretta collaborazione con le due presidenze di questo anno: la presidenza spagnola e la presidenza belga. Entrambe hanno iniziative importanti: la prima fase del vertice sui rom, discussa alcuni minuti fa in Assemblea e che ha un fortissimo impatto sulla riduzione della povertà, mentre con la presidenza belga stiamo preparando un'iniziativa sulla riduzione della povertà infantile.
<P>
Non è però solo con i governi che dobbiamo lavorare, ma anche con le ONG. Senza le ONG non possiamo attuare programmi pienamente riusciti. Sosteniamo le ONG che si occupano in generale di povertà e di esclusione sociale nel Fondo progress.
<P>
Questi sono i punti principali che riguardano le varie direzioni in cui la Commissione opera per ridurre la povertà.
<SPEAKER ID="387" NAME="Silvia-Adriana Ţicău" AFFILIATION="S&amp;D">
(RO) Grazie della risposta. Tuttavia, avrei anche voluto discutere brevemente del processo di deindustrializzazione in corso in molti Stati membri, che è una delle cause della crisi economica e sociale che stiamo attraversando.
<P>
Una politica industriale europea ambiziosa e intelligente non solo aumenterà la competitività dell'Unione europea ma, soprattutto, creerà nuovi posti di lavoro. Pertanto, quali misure sulla politica industriale europea saranno incluse nell'attuale programma di lavoro della Commissione, che riusciranno a dare una spinta alla competitività dell'Unione europea ma, soprattutto, creeranno nuovi posti di lavoro, dando quindi la possibilità di garantire una vita decente ai cittadini europei?
<P>
Grazie.
<SPEAKER ID="388" NAME="László Andor" LANGUAGE="EN">
In effetti, anche la creazione di nuovi e migliori posti di lavoro è inclusa nella strategia dell'Unione europea per il 2020. Vorrei attirare la vostra attenzione su altre due iniziative faro. Ho già citato quella che verte sulla povertà, ma per quanto riguarda la quantità e la qualità dei posti di lavoro in Europa abbiamo l'iniziativa faro "nuove competenze sul lavoro”, mentre nel quadro del pilastro sulla sostenibilità di Europa 2020 esiste un'iniziativa faro sulla politica industriale.
<P>
Credo si tratti di un punto cruciale in questa questione, perché bisogna riconoscere che gli strumenti dell'Unione europea non devono occuparsi solo dell'impatto delle imprese che lasciano l'Europa, come il Fondo di adeguamento alla globalizzazione. Questo svolge un ruolo molto importante nella prevenzione della povertà, scongiurando la perdita di reddito e la perdita di competenze quando le imprese decidono di trasferirsi fuori dall'Europa; inoltre, per la prima volta dopo molto tempo, ci sarà un'iniziativa faro sulla politica industriale per un'economia sostenibile.
<P>
Credo che questo permetterà di affrontare molte questioni sullo sviluppo industriale e il tema della localizzazione. Concordo pienamente sull'idea implicita nell'interrogazione, e cioè che senza una politica economica e occupazionale generale non riusciremo a sconfiggere la povertà.
<SPEAKER ID="389" NAME="Franz Obermayr" AFFILIATION="NI">
(DE) Durante una crisi economica il pericolo di frode ai danni della previdenza sociale è particolarmente elevato. La Commissione è consapevole del fatto che, in Europa centrale, le frodi ai danni della previdenza sociale sono molto diffuse tra gli Stati caratterizzati da forti disparità sociali? Ad esempio, i cittadini europei di nove Stati membri hanno richiesto in maniera fraudolenta indennizzi per le pensioni minime, che erano chiaramente superiori alle pensioni erogate.
<P>
La mia domanda è questa: la Commissione intende fornire ai singoli Stati membri strumenti da utilizzare per impedire le frodi ai danni della previdenza sociale su vasta scala?
<SPEAKER ID="390" NAME="Nikolaos Chountis" AFFILIATION="GUE/NGL">
(EL) Signor Presidente, signor Commissario, in Grecia più del 20 per cento della popolazione vive sotto la soglia di povertà. Tra questi, il 34 per cento delle persone che vivono in povertà è disoccupato e il 14 per cento è rappresentato da poveri che lavorano.
<P>
Il problema della povertà che la collega ha sollevato nell'interrogazione legata all'Europa e le statistiche che vi ho fornito per la Grecia sono dovuti, a mio avviso, al fallimento del modello economico neoliberista propugnato dal trattato di Lisbona e incluso nel testo della strategia per il 2020.
<P>
Vorrei chiederle: è possibile combattere la crescente percentuale di persone che vive in povertà con politiche frammentarie per certi versi basate sulla beneficenza, o necessitiamo forse di una politica economica diversa, che ruoti attorno a un'occupazione a tempo pieno, il che implica la necessità di rivedere la strategia dell'Unione europea per il 2020?
<SPEAKER ID="391" NAME="László Andor" LANGUAGE="EN">
Iniziando dalla seconda domanda se non vi dispiace, in effetti è molto importante dotarsi di un contesto macroeconomico più stabile.
<P>
Nella risposta precedente parlavo dell'importanza di una politica economica generale per creare un contesto più stabile e, in effetti, quella che è stata chiamata la "tendenza neoliberista” degli ultimi decenni deve essere rivista. Nell'Europa del 2020 abbiamo alcune iniziative, e in particolare desidero citare il capitolo sulla regolamentazione finanziaria. Si tratta di un cambiamento sostanziale rispetto al precedente regime, legato all'intenzione di stabilizzare il contesto macroeconomico allentando così la pressione dei sistemi fiscali volti a sostenere i sistemi di protezione sociale e le politiche occupazionali.
<P>
Riguardo all'abuso e all'efficacia dei sistemi di protezione sociale, effettivamente la crisi è un banco di prova. Ciò che la Commissione può fare è ricorrere al metodo aperto di coordinamento e alle sue capacità analitiche e di informazione per aiutare gli Stati membri a meglio orientare le misure di protezione sociale.
<P>
La sfida nei periodi di crisi citata nell'interrogazione, ma anche nel prossimo periodo, quando i vari Stati membri avranno bisogno di un consolidamento fiscale, sarà veramente un banco di prova, e non è facile trovare ulteriori risorse per la lotta alla povertà. Per questo motivo dobbiamo condividere le nostre esperienze su come usare gli strumenti in maniera più efficace e puntare di più sui gruppi vulnerabili.
<P>
Oggetto: Valutazione del programma "Cultura 2007-2013”
<P>
Nell'ambito della promozione e della valorizzazione della cultura europea, l'Unione europea ha adottato nel 2007 e per un periodo che va fino al 2013 il programma "Cultura" dotato di un bilancio complessivo di circa 400 milioni di euro.
<P>
Tra i suoi obiettivi figura quello di aumentare la sensibilizzazione agli aspetti culturali che rivestono grande importanza per l'Europa e promuovere la mobilità transnazionale dei lavoratori del settore della cultura.
<P>
Come valuta la Commissione il cammino percorso a tutt'oggi per la realizzazione di questi due obiettivi?
<P>
Gli Stati membri mostrano interesse e partecipazione al programma Cultura oppure la Commissione ritiene che occorra intraprendere nuove e più dinamiche iniziative per conseguirne gli obiettivi entro il 2013?
<SPEAKER ID="393" NAME="Androulla Vassiliou" LANGUAGE="EL">
Signor Presidente, come affermato dall'onorevole Papanikolaou l'obiettivo del programma cultura è arricchire l'esperienza culturale dei cittadini europei promuovendo il patrimonio culturale a noi comune. La Commissione favorisce la cooperazione culturale tra autori, persone che operano in ambito culturale e istituzioni nei paesi partecipanti al programma, allo scopo di incoraggiare lo sviluppo di una nazionalità europea.
<P>
Il programma cultura è volto, in particolare, a promuovere la mobilità transfrontaliera di chi opera nel settore culturale, a favorire lo scambio transfrontaliero di prodotti e opere artistiche e culturali e a sostenere il dialogo tra culture. Nel 2009, ad esempio, nel quadro del programma cultura sono state presentate 749 domande e finanziati 256 progetti, 127 dei quali erano principalmente volti alla mobilità di chi lavora in ambito culturale.
<P>
La base giuridica prevede una valutazione periodica esterna e indipendente del programma. A luglio 2009, la Commissione ha invitato un'impresa autonoma a valutare l'attuazione del programma cultura 2007-2009 nei primi tre anni e, cosa ancora più importante, la coerenza degli obiettivi, i primi risultati e l'impatto iniziale del programma.
<P>
L'impresa ha effettuato la valutazione in base ai dati sui risultati dei progetti, alle singole valutazioni effettuate di recente e a ricerche e interviste con i beneficiari dei progetti e persone interessate che operano nel settore culturale. La relazione finale sarà presentata nel secondo semestre dell'anno in corso. In base a questa, la Commissione stilerà una relazione sull'attuazione del programma e la sottoporrà al Parlamento europeo entro e non oltre il 31 dicembre 2010.
<P>
Vi prego di notare che il programma non si rivolge primariamente alle autorità nazionali, bensì a chi opera in ambito culturale. La partecipazione di queste persone ai programmi è distribuita in maniera abbastanza omogenea tra gli Stati membri. Le autorità nazionali partecipano a gruppi di esperti a livello europeo per formulare la politica di sviluppo del programma.
<P>
Dopo due fasi di studio pilota sulla mobilità degli artisti inaugurate dal Parlamento europeo per il 2008 e il 2009, e tenendo conto dei negoziati tenutisi nel quadro del metodo aperto di coordinamento, la Commissione sta ora valutando i progressi ad oggi compiuti e analizzando come migliorare l'attuazione del programma in corso.
<P>
Successivamente, prima della fine dell'anno, la Commissione inizierà una procedura di consultazione pubblica per preparare la strada al nuovo programma cultura che sarà attuato a partire dal 2014.
<SPEAKER ID="394" NAME="Georgios Papanikolaou" AFFILIATION="PPE">
(EL) Grazie della risposta, signor Commissario. Credo sia la prima volta che lei sia presente a questa procedura. Le auguro buon lavoro e bon courage.
<P>
In effetti è di fondamentale importanza sensibilizzare i cittadini europei sugli aspetti culturali che sono importanti per l'Europa e che rappresentano un punto di riferimento per la nostra cultura europea e i valori comuni. Credo che questo sia diventato estremamente importante negli ultimi anni anche per la Grecia, soprattutto - e con questo intendo dare un impulso alla discussione - visto l'uso dei monumenti culturali a scopi non legati dalla cultura, che prendono in giro il mio paese. Mi riferisco a un articolo apparso nella rivista tedesca Focus che riporta una foto manipolata della venere di Milo, e ad articoli apparsi su Internet che descrivono l'acropoli come un rudere.
<P>
Temo che questa prassi non sia più un'eccezione e pertanto le chiedo, signor Commissario, se ha condannato queste pratiche e se, nel quadro del programma che stiamo discutendo, e non solo in questo, la Commissione preveda di adottare una politica più decisiva, più - se mi passa il termine - aggressiva per promuovere la cultura...
<P>
(Il Presidente interrompe l'oratore)
<SPEAKER ID="395" NAME="Androulla Vassiliou" LANGUAGE="EL">
Se non le dispiace preferirei non commentare ora gli articoli comparsi su varie riviste perché non credo sia di alcuna utilità rispondere ad articoli come questo.
<P>
Quello che voglio dire è che i monumenti culturali, come l'acropoli e altri monumenti in Grecia e in altri Stati membri, sono fonte di ispirazione e di ricchezza transculturale, e proprio oggi la Commissione europea ha adottato un nuovo sistema di classificazione dei principali monumenti culturali dell'Unione europea, compresa l'acropoli.
<P>
Credo che questo sia sufficiente a dimostrare cosa pensa l'Europa di questi monumenti.
<P>
Oggetto: Rafforzamento e finanziamento delle organizzazioni sportive di base nell'UE
<P>
Il contributo delle organizzazioni sportive di base alla società e alla cultura europee e alla salute dei cittadini dell'UE è enorme. Molte di queste organizzazioni, tuttavia, stanno attraversando un periodo di difficoltà finanziarie dovute all'attuale clima economico. Quali iniziative può avviare la Commissione per rafforzare le organizzazioni sportive di base e per promuoverne lo sviluppo in tutti gli Stati membri?
<P>
Recentemente la Commissione ha concluso il processo di consultazione pubblica sul finanziamento degli sport di base. Potrebbe illustrare più dettagliatamente gli obiettivi di detta consultazione pubblica e indicare quando saranno disponibili ulteriori informazioni sull'esito di quest'ultima?
<SPEAKER ID="397" NAME="Androulla Vassiliou" LANGUAGE="EN">
La Commissione riconosce pienamente l'importante ruolo svolto dagli sport di base nella società europea.
<P>
Il Libro bianco sullo sport del 2007 ha analizzato gli aspetti sociali dello sport e proposto una serie di azioni, tra cui la promozione dell'attività fisica a vantaggio della salute, il ruolo educativo dello sport nell'inclusione sociale con e nello sport, e il volontariato nello sport, che sono state attuate o in fase di attuazione.
<P>
Analogamente, le nuove competenze dell'Unione europea in materia di sport sancite dall'articolo 165 evidenziano la natura specifica del settore, la sua funzione educativa e sociale, e le sue strutture basate sull'attività di volontariato.
<P>
Ciò costituisce il quadro delle future misure europee e un orientamento per promuovere lo sport nell'Unione europea e sviluppare la dimensione europea dello sport.
<P>
La Commissione intende proporre iniziative per applicare il trattato di Lisbona nel settore dello sport entro la fine dell'anno, tenendo conto della necessità di rafforzare il settore degli sport di base.
<P>
Inoltre, l'onorevole deputato giustamente sottolinea che le organizzazioni sportive di base incontrano difficoltà nell'attuale contesto economico. Lo studio europeo in corso sugli ostacoli del mercato interno al finanziamento dello sport, che è stato annunciato nel Libro bianco e verte sul finanziamento degli sport di base, raccoglie queste sfide. Lo studio è volto a descrivere le principali fonti di finanziamento, individuare i modelli di finanziamento nei diversi Stati membri e per le diverse discipline sportive e analizzare il contesto normativo europeo e le politiche nazionali che hanno un impatto sul finanziamento dello sport.
<P>
Infine, lo studio dovrebbe proporre modelli imprenditoriali efficienti in grado di affrontare le sfide future, come l'impatto della crisi economica sui bilanci del settore pubblico e le sponsorizzazioni, e individuare strumenti per promuovere lo sviluppo degli sport di base in tutta l'Unione europea.
<P>
Le consultazioni sul finanziamento degli sport di base cui ha fatto riferimento l'onorevole deputato si sono tenute nel quadro dello studio. I primi risultati delle consultazioni sono stati presentati alle parti interessate in occasione di una conferenza sui modelli di finanziamento sostenibile per gli sport di base nel mercato interno, organizzata da chi ha svolto lo studio il 16 febbraio a Bruxelles.
<P>
I risultati della conferenza saranno presto pubblicati sul sito web della direzione generale del Mercato interno e dei servizi.
<SPEAKER ID="398" NAME="Liam Aylward" AFFILIATION="ALDE">
(EN) Ringrazio il commissario della risposta data. Saluto il suo impegno, come evidenziato, nello sviluppo degli sport di base.
<P>
Grazie alla ratifica del trattato di Lisbona, mi rallegro del fatto che l'Unione europea ora abbia competenze in materia di sport con un budget di supporto. Può la Commissione spiegare come intende organizzare il programma sullo sport dell'Unione europea e cosa possiamo aspettarci dalla prima comunicazione della Commissione in materia?
<SPEAKER ID="399" NAME="Androulla Vassiliou" LANGUAGE="EN">
Sì, è nostra intenzione promuovere la comunicazione sullo sport questa estate, in modo da avere il testo prima della pausa estiva. Ciò costituirebbe il quadro per la cooperazione rafforzata, una nuova agenda per lo sport a livello europeo e un progetto di decisione per un programma biennale sullo sport nell'Unione europea per il 2012 e 2013.
<P>
Ovviamente nel frattempo, come ben sapete, abbiamo le misure sullo sport in corso per il 2009, 2010 e 2011, che vertono sugli sport di base e sull'aspetto sociale dello sport. Le misure per il 2009 sono già state approvate e verranno attuate questo anno. Stiamo per approvare le misure per il 2010, che saranno pronte tra un paio di mesi.
<P>
Ovviamente, come ben sapete, il budget per il 2010 è purtroppo stato ridotto da 6 a 3 milioni di euro. In base al bilancio a disposizione per il 2011, sono previste nuove misure e nuovo materiale di prova per formulare il programma per il 2012 e il 2013.
<SPEAKER ID="400" NAME="Piotr Borys" AFFILIATION="PPE">
(PL) Signor Presidente, signora Commissario, ringrazio sentitamente per l'adozione di una nuova agenda per lo sport, ma vorrei anche presentare un'idea legata a questo, di cui sta discutendo la commissione per la cultura e l'istruzione. Si riferisce alle nuove competenze chiave, cui oggi si possono aggiungere anche le capacità nello sport, la conoscenza della cultura e la conoscenza dell'Unione europea. Commissario Vassiliou, prevede di partecipare alla discussione sul nuovo e importantissimo aspetto delle competenze chiave per i giovani dell'Unione europea, in modo da dare risalto e valorizzare i temi dello sport, della conoscenza sull'Unione europea e della conoscenza sulla cultura, così fondamentali per la creazione di un'identità europea?
<SPEAKER ID="401" NAME="Androulla Vassiliou" LANGUAGE="EN">
Certamente, quando parlo del ruolo sociale dello sport i temi legati all'istruzione e alla formazione sono molto importanti, e credo che l'istruzione ricopra un ruolo ancora più fondamentale per la nostra identità comune europea. Di ciò terremo sicuramente conto nella formulazione di un programma più permanente sullo sport.
<P>
Oggetto: Vittime della strada
<P>
Può la Commissione indicare come intende combattere le tre principali cause di decesso in incidenti stradali, vale a dire velocità, guida sotto l'effetto di droghe/alcol e infrastrutture stradali inadeguate?
<SPEAKER ID="403" NAME="Siim Kallas" LANGUAGE="EN">
Nel quadro del terzo programma d'azione europeo sulla sicurezza stradale fino al 2010 sono state attuate alcune misure per lottare contro la velocità, la guida sotto l'effetto di droghe e alcol e il miglioramento delle infrastrutture stradali. Molte di queste misure hanno visto la partecipazione del Parlamento europeo nell'ambito della procedura di codecisione. Ovviamente, però, sono necessari ulteriori sforzi.
<P>
Attualmente la Commissione sta lavorando alla strategia europea sulla sicurezza stradale per il prossimo decennio, che sottolineerà l'importanza di una corretta esecuzione e di sanzioni adeguate per comportamenti pericolosi, in particolare la guida in stato di ebbrezza e l'eccessiva velocità. I cittadini degli Stati membri non riescono a capire perché altri cittadini dell'Unione non vengono sanzionati in caso di violazione delle leggi. Per questo motivo è urgente riprendere le discussioni sulle proposte di una direttiva per l'applicazione transfrontaliera della normativa, pienamente sostenuta dal Parlamento europeo ma bloccata dal Consiglio. La Commissione è decisa a proseguire con questa proposta.
<P>
Oltre ai controlli e alle sanzioni, la Commissione darà particolare risalto anche a settori quali l'istruzione e la sensibilizzazione. Occorre proporre misure specifiche sull'alcol e la velocità, come ad esempio i dispositivi bloccanti in alcuni veicoli o prescrizioni più rigorose per i neopatentati. La guida sotto l'effetto di stupefacenti è un problema crescente. La Commissione attende che il progetto di ricerca DRUID, in fase di attuazione, suggerisca idee per l'attuazione di misure concrete. Per quanto riguarda le infrastrutture, il Parlamento europeo e il Consiglio hanno adottato una normativa sulla gestione sicura e i requisiti di sicurezza per le strade e le gallerie della rete transeuropea.
<P>
Naturalmente la Commissione controllerà attentamente la loro applicazione da parte degli Stati membri. Ad ogni modo, la sicurezza stradale non si limita alle strade principali della rete transeuropea: il 56 per cento dei decessi in incidenti stradali in effetti avviene su strade rurali. Pertanto, la Commissione esaminerà l'estensione della normativa in vigore sulla gestione sicura alla rete stradale secondaria degli Stati membri. Infine, la Commissione verificherà che i progetti infrastrutturali finanziati da fondi o prestiti europei tengano conto dei requisiti di sicurezza stradale.
<P>
Sottolineo inoltre che la sicurezza stradale è una responsabilità condivisa tra istituzioni dell'Unione europea, Stati membri, enti locali e regionali, associazioni e, ovviamente, cittadini. Per garantire la massima efficienza le soluzioni devono rispondere a problemi concreti. La prossima strategia europea sulla sicurezza stradale proporrà alcune azioni basate su questo principio, il cui principale obiettivo è definire un'area comune per la sicurezza stradale europea che sarà parte integrante di un'area unica dei trasporti europea, in cui a tutti i cittadini dell'UE venga garantito lo stesso livello di sicurezza in tutta Europa.
<SPEAKER ID="404" NAME="Jim Higgins" AFFILIATION="PPE">
(GA) Signor Presidente, anch'io desidero ringraziare il Commissario. Ascoltandolo si evince chiaramente che si è lavorato molto sulla responsabilità attribuibile ad alcol e velocità negli incidenti stradali. Tuttavia, è chiaro che non stiamo effettuando ricerche sugli effetti degli stupefacenti in questi casi. La guida sotto l'influenza di alcol o droghe è la principale causa di quasi il 25 per cento degli incidenti stradali annui nell'Unione europea. Ogni anno muoiono 10 000 persone per colpa di questi incidenti.
<P>
Occorre fare di più sulle droghe, perché è evidente che sono una delle principali cause degli incidenti stradali e dei decessi sulle strade. Propongo al Commissario di impegnarci molto di più.
<P>
Mi rallegro delle ricerche effettuate ma occorre adoperarsi molto di più per renderle efficaci.
<SPEAKER ID="405" NAME="Siim Kallas" LANGUAGE="EN">
Naturalmente non posso che condividere la sua preoccupazione. Il problema degli stupefacenti, come ben sapete, è che pur disponendo di tecnologie abbastanza sviluppate per scovare chi guida sotto l'effetto dell'alcol è molto più difficile scoprire l'effetto delle droghe. Effettivamente occorre effettuare ricerche per trovare le tecnologie necessarie, perché oggi tutto dipende dai controlli fatti visivamente dalla polizia che poi rimandano le persone a esami clinici, e solo così si capisce che c'è un problema. Certamente occorre fare di più.
<SPEAKER ID="406" NAME="Zigmantas Balčytis" AFFILIATION="S&amp;D">
(LT) Grazie delle proposte presentate per risolvere il problema. Vorrei chiederle se concorda con gli studi che dimostrano che l'utilizzo di un telefono cellulare alla guida può portare a una diminuzione del tempo di reazione del guidatore simile a quella che occorre sotto l'effetto di alcol o stupefacenti. La mia seconda domanda riguarda gli automezzi pesanti. Essi comportano un rischio maggiore, soprattutto nelle ore di buio, e come ben sapete gli automezzi pesanti danneggiano anche le condizioni stradali, che contribuiscono al numero degli incidenti. Ritiene che si debba aumentare e promuovere le politiche a favore di un trasferimento delle merci dalla strada alla ferrovia?
<SPEAKER ID="407" NAME="Nikolaos Chountis" AFFILIATION="GUE/NGL">
(EL) Signor Commissario, il problema discusso sollevato dall'interrogazione del collega è molto grave. Quelli che chiamiamo "incidenti del traffico stradale” per me sono collisioni dovute a numerose cause e il vero motivo delle numerose fatalità in Europa.
<P>
Vorrei quindi porle due domande specifiche: in primo luogo, visto che gran parte delle collisioni avviene in città e gran parte delle vittime è costituita da pedoni e ciclisti, secondo lei quali iniziative si devono intraprendere per perseguire una politica della "visione zero”, in altre parole nessuna vittima in città, particolare attenzione alle scuole, alle piste ciclabili eccetera?
<P>
La mia seconda domanda è la seguente: cosa intendete fare all'interno di questa visione per garantire giustizia alle vittime e ai loro familiari, così da poterla usare per prevenire gli incidenti?
<SPEAKER ID="408" NAME="Siim Kallas" LANGUAGE="EN">
Ovviamente il cambio di modalità, così come viene chiamato, dando la preferenza al trasporto ferroviario delle merci è l'alternativa favorita anche dalla Commissione, ma lo è da decenni. Ora dobbiamo trovare e abolire i colli di bottiglia che ci impediscono di sfruttare appieno le ferrovie. Occorre fare molte cose e credo che nel mandato di questa Commissione riusciremo a compiere qualche progresso.
<P>
Direi che l'uso dei telefoni cellulari alla guida, perlomeno in alcuni paesi - anche il mio - è vietato.
<P>
Per quanto riguarda le misure per affrontare il problema dei morti e dei feriti negli incidenti stradali, in questo piano d'azione la Commissione si era posta l'ambizioso obiettivo di ridurre il numero dei decessi del 50 per cento. L'obiettivo non è stato raggiunto ma la riduzione del numero dei decessi è stata significativa.
<P>
Ciò ovviamente è stato reso possibile dagli sforzi comuni delle istituzioni europee ma, soprattutto, degli Stati membri. Nel mio paese, ad esempio, la riduzione del numero dei decessi è stata ancora più rilevante in questo decennio, e si è quasi triplicata. Abbiamo un certo margine di manovra e, anche se non riusciremo mai ad azzerare gli incidenti, possiamo fare molto per ridurre il numero delle vittime. Si tratta ovviamente di un tema molto complesso che prevede il non utilizzo dell'alcol, strade migliori, condizioni migliori, istruzione e formazione, in altre parole tutte queste cose.
<SPEAKER ID="409" NAME="Presidente">
Poiché fanno riferimento allo stesso argomento, le seguenti interrogazioni verranno analizzate congiuntamente.
<P>
Oggetto: Incidente ferroviario a Buizingen e sistema di sicurezza elettronico
<P>
Il grave incidente ferroviario avvenuto a Buizingen (Belgio) il 15 febbraio 2010 viene posto in relazione alla mancanza di un sistema di sicurezza elettronico che freni automaticamente i treni che passano un segnale di stop.
<P>
Accanto ai sistemi nazionali di protezione automatica dei treni (ATP), che già esistono da anni in alcuni Stati membri, in Europa si compiono sforzi considerevoli per introdurre il Sistema di gestione del traffico ferroviario europeo (European Rail Traffic Management System - ERTMS).
<P>
In quale misura e da quando i vari Stati membri hanno dotato le loro linee ferroviarie e i loro treni di sistemi nazionali di protezione automatica dei treni?
<P>
Come procede l'introduzione dell'ERTMS nei vari Stati membri (sia sui treni che sulle linee ferroviarie)?
<P>
Nel caso degli Stati membri che ancora non dispongono di un sistema nazionale di protezione dei treni, è sensato investire in questo sistema dal momento che si sta introducendo il sistema ERTMS e che la conversione da un sistema all'altro comporta considerevoli investimenti?
<P>
Come evitare il rischio che le infrastrutture ferroviarie siano dotate del sistema ERTMS ma non i treni, o viceversa?
<P>
Si pone attualmente questo problema, ad esempio sulla linea IC Liegi-Aquisgrana?
<P>
Nella fattispecie, quali lezioni dobbiamo eventualmente trarre nell'ottica della liberalizzazione del traffico ferroviario in Europa?
<P>
Oggetto: Cause del terribile incidente ferroviario di lunedì 15 febbraio 2010 a Buizingen
<P>
Può la Commissione chiarire se la liberalizzazione ha avuto ripercussioni sulla sicurezza?
<P>
Nel giugno 2008 la Commissione ha citato il Belgio per inadempienza a causa della complessa triplice struttura della SNCB. Si è tenuto conto nel frattempo delle obiezioni formulate dalla Commissione? In che modo?
<P>
Da quando è disponibile lo standard europeo ERTMS? Vi è stato un ritardo rispetto alla data di introduzione prevista? In caso affermativo, quali sono le cause del ritardo e quali contromisure ha preso la Commissione?
<P>
Il dibattito sullo standard europeo ha impedito alle ferrovie di introdurre un proprio sistema per garantire la sicurezza sui collegamenti interni? Da quando sono disponibili le specifiche per tali sistemi nazionali? In quanti paesi dell'UE a 27 esiste già un sistema nazionale e da quando? Quali paesi hanno i migliori risultati?
<P>
Quale posto occupa il Belgio nell'UE a 27 in relazione alla sicurezza della rete ferroviaria?
<SPEAKER ID="410" NAME="Siim Kallas" LANGUAGE="EN">
L'incidente ferroviario occorso a Buizingen lunedì 15 febbraio è stata una scioccante tragedia e, subito dopo questo grave incidente, è giusto interrogarsi a livello tecnico e politico sulla sicurezza ferroviaria.
<P>
Le cause dell'incidente non sono ancora completamente note ed è stata avviata un'indagine tecnica in conformità alle disposizioni della direttiva in materia di sicurezza dell'Unione europea, il cui svolgimento compete all'organo d'indagine belga. Due investigatori dell'Agenzia ferroviaria europea si sono uniti al gruppo belga responsabile dell'indagine poche ore dopo l'incidente.
<P>
Sottolineo che fintanto che non saranno chiarite le cause dell'incidente è inopportuno tirare conclusioni.
<P>
Come troppo spesso succede in caso di incidenti ferroviari, sono state avanzate ipotesi su un presunto legame tra le norme e i regolamenti europei e gli incidenti. Voglio essere estremamente chiaro sull'apertura del mercato. Quando si è aperto alla concorrenza il settore del trasporto merci su rotaia e sono stati definiti gli obblighi per separare le attività di chi gestisce le infrastrutture e delle imprese ferroviarie, è stato introdotto un rigoroso quadro normativo sulla sicurezza ferroviaria e l'interoperabilità. Abbiamo sottoposto a un attento controllo l'apertura alla concorrenza del settore ferroviario per impedire che avesse un impatto negativo sulla sicurezza ferroviaria, e gli indicatori rivelano chiaramente l'assenza di qualsiasi effetto negativo.
<P>
Inoltre non vedo alcuna relazione tra l'incidente e la nostra citazione per inadempienza del 2008 ai danni del Belgio sulla mancanza di indipendenza tra i gestori delle infrastrutture e le imprese ferroviarie.
<P>
Qualsiasi affermazione che stabilisca un legame tra livelli di sicurezza ferroviaria e l'apertura del mercato ferroviario è, a mio avviso, una mera scusa per sviare il dibattito dalle vere cause dell'incidente.
<P>
La questione della coesistenza tra sistemi nazionali ed europei di controllo ferroviario può essere messa in questi termini. Oggi in Europa vengono usati più di 20 sistemi nazionali diversi per garantire una sicura circolazione dei treni. L'incompatibilità dei diversi sistemi nazionali rappresenta un grave problema per i treni internazionali: questo perché le locomotive devono essere cambiate sul confine o, in alternativa, i treni devono essere dotati di vari sistemi a bordo.
<P>
Per questo motivo è stato concepito e sviluppato un unico sistema da utilizzare a livello europeo che, in questo momento, viene installato sui principali treni e linee internazionali in Europa. Il sistema si chiama ERTMS, ovvero sistema di gestione del traffico ferroviario europeo.
<P>
Per quanto riguarda i tempi gran parte dei sistemi nazionali sono stati sviluppati all'inizio degli anni ottanta del secolo scorso, ma la loro installazione è un processo lungo e costoso. Nella maggioranza dei paesi in cui esistono ad ora è stata dotata solo una parte delle reti e delle locomotive nazionali: ci sono voluti circa 20 anni per questa installazione parziale.
<P>
Le specifiche ERTMS sono disponibili dal 2000. Tra il 2000 e il 2005 sono stati attuati alcuni progetti pilota. Dal 2005 in poi sono state messe in servizio diverse linee dotate di ERTMS.
<P>
Attualmente 10 Stati membri sono provvisti di linee dotate di ERTMS e vi sono progetti in corso in quasi tutti gli Stati membri. In Belgio, ad esempio, la linea tra Aachen e Liegi ne è dotata, così come i treni che la percorrono.
<P>
Pertanto, l'ERTMS probabilmente coesisterà con i sistemi nazionali per una ventina d'anni. Alcuni Stati membri beneficeranno prima di altri del sistema europeo. Si può vedere, ad esempio, che le reti ad alta velocità italiana e spagnola ne sono già quasi completamente dotate, che la rete convenzionale del Lussemburgo ne è quasi completamente dotata, mentre in 15 Stati membri vi sono solo linee o progetti pilota.
<P>
Si noti inoltre che i sistemi di protezione automatica dei treni sono solo uno degli elementi che contribuiscono alla sicurezza della rete. Una formazione adeguata, una manutenzione efficace e una migliore protezione dei passaggi a livello sono altre componenti importanti per la sicurezza.
<P>
Prendendo in considerazione una più ampia gamma di indicatori sulla sicurezza, i dati complessivi rivelano che gli standard di sicurezza ferroviaria in Europa sono generalmente molto elevati.
<SPEAKER ID="411" NAME="Ivo Belet" AFFILIATION="PPE">
(NL) Signor Presidente, signor Commissario, le lezioni da trarre da questa tragedia sono effettivamente una questione che compete ai servizi belga, ovvero al governo belga. In effetti, a breve una speciale commissione d'indagine inizierà a lavorare su questo nel parlamento belga.
<P>
Ho un'altra domanda per lei, signor Commissario. Cosa ne pensa dell'aspetto sociale, ovvero del carico di lavoro del personale viaggiante e in particolare dei macchinisti? Non dovremmo forse valutare anche questo, così come l'esigenza di definire norme europee al riguardo, visto soprattutto che la concorrenza nel trasporto passeggeri è destinata ad aumentare nei prossimi anni?
<SPEAKER ID="412" NAME="Frieda Brepoels" AFFILIATION="Verts/ALE">
(NL) Ringrazio vivamente il commissario per le risposte date ad alcune domande molto specifiche. Non ha risposto a una delle mie domande, legata alla citazione per inadempienza fatta dalla Commissione ai danni del Belgio nel 2008. Nel 2009 è stata nuovamente imposta la dipendenza del gestore dell'infrastruttura ferroviaria belga (Infrabel) dalla società ferroviaria nazionale belga (SNCB) e dalla società madre. Vorrei sapere quanto tempo la Commissione darà alla SNCB per effettuare le necessarie opere di ristrutturazione?
<SPEAKER ID="413" NAME="Siim Kallas" LANGUAGE="EN">
Prima di tutto rispondo alla domanda sugli operatori e sugli aspetti sociali. Possiamo esaminare la cosa nel dettaglio e analizzare la situazione perché, ovviamente, con una maggiore concorrenza e un traffico più intenso dovremo tenere in seria considerazione anche questi aspetti sociali. Già abbiamo molti regolamenti in vigore, ad esempio, per i piloti dell'aviazione. Credo conosciate la direttiva sui tempi di guida per il trasporto stradale, e un controllo analogo sui tempi di guida dovrebbe essere applicato a tutti i conducenti, compresi i macchinisti.
<P>
Credo quindi occorra analizzare molto seriamente la questione. Esiste comunque anche una normativa nazionale, e queste questioni sono principalmente di competenza delle normative nazionali, ma è un tema che sicuramente occorre considerare.
<P>
Ho detto che nel 2008 la Commissione aveva citato il Belgio per inadempienza per l'assenza di garanzie sull'indipendenza del gestore delle infrastrutture rispetto alle imprese ferroviarie nell'esercizio delle funzioni essenziali, nell'assegnazione delle linee e nella riscossione dei diritti. Le autorità belga hanno risposto e i servizi della Commissione stanno analizzando la risposta allo scopo di proporre un seguito.
<P>
Tornando però all'incidente ferroviario, si è trattato di un evento tragico che avrebbe dovuto essere evitato, ma al mondo non si potranno mai evitare completamente gli incidenti. E' una questione molto complessa. Presumo che le indagini ci daranno risposte concrete su quali sono state le cause dell'incidente che, in molti casi, sono imputabili a una tragica combinazione di molti fattori, anche umani. Dal diciannovesimo secolo in poi è chiaro che la luce rossa è un segnale di stop. Ciò non significa che si possa trovare una risposta molto semplice sul motivo per cui si è verificato l'incidente.
<SPEAKER ID="414" NAME="Piotr Borys" AFFILIATION="PPE">
(PL) Signor Commissario, credo si debbano trarre alcune conclusioni da questa tragedia. Ovviamente un'indagine molto dettagliata spiegherà se è imputabile al fattore umano o se, forse, è stato un problema di attrezzature o di mancanza di un sistema. A suo parere quanto tempo ci vorrà per la messa in uso dell'ERTMS, e non ritiene che, con la liberalizzazione del trasporto merci e passeggeri su rotaia, il sistema di verifica sulla qualità dei servizi e delle attrezzature debba essere separato dai sistemi nazionali?
<SPEAKER ID="415" NAME="Siim Kallas" LANGUAGE="EN">
L'idea è quella di applicare il sistema ERTMS sulle principali reti ferroviarie europee prima del 2015. Esiste quindi una data entro cui crediamo sarà attuato il piano di implementazione, ma ciò non significa che ogni linea, soprattutto se regionale, sarà dotata di sistemi di qualità così elevata, motivo per cui dovranno comunque esserci altri sistemi. Questo piano di implementazione esiste, ma è una operazione costosa e un grande investimento.
<P>
Un sistema europeo di misurazione della qualità è una buona idea. Quando parlo di sviluppo comune dei trasporti in Europa, rispondente al possibile nome di area unica europea dei trasporti, significa che dobbiamo anche armonizzare i requisiti di qualità e che occorre mantenere la qualità dei servizi a livelli molto elevati.
<P>
Oggetto: Cambiamento dell'ora solare e legale
<P>
Può la Commissione indicare se sono in corso analisi che giustifichino il cambiamento dell'ora che ha luogo due volte l'anno e provoca molte complicazioni nella vita quotidiana dei cittadini dell'Unione europea?
<SPEAKER ID="417" NAME="Siim Kallas" LANGUAGE="EN">
Ovviamente esiste una direttiva dal gennaio 2001, quando Consiglio e Parlamento hanno adottato la direttiva relativa all'ora legale nell'Unione europea attualmente in vigore. Questa direttiva armonizza il calendario dell'applicazione dell'ora legale nell'UE. Si tratta della nona direttiva sul tema dal 1980, quando è stata adottata la prima direttiva sull'ora legale.
<P>
In conformità alle suddette direttive, nel 2007 la Commissione ha presentato una relazione sull'impatto del sistema dell'ora legale in uso. La relazione ha concluso che, in base alle informazioni a disposizione della Commissione, il sistema dell'ora legale non ha alcun impatto negativo e ha comportato un certo risparmio energetico. Gli accordi in vigore non sono assolutamente fonte di preoccupazione negli Stati membri dell'Unione europea. Nessuno Stato membro ha chiesto, o ha mai richiesto dopo la pubblicazione della relazione, una modifica degli accordi attuali.
<P>
L'onorevole deputato non poteva trovare persona più adeguata per rispondere a questa domanda, non perché io sia responsabile dei trasporti ma perché facevo parte del governo estone che ha fatto proprio ciò di cui si parla nell'interrogazione. Nel 1999 avevamo abolito il cambio dell'ora a partire dal 2000. Abbiamo cambiato il sistema e mantenuto il sistema basato sull'ora unica. Nel 2002 siamo tornati sulla nostra decisione e abbiamo reintrodotto l'ora legale. Ho quindi un'esperienza molto diretta al riguardo.
<P>
C'erano due cose che non andavano bene, motivo per cui la decisione presa nel 2000 è diventata molto impopolare. Una era che la luce del sole scompariva alla sera. La mattina è luminoso, ma alla mattina non si fa niente con la luce del sole. Alla sera diventa buio troppo presto e, se si torna dal lavoro e si vuole fare ginnastica o uscire con i bambini, è già sera. Alle persone non piaceva per niente.
<P>
Inoltre, come potete immaginare, c'era ovviamente una confusione totale sull'ora e sugli orari andando negli altri paesi. Quindi abbiamo ripristinato l'attuale sistema dell'ora legale, cambiando l'ora due volte all'anno. La gente è contenta e non si è più sollevato il problema.
<SPEAKER ID="418" NAME="Jacek Włosowicz" AFFILIATION="ECR">
(PL) Signor Presidente, signor Commissario, il dubbio che ho è legato al fatto che alcuni paesi europei, ad esempio il Regno Unito, usano un'ora diversa rispetto all'Europa continentale, e il fatto di non cambiare ora non causa loro problemi. Non è forse vero che standardizzare l'ora in tutta Europa adottando un unico fuso orario sarebbe vantaggioso solo dal punto di vista dei trasporti?
<SPEAKER ID="419" NAME="Siim Kallas" LANGUAGE="EN">
Come ho detto, l'ho personalmente provato e non vedo alcun motivo per iniziare a cambiare nuovamente il sistema o apportare dei cambiamenti al sistema. Può diventare molto complicato.
<P>
Oggetto: L'equilibrio tra libertà e sicurezza
<P>
In numerosi paesi dell'Unione europea, l'allarmismo provocato dal terrorismo globale ha portato a una spaventosa erosione delle libertà civili. Il contratto sociale si basa su un principio fondamentale secondo cui il governo deve giustificare qualsiasi restrizione dei diritti dei cittadini, dimostrando in maniera chiara e inconfutabile la necessità di tale restrizione per la sicurezza generale del paese. Sembra che l'onere della prova sia stato trasferito dalle autorità responsabili dell'attuazione delle misure di sicurezza ai cittadini che ne sono soggetti.
<P>
Concorda la Commissione con questa valutazione? Come intende la Commissione correggere lo squilibrio tra sicurezza e libertà?
<SPEAKER ID="421" NAME="Viviane Reding" LANGUAGE="EN">
La tutela e la promozione dei diritti fondamentali non devono considerarsi in opposizione alle misure adottate contro la continua minaccia del terrorismo, bensì procedere di pari passo. Le attività antiterrorismo devono essere condotte nel pieno rispetto del principio dello Stato di diritto e nel pieno rispetto dei diritti fondamentali sanciti a livello di Unione europea nella Carta dei diritti fondamentali.
<P>
Non si tratta di un compromesso né di compensare l'uno con l'altro; si tratta di garantire entrambi, senza ovviamente compromettere i diritti fondamentali.
<P>
Il rispetto dei diritti fondamentali non impedisce l'adozione di misure di sicurezza efficaci, come tra l'altro è stato riconosciuto dal programma di Stoccolma che esorta le istituzioni europee a fare in modo che tutti gli strumenti usati nella lotta al terrorismo rispettino appieno i diritti fondamentali. Credo quindi si tratti di una questione di equilibrio, e non di compensare l'uno con l'altro.
<SPEAKER ID="422" NAME="Gay Mitchell" AFFILIATION="PPE">
(EN) Per quanto mi riguarda è un bene colpire i terroristi e i criminali. Non ho alcun problema di sorta al riguardo, ma quello che mi preoccupa è che, in qualità di deputati, non insistiamo abbastanza, né al Parlamento europeo né negli Stati membri, sul fatto che dobbiamo farlo in maniera tale da tutelare il cittadino, senza metterlo in pericolo o compromettere la sua privacy, che i dati siano protetti, che la privacy dei cittadini sia tutelata, e che i cittadini innocenti e rispettosi della legge non abbiano ingerenze da parte dello Stato. E' indispensabile tenerlo in considerazione.
<SPEAKER ID="423" NAME="Viviane Reding">
vicepresidente della Commissione. - (EN) Non potrei essere più d'accordo con lei, onorevole deputato. Lei sa, grazie alle mie audizioni e a quanto ho fatto in qualità di commissario responsabile delle telecomunicazioni, che la tutela dei dati è una priorità assoluta.
<P>
Mi sono impegnata a riformare la direttiva sulla tutela dei dati del 1995 per adeguarla al mondo moderno della tecnologia, ma ho anche affermato molto chiaramente che non è perché dobbiamo proteggere la società che possiamo comunicare i dati. Le informazioni private della singola persona non possono essere messe in pericolo da altre misure.
<P>
Ho visto come il Parlamento si è espresso e ha votato sulla questione SWIFT. La Commissione terrà conto del parere del Parlamento nello sviluppo di un nuovo mandato per avere un nuovo accordo SWIFT con i partner americani: un accordo che garantisca l'equilibrio tra il diritto alla privacy e la necessità di lottare contro il terrorismo.
<P>
Oggetto: Libro verde sul volontariato
<P>
Al fine di sensibilizzare maggiormente l'opinione pubblica circa il valore del volontariato nell'UE, intende la Commissione considerare la possibilità di elaborare, unitamente alle iniziative proposte per celebrare l'Anno europeo del volontariato, un Libro verde esaustivo sul volontariato volto a facilitare, riconoscere e apportare un maggior valore al volontariato?
<P>
Oltre all'elaborazione di tale Libro verde, ritiene la Commissione che sia rilevante creare sinergie con altre organizzazioni internazionali, quali l'ILO e l'ONU, in relazione al progetto di misurazione del volontariato avviato dalla John Hopkins University e dall'ILO e al manuale delle Nazioni Unite sugli enti senza scopo di lucro?
<SPEAKER ID="425" NAME="Viviane Reding" LANGUAGE="EN">
Sono molto spiacente, non ho questa interrogazione. Ho molte interrogazioni qui, ma non questa.
<P>
(Il Presidente propone che l'interrogazione riceva risposta per iscritto)
<SPEAKER ID="426" NAME="Marian Harkin" AFFILIATION="ALDE">
(EN) Sarò ben lieta di ricevere risposta dal Commissario per iscritto.
<SPEAKER ID="427" NAME="Viviane Reding" LANGUAGE="EN">
Mi dispiace. Deve esserci stato qualche errore a livello organizzativo.
<SPEAKER ID="428" NAME="Marian Harkin" AFFILIATION="ALDE">
(EN) Spero che il Commissario valuti con attenzione quanto ho suggerito viste le possibilità date dal 2011 come anno europeo del volontariato, e forse prenda anche in considerazione la possibilità di un Libro verde a seguito delle consultazioni con i gruppi di volontariato. Spero inoltre che condivida l'importanza di usare il manuale dell'ILO o quello delle nazioni Unite per misurare il volontariato negli Stati membri.
<SPEAKER ID="429" NAME="Viviane Reding" LANGUAGE="EN">
Posso garantire all'onorevole deputato che sul volontariato - un tema molto importante sul quale la Commissione sta lavorando - avrà le debite risposte a quanto chiesto.
<P>
Oggetto: Minoranze tradizionalmente residenti
<P>
Ritiene la Commissione che, nel quadro del trattato di Lisbona e della Carta dei diritti fondamentali dell'UE, sia possibile sviluppare una strategia per la protezione e la promozione dei gruppi etnici e delle minoranze tradizionalmente residenti, e quali azioni concrete sono previste?
<SPEAKER ID="431" NAME="Viviane Reding" LANGUAGE="EN">
Sapete che uno dei valori su cui si fonda l'Unione europea è il rispetto dei diritti delle persone appartenenti alle minoranze, e con l'entrata in vigore del trattato di Lisbona questo è esplicitamente menzionato nell'articolo 2 del trattato. L'articolo 21 della Carta dei diritti fondamentali vieta esplicitamente qualsiasi forma di discriminazione fondata sulla lingua o sull'appartenenza a una minoranza nazionale. La Commissione garantirà, nell'ambito del proprio mandato, il rispetto di questi diritti fondamentali nel diritto comunitario e nella sua applicazione da parte degli Stati membri.
<P>
Vi sono poi alcune normative e programmi dell'Unione europea che possono contribuire a migliorare la situazione delle persone appartenenti alle minoranze. La Commissione intende riunire questi strumenti per far fronte alle difficoltà, compresi gli atti di discriminazione, in cui possono incorrere le persone appartenenti alle minoranze.
<P>
Sapete anche che esiste la normativa dell'Unione europea in materia di lotta contro le discriminazioni, che sarà usata per garantire parità di trattamento alle persone appartenenti a una minoranza. La Commissione ha inoltre adottato una nuova proposta di direttiva in fase di discussione per estendere la tutela contro la discriminazione fondata sulla religione o le convenzioni personali, gli handicap, l'età o le tendenze sessuali a settori diversi da quelli dell'occupazione e delle condizioni di lavoro.
<P>
La decisione quadro del Consiglio sulla lotta contro talune forme ed espressioni di razzismo e xenofobia mediante il diritto penale è volta anche a garantire che le manifestazioni d'odio per motivi di razza, colore, religione, discendenza o appartenenza a gruppi etnici o nazionali e i crimini d'odio siano perseguibili in tutti gli Stati membri. La Commissione sta monitorando il più attentamente possibile l'attuazione di questa decisione quadro e, a tale scopo, è stato istituito un gruppo di esperti nazionali.
<P>
Esiste inoltre l'Agenzia dell'Unione europea per i diritti fondamentali, che svolge un ruolo fondamentale nell'assistere la Commissione ad adempiere al proprio mandato; c'è poi la Carta delle lingue regionali e minoritarie del Consiglio d'Europa e la convenzione quadro per la protezione delle minoranze nazionali.
<P>
Faccio presente all'onorevole deputato che spero che altri Stati membri seguiranno l'esempio di chi ha già firmato e ratificato queste importanti convenzioni.
<SPEAKER ID="432" NAME="Bernd Posselt" AFFILIATION="PPE">
(DE) Signora Commissario, questo ultimo punto riguarda esattamente ciò che temo. Le chiedo nuovamente: esistono strumenti per una discriminazione positiva a favore delle minoranze nazionali tradizionalmente residenti? Dovremmo sviluppare strategie per queste persone esattamente come facciamo per le altre.
<P>
In secondo luogo, l'Agenzia per i diritti fondamentali di Vienna è responsabile anche di questo, e in che modo gestisce i propri contatti con la società civile? Ovviamente se ne sta occupando, ma sono incluse anche le minoranze tradizionali? Non c'è niente di più ingiusto che trattare allo stesso modo gruppi che non godono degli stessi diritti.
<SPEAKER ID="433" NAME="Viviane Reding" LANGUAGE="EN">
Concordo con l'onorevole deputato. Non c'è niente di più ingiusto che trattare allo stesso modo gruppi che non godono degli stessi diritti.
<P>
Occorre veramente pensare di sfruttare le poche risorse che abbiamo in maniera molto attiva e intelligente.
<P>
L'Agenzia dell'Unione europea per i diritti fondamentali ha, ovviamente, degli obiettivi da perseguire, ma se il Parlamento o la Commissione chiedono all'agenzia di fare una determinata cosa l'agenzia sicuramente la farà.
<P>
Chiedo quindi al deputato di rimettermi i temi che vorrebbe fossero affrontati dall'Agenzia dell'Unione europea per i diritti fondamentali e vedrò cosa si può fare in maniera positiva.
<SPEAKER ID="434" NAME="Marc Tarabella" AFFILIATION="S&amp;D">
(FR) Signor Presidente, capisco bene l'obbligo di rispettare i tempi, ma vorrei insistere sulla necessità di dedicare un anno speciale alla violenza perpetrata contro le donne, visto che questo tema è ancora spesso tabù.
<P>
Troppe donne sono vittima di violenza, certo di sovente fisica, ma anche verbale e psicologica. Spesso poi avviene nel contesto familiare, e queste donne hanno vergogna ad ammetterlo. Un anno dedicato a questo problema contribuirebbe certamente alla diminuzione di questo fenomeno, ancora tabù, combattendo con più efficacia la violenza contro le donne.
<SPEAKER ID="435" NAME="Presidente">
Le domande che non hanno ricevuto risposta per mancanza di tempo riceveranno risposta per iscritto (vedasi allegato).
<P>
Con questo si conclude il Tempo delle interrogazioni.
<P>
(La seduta, sospesa alle 19.50, riprende alle 21.00)
