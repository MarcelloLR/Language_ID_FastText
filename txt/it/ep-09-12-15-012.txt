<CHAPTER ID="012">
Tempo delle interrogazioni al Presidente della Commissione
<SPEAKER ID="111" NAME="Presidente">
L'ordine del giorno reca il Tempo delle interrogazioni al presidente della Commissione.
<P>
Domande aperte
<SPEAKER ID="112" NAME="Corien Wortmann-Kool" LANGUAGE="NL">
Signor Presidente, le aspettative rispetto a UE 2020 sono molto elevate, non solo all'interno del nostro gruppo ma anche tra i cittadini europei. Questi si attendono, entro il 2020, prosperità, posti di lavoro e un'economia sociale di mercato sostenibile ed innovativa, oltre a proposte specifiche per delle PMI forti ed un mercato unico europeo aperto, anche per quanto riguarda i capitali e lo sviluppo della conoscenza. Si attendono una strategia per il 2020 che preveda una governance, a livello europeo, solida e trasparente, senza che gli Stati membri possano fare indisturbati tutto ciò che vogliono.
<P>
Signor Presidente, il Parlamento non si accontenta di essere informato a cose fatte delle proposte avanzate dalla Commissione e dal Consiglio, ma vuole piuttosto partecipare allo sviluppo e all'attuazione della strategia per il 2020. Come garantirete che ciò accada e qual è la tabella di marcia su cui state lavorando? Il presidente del Consiglio ha annunciato l'intenzione di raggiungere delle conclusioni in marzo. Prenderete l'iniziativa? Possiamo attenderci nel prossimo futuro un quadro specifico che contenga i punti di partenza e gli obiettivi e che funga da base per la partecipazione del Parlamento a questa discussione? Può indicarci qual è il calendario di lavoro e chi è il responsabile? E' lei il Signor 2020?
<SPEAKER ID="113" NAME="José Manuel Barroso" LANGUAGE="EN">
In quanto presidente della Commissione, ne sarò, insieme ai miei colleghi, il responsabile, perché questo sarà il compito centrale della prossima Commissione, come indicato nei miei orientamenti politici. Per quanto riguarda la tempistica, speriamo di giungere a una comunicazione formale in tempo per il Consiglio di primavera, ma ritengo che sarebbe meglio avere le conclusioni formali al Consiglio di giugno. Questa è la mia proposta per garantire - cosa che mi auspico vivamente - una piena partecipazione e coinvolgimento del Parlamento in questa strategia.
<P>
A livello del Consiglio europeo si è anche tenuta un'interessante discussione preventiva sull'economia ed ho esortato il Consiglio europeo ad assumersi la piena responsabilità, anche da parte del Consiglio stesso, e a rinforzare il meccanismo di governance. Come ben sapete, cinque anni fa, quando abbiamo rilanciato la strategia di Lisbona, alcuni Stati membri hanno mostrato una certa resistenza nel seguire alcune raccomandazioni contenute nella relazione Kok. Questa volta esistono le condizioni per un sistema rinforzato di governance all'interno di questa strategia.
<SPEAKER ID="114" NAME="Hannes Swoboda" LANGUAGE="DE">
Signor Presidente, Presidente Barroso, il 2009 sta per concludersi in una situazione complessa, con una grave disoccupazione e problemi economici e di bilancio. Parallelamente, anche la Commissione quinquennale di Barroso sta per giungere al termine. Quali conclusioni trae da questi primi cinque anni in riferimento al prossimo mandato, sempre che la Commissione venga riconfermata, nello specifico rispetto alle questioni economiche e sociali? Che cosa dirà ai nostri cittadini e anche ai suoi commissari su cosa deve cambiare in questo nuovo periodo?
<P>
Dobbiamo lavorare insieme per fissare nuove priorità rispetto ai nostri obiettivi sociopolitici e per evitare che si ripropongano le situazioni che ci troviamo a vivere adesso. Vorrei dunque chiederle nuovamente quali sono le conclusioni che trae da questi primi cinque anni e cosa vuole fare in modo diverso, migliore e più chiaro nei prossimi cinque anni al fine di esaudire i desideri dei cittadini europei.
<SPEAKER ID="115" NAME="José Manuel Barroso" LANGUAGE="EN">
Innanzi tutto, credo che il fatto che questo Parlamento abbia nuovamente votato in mio favore dimostri che vi è sostegno per le azioni intraprese. Detto questo, ci sono aspetti che vanno modificati e migliorati.
<P>
La situazione oggi è diversa: vi è una maggiore emergenza sociale rispetto al passato. Come ho ripetuto più volte, il problema più grande che ci troviamo ad affrontare in Europa oggi - e che probabilmente continueremo ad affrontare a lungo - è la disoccupazione. Non basta trovare nuove fonti di crescita, ma dobbiamo anche considerare gli errori del precedente modello di crescita.
<P>
E' evidente che il precedente modello di crescita era malridotto. Sebbene abbia creato delle bolle artificiali - non solo nel settore finanziario ma anche in altri - non era sostenibile, neppure in termini di energia e di clima. E' questo il punto centrale della mia strategia, la strategia che ho proposto a questo Parlamento e che spero di sviluppare con la prossima Commissione, chiaramente in stretta collaborazione con quest'Aula.
<SPEAKER ID="116" NAME="Hannes Swoboda" LANGUAGE="DE">
Vorrei farle una breve domanda aggiuntiva, Presidente Barroso: se durante le audizioni in Parlamento dovessimo ritenere che l'assegnazione dei portafogli non risponde pienamente a questi obiettivi e avanzassimo proposte per modificare i portafogli, lei sarebbe pronto, in linea di principio, a tenere conto delle nostre obiezioni ed effettuare tali modifiche? Respingerebbe in teoria qualunque obiezione o sarebbe pronto ad accettarle?
<SPEAKER ID="117" NAME="José Manuel Barroso" LANGUAGE="EN">
Il trattato di Lisbona sancisce chiaramente che l'organizzazione interna del collegio e dei servizi della Commissione sono responsabilità della Commissione.
<P>
Sono sempre pronto ad ascoltare le vostre proposte e i vostri commenti. A dire il vero alcune innovazioni sono state frutto di alcuni dibattiti con il suo ed altri gruppi. Io faccio affidamento sul vostro sostegno per il pieno rispetto delle competenze della Commissione, come io rispetterò sempre le competenze del Parlamento.
<P>
Sono sempre disponibile ad ascoltare le vostre proposte ma ritengo che dovremmo concentrarci maggiormente sui temi politici, di sostanza. Per quanto concerne l'organizzazione della Commissione ritengo, dopo avervi lavorato quotidianamente per cinque anni, di essere ben informato sul modo migliore di assegnare le risorse al suo interno.
<SPEAKER ID="118" NAME="Guy Verhofstadt" LANGUAGE="NL">
Signor Presidente, la mia domanda verte sulla situazione in Grecia. Le circostanze attuali sono indubbiamente molto preoccupanti, con un deficit pubblico del 12,7 per cento e un debito pubblico sul punto di superare il 130 per cento. Questa è la stessa situazione che ho trovato in Belgio quando, molto giovane, nel 1985 sono diventato ministro per il Bilancio. Le cifre erano esattamente le stesse, non le dimenticherò mai: deficit pubblico al 12,7 per cento. Evidentemente, dunque, la Grecia dovrà lavorare duramente e attuare quelle riforme che non ha ancora introdotto. Eppure anche noi, Presidente Barroso, possiamo fare qualcosa: possiamo far sì che i costi associati al debito pubblico dei vari Stati membri diminuiscano creando, finalmente, un mercato obbligazionario europeo in grado di coprire un'ampia porzione di questo debito pubblico. Stiamo pagando centinaia di miliardi di euro di troppo in interessi sul nostro debito pubblico a causa della mancanza di un mercato obbligazionario europeo, tutti i mercati obbligazionari sono ancora frammentati e vi è una notevole mancanza di liquidità. Vorrei sapere se prenderà un'iniziativa a questo riguardo lanciando finalmente un mercato obbligazionario europeo, che non si sostituirà all'impegno necessario da parte della Grecia, ma che potrebbe essere d'aiuto.
<SPEAKER ID="119" NAME="José Manuel Barroso" LANGUAGE="EN">
Sono stato rassicurato dall'impegno assunto ieri dal primo ministro Papandreou per ridurre il deficit pubblico e diminuire il debito tramite un taglio permanente della spesa e un aumento delle entrate. Riteniamo che le discussioni sul bilancio 2010 in corso nel parlamento greco e le dichiarazioni del primo ministro Papandreou rappresentino passi nella giusta direzione. Ho seguito la situazione, ovvero la questione delle finanze pubbliche, molto da vicino sia con questo governo sia con il precedente.
<P>
Siamo rimasti molto colpiti dall'onesta presentazione del primo ministro greco durante lo scorso Consiglio europeo. E' perfettamente consapevole del problema e ci ha dimostrato la volontà di affrontarlo. La Grecia sottoporrà alla Commissione in gennaio un programma di stabilità aggiornato, come previsto dal Patto di stabilità e crescita. Sono convinto che questo programma includerà misure concrete per rafforzare il risanamento dei conti nel 2010 e per garantire un consolidamento duraturo delle finanze pubbliche. Chiaramente la Commissione continuerà a monitorare da vicino la situazione macroeconomica e fiscale e l'attuazione delle misure in Grecia.
<P>
Detto questo, io non ritengo opportuno in questa fase ipotizzare possibili scenari futuri. Siamo convinti che la Grecia stia adottando le misure adeguate e che noi dovremmo sostenerla nella loro attuazione.
<SPEAKER ID="120" NAME="Guy Verhofstadt" LANGUAGE="NL">
Signor Presidente, per tornare a quanto stavo dicendo, un mercato obbligazionario europeo potrebbe aiutare la Grecia. Non ovvierà in alcun modo alla necessità del paese di intraprendere una serie di riforme, ma aiuterebbe anche tutti gli altri Stati membri, poiché implicherebbe una diminuzione del tasso d'interesse dovuto sul debito. Confrontiamo i tassi d'interesse dovuti in Germania e negli Stati Uniti. Gli americani pagano un interesse più basso dello 0,4 per cento sui loro buoni del tesoro rispetto ai tedeschi, sebbene le finanze pubbliche tedesche siano in condizioni decisamente migliori. Questo dimostra la necessità di intraprendere questo percorso con la massima urgenza e mi aspetto che la Commissione lo faccia.
<SPEAKER ID="121" NAME="José Manuel Barroso" LANGUAGE="EN">
In questa fase non stiamo contemplando le misure che lei propone. Personalmente non ritengo opportuno legare questo tipo di misure alla situazione specifica in cui si trova oggi la Grecia, lanceremmo piuttosto un segnale sbagliato.
<P>
Siamo onesti, la Grecia e i paesi dell'area dell'euro hanno obblighi specifici rispetto all'attuazione delle condizioni del Patto di stabilità e di crescita. E' estremamente importante per loro e, soprattutto, per le loro stesse economie, ma lo è anche per altri. Ritengo che sollevare questo tema ora e lasciar intendere che potrebbe esserci una soluzione al di fuori dell'impegno da parte della Grecia stessa non sia il modo migliore per aiutare i nostri amici greci ad attuare, con determinazione, le misure annunciate dal primo ministro Papandreou.
<SPEAKER ID="122" NAME="Rebecca Harms" LANGUAGE="DE">
Vorrei porle una domanda oggi sulla struttura della prossima Commissione. La suddivisione dei portafogli che lei ha presentato sembra avere un taglio molto presidenziale. A nostro parere, lei sta creando una struttura tale da conferire a lei, Presidente della Commissione, molto potere. Siamo sorpresi che lei voglia abolire i gruppi di lavoro dei commissari. Noi riteniamo che questi gruppi abbiano dato buoni risultati durante l'ultima legislatura parlamentare. Siamo anche sorpresi che in alcune aree le responsabilità siano state frammentate, secondo noi, in maniera incomprensibile. Resta un mistero il modo in cui lei gestirà la divisione delle responsabilità tra il commissario Reding e il commissario Malmström. Sembra che quest'ultima creerà una sorta di ministero per la sicurezza interna. Io non ho nulla contro il considerare il clima come ambito indipendente, ma se si nomina un commissario per il clima, si deve anche dimostrare che questi avrà un potere reale e che avrà accesso a settori quali l'energia, l'industria, i trasporti, l'ambiente e l'agricoltura, e non ci sembra che sia così.
<SPEAKER ID="123" NAME="José Manuel Barroso">
presidente della Commissione. - (EN) Due domande diverse: una sui portafogli sulla giustizia e la sicurezza, l'altra sul clima. Per quanto riguarda la giustizia e la sicurezza, ho considerato le proposte avanzate da molti di voi in Parlamento sulla costituzione di un singolo portafoglio incentrato sui diritti fondamentali. Dunque il commissario Reding, se otterrà la vostra approvazione, diverrà commissario per la giustizia, i diritti fondamentali e la cittadinanza.
<P>
Vi sarà anche un commissario per gli affari interni, come accade nella maggior parte degli Stati membri in Europa, se non in tutti: vi è un ministro per gli Affari interni ed un ministro per la Giustizia. Ritengo sia una soluzione più efficiente, dal momento che possono collaborare con i colleghi nei rispettivi Consigli. Sarà anche molto meglio in termini di carico di lavoro perché, come ben sapete, abbiamo appena approvato il programma di Stoccolma. Si tratta di un programma molto ambizioso rispetto al quale il Parlamento ha molte competenze importanti adesso, ed è quindi perfettamente giustificata l'esistenza di due diversi commissari. Il ruolo del presidente non è pertinente in questo caso; non ha nulla a che fare con il ruolo del presidente della Commissione. E' legato alla necessità che ci sia una qualche divisione del lavoro in un settore così importante. Vorrei che il commissario per i diritti fondamentali potesse occuparsi delle questioni legate alla sicurezza e vorrei che il commissario per la sicurezza potesse fare il proprio lavoro nel rispetto dei diritti fondamentali e dello spirito delle libertà nell'Unione europea.
<SPEAKER ID="124" NAME="Rebecca Harms" LANGUAGE="DE">
Vorrei ripetere la mia precedente domanda: come è possibile che il commissario per il clima possa essere una figura forte e possa farsi valere se tutto ciò, sulla base della seconda opzione, non viene riflesso nelle strutture? In secondo luogo, c'è un'altra questione specifica che ci pare totalmente insensata, ossia l'ingegneria genetica verde, che lei, Presidente Barroso, sostiene e che ora è parte del portafoglio per la salute e non più di quello per l'ambiente o per l'agricoltura. E' necessario che lei ci dia delle spiegazioni al riguardo.
<SPEAKER ID="125" NAME="José Manuel Barroso">
presidente della Commissione. - (EN) Sono lieto di costatare che lei approva la creazione del commissario per il cambiamento climatico che, effettivamente, avrà molto da fare perché, come ci stiamo rendendo conto, Copenhagen non sarà l'ultima tappa del percorso. Ci sarà molto da fare dopo Copenhagen.
<P>
Il suo compito principale sarà convogliare il cambiamento climatico in tutti i settori di cui si occupa la Commissione, che non sono solo quelli che lei ha citato, ma anche molti altri. Non esiste una politica all'interno dell'Unione europea che non abbia un qualche impatto sull'azione climatica: dall'agricoltura alla ricerca, dalle aziende passando per le industrie fino agli affari marittimi. E' questo il compito.
<P>
Il commissario per il cambiamento climatico avrà una DG dedicata espressamente al cambiamento climatico e voglio che disponga degli strumenti necessari per perseguire la sua politica ma, chiaramente, è necessario che lo faccia in collaborazione con gli altri commissari - il commissario per l'ambiente, il commissario per l'energia ed altri - perché si tratta di una politica estremamente importante con una rilevante dimensione esterna.
<SPEAKER ID="126" NAME="Michał Tomasz Kamiński" LANGUAGE="PL">
Signor Presidente, vorrei chiederle una valutazione del vertice UE-Ucraina che ha avuto luogo quasi due settimane fa. Contestualmente vorrei anche sollevare due questioni. Innanzi tutto, mentre mi trovavo a Kiev, ho appreso che la parte europea si è rifiutata di accettare, nella dichiarazione finale, un riferimento all'identità europea dell'Ucraina. Non nasconderò che questo fatto mi sorprende molto, perché ritengo che l'identità europea dell'Ucraina non dovrebbe essere messa in discussione. In secondo luogo ho appreso a Kiev che la delegazione europea si è rifiutata di deporre delle corone di fiori sul monumento alle vittime della carestia ucraina, come invece fanno abitualmente tutti i diplomatici che visitano il paese, e devo ammettere che questi due fatti mi hanno molto sorpreso.
<SPEAKER ID="127" NAME="José Manuel Barroso" LANGUAGE="EN">
Io credo che l'incontro con l'Ucraina sia stato fruttuoso. Ad essere sinceri, i nostri amici ucraini devono ancora fare molto se vogliono metterci nelle condizioni di aiutarli di più.
<P>
Ho trascorso più tempo a lavorare sulle questioni legate all'Ucraina di quanto non ne abbia passato sulla maggior parte degli Stati membri dell'Unione europea, a dimostrazione di quanta attenzione dedichiamo ai problemi di questo paese. Si tratta di uno Stato che ci è molto vicino e al quale vogliamo avvicinarci ancora di più. Per questo abbiamo offerto un accordo di associazione UE-Ucraina ampio ed innovativo. E' lo status più avanzato che possiamo offrire, escludendo l'adesione che non è possibile nelle circostanze attuali.
<P>
Ci sono state delle discussioni, ma se si guarda alle conclusioni finali, viene affermato esplicitamente che l'Ucraina è un paese europeo, legato agli stessi valori europei e al quale vogliamo avvicinarci, aiutandolo ad avvicinarsi a noi. Ritengo che l'incontro sia stato produttivo, ma non possiamo onestamente aspettarci che ogni vertice si concluda con un nuovo status per l'Ucraina.
<P>
L'ultimo incontro si è svolto a Parigi. Abbiamo garantito all'Ucraina questa possibilità di associazione, ma non possiamo passare ad un nuovo status e il dialogo con il presidente Yushchenko ed altri interlocutori è stato molto onesto, aperto e amichevole.
<SPEAKER ID="128" NAME="Lothar Bisky" LANGUAGE="DE">
Signor Presidente, ho una domanda per lei sulla tassa Tobin, che rappresenta una proposta meritevole ma non è ancora introdotta. Si dice che non verrà mai adottata a meno che tutti gli Stati membri non lo facciano contemporaneamente. Ora temo che, dopo la decisione del vertice europeo, che io appoggio, l'introduzione verrà nuovamente posticipata perché non cominciamo tutti nello stesso momento.
<P>
Vorrei conoscere la sua opinione al proposito e sapere che probabilità c'è, a suo parere, che la tassa Tobin venga introdotta.
<SPEAKER ID="129" NAME="José Manuel Barroso" LANGUAGE="EN">
Se esiste una tassa globale generale per le transazioni finanziarie, ebbene noi dovremmo sostenerla. Io l'ho personalmente difesa durante le discussioni con il Consiglio europeo, il quale ha chiesto alla Commissione di avanzare proposte al riguardo, e noi ci stiamo preparando a farlo.
<P>
Per quanto riguarda i finanziamenti innovativi, personalmente ritengo che, se vogliamo rispettare i nostri obblighi in ambito di lotta al cambiamento climatico, non possiamo limitarci al denaro che proviene dai nostri bilanci. La pressione è tale che nei prossimi anni i bilanci nazionali da soli non potranno garantire le risorse necessarie per la lotta al cambiamento climatico. Dobbiamo elaborare metodi di finanziamento innovativi e una tassa globale sulle transazioni finanziarie mi sembra un'ottima idea; ci stiamo lavorando per avanzare proposte a tempo debito. Mi auguro che la nuova Commissione sottoporrà alcune proposte pertinenti.
<SPEAKER ID="130" NAME="Paul Nuttall" LANGUAGE="EN">
Presidente Barroso, abbiamo recentemente appreso che è prevista la chiusura dello stabilimento dell'acciaieria Corus a Teesside, nell'Inghilterra del nord, nel contesto dell'obiettivo UE di riduzione del 20 per cento delle emissioni di anidride carbonica. A causa dei crediti di emissione, la Corus non è più nelle condizioni di pagare 5 000 lavoratori, inclusi i fornitori. Il governo britannico, inoltre, ammette di avere le mani legate sulla questione a causa della legislazione sulla concorrenza dell'UE di carattere repressivo.
<P>
Il vero vantaggio dell'interruzione della produzione della Corus a Teesside è il risparmio in termini di quote di emissione assegnate dall'UE nell'ambito del sistema di scambio dei crediti di emissioni, per un valore massimo di 600 milioni di sterline nei prossimi tre anni. Ma, ecco la sorpresa, forse non sapete che il capo dell'IPCC, Rajendra Pachauri, è anche capo della Tata Foundation, quindi viene da chiedersi, cui bono? E questo perché la Tata possiede la Corus.
<P>
(Proteste in Aula)
<P>
La domanda che vorrei porre è la seguente: è diventata una politica ufficiale dell'UE offrire incentivi alle aziende per chiudere impianti come quelli di Teesside in modo da potere spostare la loro attività in paesi come l'India, o in questo caso si tratta più che altro di un interesse essenzialmente personale?
<SPEAKER ID="131" NAME="José Manuel Barroso" LANGUAGE="EN">
Non posso davvero commentare la sua insinuazione. Se fossi la persona coinvolta, porterei la questione davanti ad un giudice.
<P>
Per quanto riguarda l'argomento in oggetto, lei sostiene che il governo britannico avrebbe dichiarato che questa è la posizione dell'Unione europea. Io non so nulla di questa dichiarazione, ma mi permetta di dirle che, se c'è un governo che ha fatto pressione sull'Unione europea per degli obiettivi ambiziosi nella lotta al cambiamento climatico, ebbene è proprio il governo del suo paese, che le piaccia o meno.
<P>
Di fatto la riduzione delle emissioni globali di gas serra è oggi un obiettivo condiviso all'interno dell'Unione europea, con conseguenze rispetto all'adeguamento delle nostre industrie. Vogliamo che le imprese rimangano in Europa, ma vogliamo un tipo di industria diversa, che consumi meno energia e che sia più rispettosa dell'ambiente.
<SPEAKER ID="132" NAME="Paul Nuttall" AFFILIATION="EFD">
(EN) Non ha risposto alla mia domanda, che recitava quanto segue: è diventata una politica ufficiale dell'UE quella di offrire incentivi alle aziende per chiudere impianti come quelli di Teesside in modo da potere spostare la loro attività in paesi come l'India? Non ha risposto alla domanda. Potrebbe gentilmente farlo?
<SPEAKER ID="133" NAME="José Manuel Barroso" LANGUAGE="EN">
Risponderò dicendo di no.
<SPEAKER ID="134" NAME="Presidente">
Colleghi, la procedura del cartellino blu non è applicabile ora perché si tratta di una discussione tra due persone. E' molto difficile utilizzare il cartellino blu per un'ulteriore domanda dal momento che non so a quale delle due persone è rivolta. Mi dispiace. Sarà possibile applicare questa procedura durante altre discussioni.
<SPEAKER ID="135" NAME="Marine Le Pen" AFFILIATION="NI">
(FR) Signor Presidente, in risposta al referendum in Svizzera sui minareti, la Commissione europea è arrivata a produrre una dichiarazione che è quanto meno inquietante e ambigua. Ha sentito l'esigenza di ribadire, a vantaggio di quegli Stati membri che fossero tentati di prendere decisioni simili, la necessità di "rispettare i diritti fondamentali come la libertà di religione”. Questa sottile e velata minaccia necessita di alcune spiegazioni, dal momento che i sondaggi dimostrano che la grande maggioranza dei cittadini europei avrebbe votato per un referendum del genere nei rispettivi paesi se fosse stato possibile.
<P>
Presidente Barroso, gli Stati membri hanno il diritto di organizzare un referendum per i propri cittadini identico a quello che si è tenuto in Svizzera il 29 novembre? La Commissione si opporrebbe o meno alla decisione sovrana di questi cittadini laddove votassero come hanno fatto i cittadini svizzeri? Se, come noi crediamo, l'Unione europea oggi è più totalitaria che democratica, è giunta l'ora di riconoscerlo.
<SPEAKER ID="136" NAME="José Manuel Barroso" LANGUAGE="FR">
Gli Stati membri hanno il diritto sovrano di decidere, nel rispetto delle proprie leggi costituzionali, in che modo desiderano consultare direttamente i propri cittadini. Non farò dichiarazioni ipotetiche su referendum ipotetici. Posso dirle che gli Stati membri prendono le proprie decisioni su questo argomento e non esprimerò dunque giudizi preventivi su un referendum in un paese o sulla reazione rispetto ad un referendum organizzato dalla Commissione.
<P>
La Commissione ha il potere di verificare le misure prese dagli Stati membri rispetto all'applicazione del diritto europeo. In questo caso la Commissione non ha solo il diritto, ma anche il dovere di esprimere la propria opinione.
<SPEAKER ID="137" NAME="Marine Le Pen" AFFILIATION="NI">
(FR) Presidente Barroso, la mia domanda era chiara. Non le ho posto una domanda su un referendum ipotetico, ma su un referendum identico, in tutti gli aspetti, a quello organizzato per i cittadini svizzeri.
<P>
Se uno degli Stati membri dell'UE ponesse la stessa domanda che è stata fatta ai cittadini svizzeri, in un referendum perfettamente identico, come reagirebbe la Commissione? Hanno il diritto di farlo? E la Commissione si opporrebbe alla decisione del popolo sovrano se questo esprimesse un voto uguale a quello degli svizzeri? La domanda è chiara.
<SPEAKER ID="138" NAME="José Manuel Barroso" LANGUAGE="FR">
Onorevole Le Pen, lei sta ponendo una domanda ipotetica. Non parlo francese bene come lei ma, se lei usa il termine "se”, allora si tratta di una domanda ipotetica. "Se ci fosse un referendum”, questa è una domanda ipotetica.
<P>
(Applausi)
<P>
Non ho l'abitudine di rispondere a domande ipotetiche. La realtà è già abbastanza complessa. Posso dunque dirle che la Commissione è contraria a qualunque forma di discriminazione, compresa quella religiosa. Questa è la nostra posizione ed è chiara. Non è solo la posizione della Commissione, ma anche di tutti gli Stati membri democratici dell'Unione europea.
<P>
Detto questo, non esprimerò un'opinione su un referendum ipotetico.
<SPEAKER ID="140" NAME="David Casa" AFFILIATION="PPE">
(MT) La mia intenzione era rivolgere al presidente una domanda riguardante la Commissione. Tuttavia il partito socialista è intervenuto in merito all'audizione con i commissari. Mi auguro che il partito socialista non cominci a giocare con i portafogli assegnati ai commissari nominati. Non abbiamo il potere di cambiare i portafogli dei commissari, dal momento che questo rientra nella competenza esclusiva del presidente della Commissione. Le persone selezionate provenienti dal nostro partito, dal partito dei liberali e da quello dei socialisti, sono tutte molto valide e noi non dovremmo avere la competenza per cominciare a dibattere da ora, prima dell'audizione, sulla possibilità di cambiare i portafogli dei commissari. Sono consapevole che non era questo il tema previsto, ma in seguito all'intervento del partito socialista, mi sono sentito in dovere di controbattere.
<SPEAKER ID="141" NAME="José Manuel Barroso" LANGUAGE="EN">
Non si tratta di una domanda quindi non devo rispondere ma, dato che ne ho la possibilità, vorrei fare un paio di precisazioni.
<P>
Il principio della lealtà tra le istituzioni è molto importante e, ora che abbiamo un nuovo trattato, dobbiamo rispettare le competenze di ogni ente. Ho già sottolineato l'importanza di una relazione speciale tra la Commissione ed il Parlamento, e mi impegnerò perché sia così. Ovviamente questo implica il rispetto delle competenze di ogni istituzione nel proprio ambito come sancito nei trattati.
<SPEAKER ID="142" NAME="Liisa Jaakonsaari" AFFILIATION="S&amp;D">
(FI) Signor Presidente, all'inizio del suo discorso, il presidente della Commissione ha indicato gli errori dei precedenti modelli. L'errore è indubbiamente nel fatto che la Commissione aveva dei buoni programmi, ma gli Stati membri agiscono invece come vogliono. In altre parole, l'approccio del bastone e della carota non basta per guidare gli Stati membri.
<P>
Ho anche notato che il documento 2020 non contiene alcuna idea innovativa su come guidare gli Stati membri. Vorrei chiedere alla Commissione se ha intenzione di utilizzare i richiami previsti dall'articolo 121 del trattato di Lisbona nel caso uno Stato membro non rispetti, o non voglia, rispettare le idee della strategia 2020.
<SPEAKER ID="143" NAME="José Manuel Barroso" LANGUAGE="EN">
La ringrazio per la sua domanda e per l'intenzione che vi soggiace.
<P>
Intendo proporre agli Stati membri un rafforzamento della governance economica in Europa, poiché credo che ora ve ne sia la possibilità, mentre la proposta è stata già respinta diverse volte in passato. Avrete probabilmente letto una recente intervista a Delors, uno dei miei predecessori, nella quale ha dichiarato che la sua proposta per una coordinazione rafforzata in materia di questioni sociali era fallita nel 1993, respinta dagli Stati membri.
<P>
Era una proposta interessante e dunque ho controllato la mia opinione in merito all'epoca, quando ero ministro degli Esteri del mio paese. Ho visto che ero tra quanti sostenevano una cooperazione rafforzata degli Stati membri in questo ambito. Sfortunatamente non è stato possibile.
<P>
Quando la strategia di Lisbona è stata rivista, abbiamo avanzato una proposta basata sulla relazione Kok, che è stata respinta dagli Stati membri. Dopo questa crisi credo vi sia maggiore consapevolezza sulla necessità di un reale coordinamento nella risposta alla crisi. Io mi batterò per questo, ma è chiaramente necessario il sostegno degli Stati membri. Abbiamo bisogno di loro perché alcune di queste politiche vengono delineate a livello nazionale ed altre a livello comunitario.
<P>
Il primo scambio di opinioni con il Consiglio europeo è stato incoraggiante. Il nuovo presidente del Consiglio, Herman Van Rompuy, ha già annunciato che vuole che all'inizio di febbraio ci sia uno scambio di vedute informale. Spero che questo sia un modo per ottenere un maggiore impegno da parte del Consiglio europeo per giungere a un meccanismo rafforzato di governance della strategia 2020 dell'Unione europea.
<SPEAKER ID="144" NAME="Frédérique Ries" AFFILIATION="ALDE">
(FR) Presidente Barroso, la strategia di Lisbona ha fatto il suo corso. L'Unione europea non sarà dunque l'economia più competitiva a partire dal 1° gennaio. Perdoni le mie parole dure, ma si potrebbe quasi parlare di un miraggio. Ora dobbiamo garantire che, per gli anni a venire, per il 2010, l'Unione europea sia più che altro un'oasi di calma per gli imprenditori e i cittadini europei.
<P>
A questo proposito, leggo nella nota di servizio che lei ci ha presentato, che parla di internazionalizzazione delle PMI, i principali creatori di posti di lavoro nell'UE. Non pensa, Presidente Barroso, che il bisogno più pressante oggi sia di stabilizzare la situazione e rassicurare i cittadini? Oltretutto lei può garantire oggi che la Commissione si opporrà ad ogni follia normativa e che applicherà, su base giornaliera e in tutte le sue politiche, il principio, la strategia del "Pensa prima di tutto in piccolo”?
<SPEAKER ID="145" NAME="José Manuel Barroso" LANGUAGE="FR">
Grazie, onorevole Ries. Questa è stata una delle priorità della mia Commissione, ma è anche una priorità di quella attuale e sarà certamente una priorità della prossima. Le piccole e medie imprese creano posti di lavoro. Abbiamo sviluppato lo Small Business Act proprio sulla base del principio del "Pensa prima di tutto in piccolo” a cui lei ha fatto riferimento e ci stiamo imbarcando in un programma per la riduzione degli oneri amministrativi, specialmente per le piccole e medie imprese. Ecco perché abbiamo collocato il completamento del mercato interno in testa alle nostre priorità, dal momento che è possibile sfruttare il potenziale e una dimensione internazionale. La verità è che le nostre piccole e medie imprese devono ancora fronteggiare numerosi ostacoli quando cercano di operare in altri mercati. Ritengo quindi che questa sia una priorità della nuova strategia, la strategia 2020, legata più da vicino a una dimensione internazionale perché, oggi, gli effetti della globalizzazione si fanno sentire e solo assumendo una posizione aggressiva e propositiva potremo vincere questa battaglia sulla competitività.
<SPEAKER ID="146" NAME="Presidente">
Onorevoli deputati, vorrei fornire una spiegazione in risposta ad una importante domanda sollevata dall'onorevole Reis. Abbiamo cominciato a preparare la lista degli interventi alle 15.00, quando è stata avviata la discussione su questo punto. Ci sono circa 30 persone in lista, nell'ordine in cui avete preso i vostri cartellini blu. E' naturalmente possibile aggiungere altri oratori alla lista, ma non riusciranno a prendere la parola durante nel corso della discussione di questo punto.
<P>
Se lo desiderate, potete tenere i cartellini per il momento e cedo la parola all'onorevole Durant per un minuto. Possiamo cercare di aggiungere alla lista gli altri deputati che desiderano intervenire, ma devo dirvi in piena onestà che non è possibile avere così tanti interventi; ce ne sono circa 30.
<P>
Abbiamo cominciato a gestire la lista alle 15.00. Se altri deputati vogliono aggiungere il proprio nome, per favore si limitino a interventi di un minuto.
<SPEAKER ID="147" NAME="Isabelle Durant" AFFILIATION="Verts/ALE">
(FR) Signor Presidente, Presidente della Commissione, vorrei chiederle, nel contesto di questa strategia 2020 e, in particolare, del sistema di governance rafforzata, come pensa di gestire la questione delle lobby. Lei sa bene, come lo so anche io, che se viene delineata una strategia 2020, inevitabilmente ci saranno delle lobby che interverranno in modo trasversale. Il lobbismo si verifica praticamente ovunque, anche nella Commissione, nel Parlamento e in Consiglio.
<P>
Lei è al corrente del fatto che oggi si tiene anche un dibattito interistituzionale sulla questione delle lobby, aspetto per il quale il commissario Kallas era responsabile nella precedente Commissione. Vorrei sapere chi coprirà questo ruolo nella nuova Commissione e che mandato avrà. Volete progredire - come ci auguriamo io e altri membri di questo gruppo interistituzionale - verso un sistema di registrazione obbligatoria per le lobby?
<P>
E' questa la condizione che determina la trasparenza ed è anche, a mio parere, la condizione alla base del sostegno dei cittadini, che devono poter comprendere il processo decisionale a livello europeo dalla Commissione, dal Consiglio e dal Parlamento.
<SPEAKER ID="148" NAME="José Manuel Barroso" LANGUAGE="FR">
Signor Presidente, si tratta di un problema ben noto, un problema estremamente importante, e io sono effettivamente fiero degli sviluppi ottenuti durante il mandato della Commissione. Come lei ha sottolineato, il commissario e vicepresidente Kallas ha lavorato molto in questo ambito e abbiamo registrato una serie di progressi per quanto riguarda il sistema di registrazione delle lobby.
<P>
A mio parere, tuttavia, bisognerebbe riconoscere che il modo migliore per gestire il problema è essere trasparenti e non nascondere le informazioni. E' ovvio! E' ovvio che, in una società e in un'economia aperta, vengano espressi interessi diversi, a volte contrastanti.
<P>
E' su questa linea che la Commissione continuerà a lavorare: le sue relazioni con i rappresentanti dei vari interessi -delle aziende, dei sindacati, dei casi specifici - diventeranno più trasparenti.
<P>
La persona responsabile all'interno della Commissione, sempre che voi gli offriate il vostro sostegno, sarà il commissario e vicepresidente Šefčovič, che verrà nominato dall'amministrazione per portare a termine questo compito nell'ambito della nuova Commissione.
<SPEAKER ID="149" NAME="Vicky Ford" AFFILIATION="ECR">
(EN) Presidente Barroso, sostengo il suo progetto per il 2020; lei dimostra che anche nei giorni bui della recessione si può sognare l'utopia. Accolgo con favore i suoi commenti sulle aree di ricerca europee. Io rappresento Cambridge, sede del più importante gruppo di ricerca che ha già registrato grandi successi nell'high-tech, nelle tecnologie verdi e nelle biotecnologie. Se vogliamo trasformare i sogni in realtà, allora possiamo ascoltare e imparare dall'esperienza di Cambridge. La ricerca ha bisogno di fondi; le aziende innovative hanno bisogno di fondi; l'innovazione di livello internazionale ha bisogno di fondi di livello internazionale.
<P>
La scorsa settimana ho incontrato i rappresentanti del Wellcome Trust, la più grande associazione di beneficenza del Regno Unito che lo scorso anno ha devoluto 750 milioni di euro alla ricerca medica. I rappresentanti sono venuti a Bruxelles per dire a questo Parlamento che, se confermiamo la legge sugli investimenti alternativi così come abbozzata, potremmo tagliare i fondi della loro organizzazione anche di due terzi. La prego di non dire una cosa e farne un'altra.
<SPEAKER ID="150" NAME="José Manuel Barroso" LANGUAGE="EN">
La mie congratulazioni a Cambridge, che credo sia una delle migliori università in Europa e nel mondo. Proprio perché non esistono molte Cambridge in Europa stiamo lavorando ad un'area di ricerca europea, dal momento che questa, così come altre importanti università europee, sono abbastanza internazionali e sono in grado di attrarre fondi notevoli. Altri paesi però, soprattutto Stati piccoli e tra i più poveri, non dispongono di questo tipo di risorse. Ecco perché i fondi privati come quelli a cui lei ha fatto riferimento non sono sufficienti. Personalmente sostengo il lavoro delle fondazioni come quelle citate, ma abbiamo anche bisogno di fondi pubblici dagli Stati e dal bilancio dell'Unione europea. Questo è uno dei punti che voglio inserire nel prossimo bilancio dell'Unione europea.
<P>
Per quanto riguarda il legame con il gestore di fondi di investimento alternativi, ebbene io non vedo alcun legame. Credo che non dovremmo usare una cosa o l'altra; è importante avere regolamenti sensibili per i prodotti sui mercati finanziari, in considerazione di quanto è accaduto anche nel suo paese, dove si sono registrati i maggiori aiuti statali nella storia dell'Unione europea proprio a causa dei problemi sui mercati finanziari.
<SPEAKER ID="151" NAME="Nikolaos Chountis" AFFILIATION="GUE/NGL">
(EL) Signor Presidente, Presidente Barroso, mi permetta di dire che, mentre si discutono gli obiettivi ambiziosi della strategia per il 2020, vi sono alcuni paesi, come la Grecia, che vi aderiranno in condizioni sfavorevoli, con seri problemi economici e un alto tasso di disoccupazione.
<P>
Ieri, il primo ministro ha annunciato una serie misure che spera possano ridurre il deficit. Atene sta aspettando con il fiato sospeso per le reazioni dai mercati e una valutazione da diverse aziende. Ho ascoltato la sua risposta a una precedente domanda e ho letto oggi le dichiarazioni del commissario Almunia e vorrei chiederle, Presidente Barroso: oltre a monitorare il deficit pubblico in Grecia, in che altro modo la Commissione può contribuire alla risoluzione del problema?
<P>
In secondo luogo, come vengono gestite tali caratteristiche nazionali nell'ambito della strategia per il 2020, in modo che non sorgano problemi di questo tipo?
<SPEAKER ID="152" NAME="José Manuel Barroso" LANGUAGE="EN">
Innanzi tutto, la nostra idea per la strategia del 2020 è di avere programmi nazionali e orizzontali che coinvolgano l'intera comunità europea.
<P>
Chiederemo a ogni Stato membro di proporre obiettivi specifichi e semplificati per ogni paese, prendendo in considerazione le loro diverse situazioni. Come ha sottolineato lei stesso, la Grecia si trova in una situazione specifica oggi, e noi vi stiamo prestando molta attenzione. La Grecia, indubbiamente, continuerà a trarre beneficio dai fondi di coesione, dei quali beneficiano, e questo va al di là della strategia 2020 dell'Unione europea.
<P>
Rimane tuttavia importante comprendere perché paesi come la Grecia debbano correggere i propri deficit e debiti eccessivi. L'interesse pagato dai paesi sul debito rappresenta denaro che non può esser investito in futuro in ospedali o scuole. Raccomandiamo agli Stati membri di evitare alti livelli di debito e di deficit non perché siamo legati all'idea di una rigida disciplina macroeconomica, ma perché pensiamo alla spesa sociale e a tener conto delle preoccupazioni dei cittadini.
<SPEAKER ID="153" NAME="Ivo Belet" AFFILIATION="PPE">
(NL) Signor Presidente. Presidente Barroso, vorrei farle una domanda in merito al futuro del settore automobilistico che, di fatto, rimarrà uno dei settori industriali più importanti anche dopo il 2020. Alcuni delle nostre punte di diamante stanno per essere vendute alla Cina, il che rappresenta uno sviluppo indesiderato. A mio avviso non è assolutamente troppo tardi per evitarlo, ma per farlo noi - lei, signor Presidente, e la nuova Commissione europea - dobbiamo accelerare il ritmo con urgenza. Dobbiamo mobilitare più risorse per la ricerca e lo sviluppo, prestando maggiore attenzione al settore automobilistico, e dobbiamo naturalmente mobilitare più risorse finanziarie dalla Banca europea per gli investimenti. A mio parere è l'unico modo per garantire che la nostra attuale dipendenza dal petrolio non venga rimpiazzata da una futura dipendenza dalle batterie elettriche cinesi, ad esempio. Da qui la mia domanda: lei e la Commissione europea siete pronti ad assumervi un ruolo di coordinamento nel breve termine, anche in riferimento al dossier Opel, in modo da poterci concentrare, insieme e con risolutezza, sulle nuove tecnologie ecocompatibili nel settore automobilistico?
<SPEAKER ID="154" NAME="José Manuel Barroso" LANGUAGE="EN">
Nel caso Opel, come sapete, la Commissione ha mantenuto una posizione importante promuovendo gli incontri necessari tra le imprese e i paesi coinvolti.
<P>
Per quanto riguarda l'industria automobilistica, c'è un problema di sovraccapacità in Europa e nel mondo. Le prospettive per il futuro sono quindi esattamente quelle indicate nella sua domanda: trovare nuovi metodi e nuove tecnologie, ovvero sviluppare auto più pulite. Sosteniamo già da tempo questa idea, non solo con progetti ma anche in termini finanziari.
<P>
La Banca europea per gli investimenti, come sapete, ha creato, con il nostro pieno sostegno, un particolare sistema, che rappresenta una delle nostre priorità per il prossimo mandato: sviluppare in Europa un'industria automobilistica più verde ed tecnologicamente più avanzata. In questo modo potremo mantenere una posizione di guida nell'industria automobilistica nel mondo.
<SPEAKER ID="155" NAME="Stephen Hughes" AFFILIATION="S&amp;D">
(EN) Presidente Barroso, la Rete europea contro la povertà ha descritto il vostro documento di consultazione sulla strategia 2020 come un passo indietro rispetto agli impegni, presi dal Consiglio europeo nel tempo, volti a rafforzare la dimensione sociale.
<P>
Il documento si riferisce unicamente alla flessicurezza e alla formazione. Dovrebbe sapere che in questa parte dell'Aula non possiamo accettare una strategia priva di contenuti sociali. Il 2010 sarà l'Anno europeo contro la povertà e l'esclusione sociale. Non dovreste collocare la lotta contro la piaga della povertà e dell'esclusione al centro della strategia 2020?
<P>
Infine, se si riconosce che un terzo di tutti i posti di lavoro dal 2000 nell'Unione europea è stato creato nei settori della sanità, sociale e dei servizi per l'occupazione, rendendo così un doppio contributo alla riduzione della povertà, alla fornitura di servizi e alla creazione di posti di lavoro, la strategia 2020 non dovrebbe fissare obiettivi per la prestazione di servizi sociali di alta qualità?
<SPEAKER ID="156" NAME="Presidente">
La ringrazio, onorevole Hughes, ma la pregherei di non porre due domande durante il minuto a sua disposizione, poiché risulta poi molto difficile per il presidente Barroso rispondere a due domande in un minuto.
<P>
Quale domanda preferisce, la prima o la seconda?
<P>
Onorevoli colleghi, questo è un punto molto importante.
<SPEAKER ID="157" NAME="Stephen Hughes" AFFILIATION="S&amp;D">
(EN) Signor Presidente, effettivamente ho sollevato tre punti, e tre "sì” basterebbero!
<P>
(Si ride)
<SPEAKER ID="158" NAME="José Manuel Barroso" LANGUAGE="EN">
Signor Presidente, la ringrazio molto per la sua comprensione. Cercherò di scegliere la domanda migliore!
<P>
La risposta onesta è la seguente: si tratta di un documento di consultazione; non è ancora una strategia, e accolgo con piacere i suoi suggerimenti.
<P>
Vorrei esprimerle la mia opinione personale. E' vero, dobbiamo fare di più per quanto riguarda la lotta alla povertà e all'esclusione sociale, ma a questo scopo abbiamo bisogno del sostegno degli Stati membri. Posso dirle che più volte ho proposto misure concrete e ho ricevuto un secco "no”, giustificato dal fatto che alcuni Stati membri considerano le questioni sociali come problemi di competenza nazionale e non europea.
<P>
Si tratta di un dibattito interessante. Cerchiamo di capire se siamo d'accordo su questo punto. Io mi aspetto di avere il vostro pieno sostegno su questo tema perché, come sapete, per lottare contro l'esclusione sociale e la povertà, abbiamo bisogno di strumenti a livello europeo che completino gli strumenti a livello nazionale. Le sto descrivendo la posizione che io difenderò e mi auguro che tutti gli Stati membri siano pronti a sostenere il mio approccio.
<SPEAKER ID="159" NAME="Danuta Jazłowiecka" AFFILIATION="PPE">
(PL) Signor Commissario, l'attuazione della strategia di Lisbona non si sta svolgendo al meglio. Come intende modificare il documento sulla strategia Europa 2020 al fine di raggiungere gli obiettivi prefissati? Prevede la preparazione di una sorta di programma per la realizzazione della strategia, un documento separato per il mandato quinquennale della Commissione, che fissi le azioni da intraprendere? Credo sarebbe una buona idea. Potremmo controllare l'attuazione della strategia e, al contempo, valutare la Commissione su quanto è stato realizzato.
<P>
Mi permetto infine di fare un piccolo commento: ritengo che il tempo destinato alle consultazioni sociali, e faccio riferimento alla scadenza del 15 gennaio, sia troppo breve. Dovremmo prendere i nostri partner sociali un po' più sul serio. Sono loro che realizzeranno la strategia e dovrebbero disporre di più tempo per partecipare a queste consultazioni.
<SPEAKER ID="160" NAME="José Manuel Barroso" LANGUAGE="EN">
La scadenza coincide con il termine per la consultazione basata su questo documento, ma ci saranno anche altre possibilità di confronto. A dire il vero le consultazioni sul futuro della strategia di Lisbona vanno avanti almeno dal 2008. Il Comitato delle regioni, così come il Comitato economico e sociale, hanno preparato una relazione estremamente interessante e vorrei cogliere l'occasione per dichiarare che, se il Parlamento europeo lo desidera, sono pronto ad aprire una discussione specifica solo su questo argomento, per non limitarmi a questa interrogazione con risposte di un minuto, quando preferite, poiché ritengo sia estremamente importante.
<P>
(Applausi)
<P>
E' che fondamentale coinvolgere questo Parlamento e i parlamenti nazionali, perché questo processo deve essere la colonna portante della strategia per il futuro e ci tengo a sottolinearlo.
<P>
Per quanto riguarda il meccanismo di gestione, ebbene è proprio quello a cui stiamo lavorando. Ci sono diverse idee e una è proprio quella di trovare metodi di misurazione dei progressi compiuti e monitorare l'avanzamento in aree specifiche sulla base di alcuni indicatori. Stiamo preparando queste azioni e abbiamo bisogno del sostegno del Parlamento e, possibilmente, anche degli Stati membri.
<SPEAKER ID="161" NAME="Werner Langen" AFFILIATION="PPE">
(DE) Sulla scia di una domanda già posta, vorrei tornare sulla strategia 2020 per il clima. Signor Presidente, è vero che il sistema provvisorio di scambio di quote di emissione assegna alla più grande acciaieria in Europa 90 milioni di tonnellate di CO2, nonostante ne abbia già ricevute 68 milioni lo scorso anno e ne avrà 43 il prossimo? E' possibile che la più grande acciaieria in Europa entro il 2012 avrà guadagnato un miliardo di sterline dalle emissioni, avendone ottenuto un quantitativo eccessivo grazie alle sue attività di lobbismo nei confronti, tra gli altri, della Commissione?
<SPEAKER ID="162" NAME="José Manuel Barroso" LANGUAGE="EN">
Onorevole Langen, non so esattamente a cosa si stia riferendo, ma, se parla delle emissioni in Europa, allora dobbiamo essere onesti: le nostre emissioni ammontano circa al 14 per cento delle emissioni globali ed è una tendenza al ribasso, dal momento che ci sono grandi economie in crescita in termini di emissioni.
<P>
Su una base di emissioni pro capite, abbiamo ancora livelli molto superiori a queste economie e dobbiamo essere corretti nell'ammettere che abbiamo anche delle responsabilità storiche. Gli americani producono più emissioni di gas serra pro capite di noi, ma le nostre emissioni sono comunque superiori a Cina e India ad esempio, se lei si sta riferendo al caso indiano. Questo è effettivamente un problema che dobbiamo affrontare in uno spirito di equità globale. Se vogliamo risolvere il problema e se riteniamo che esista una minaccia al nostro pianeta - ovvero il cambiamento climatico - dobbiamo impegnarci cooperando tutti. Dunque sì, abbiamo condizioni più rigide che in altre parti del mondo, ma riteniamo si tratti di un'opportunità per sviluppare nuove tecnologie in modo da raggiungere i nostri obiettivi senza mettere a rischio le aziende, dato che non vogliamo esportare le nostre imprese ed i nostri posti di lavoro.
<SPEAKER ID="163" NAME="Presidente">
Colleghi Onorevoli colleghi, vi pregherei durante l'ora delle domande al presidente Barroso, di non porre altre interrogazioni perché molti stanno già aspettando il proprio turno. Mi dispiace, ma preferirei passare a una nuova domanda.
<SPEAKER ID="164" NAME="Stavros Lambrinidis" AFFILIATION="S&amp;D">
(EN) Presidente Barroso, come ha detto lei stesso, i tassi di interesse vengono effettivamente influenzati dallo stato dell'economia. Riflettono la fiducia in una particolare economia e influenzano la comunità economica internazionale. I tassi di interesse sono influenzati anche dalla fiducia che la Comunità ripone in una particolare economia, fiducia che a sua volta spesso segue le dichiarazioni sulla fiducia della Commissione europea in relazione a misure intraprese dagli Stati membri. In questo contesto vi sarà qualcuno che tenta di speculare su situazioni economiche difficili, rendendole a volte peggiori.
<P>
Presidente Barroso, è pronto oggi, in quest'Aula, a dichiarare il suo sostegno per le misure annunciate ieri dal governo greco per invertire la situazione economica in Grecia? La Commissione ritiene che abbiano intrapreso la strada giusta e che le misure, se applicate, possano cambiare la situazione finanziaria che, come lei ha dichiarato, aveva problemi già in passato?
<SPEAKER ID="165" NAME="José Manuel Barroso" LANGUAGE="EN">
Ho già dichiarato il mio piacere nel sentire ieri le parole del primo ministro Papandreou sull'impegno per ridurre il deficit e il debito pubblico tramite tagli alla spesa e un aumento delle entrate. Ho anche aggiunto che le attuali discussioni al Parlamento europeo sul bilancio per il 2010 e la dichiarazione del primo ministro rappresentano dei passi nella giusta direzione. Naturalmente la Commissione continuerà a controllare da vicino la situazione macroeconomica e fiscale e l'attuazione delle misure in Grecia. Questo si evince chiaramente dalla mia dichiarazione sul sostegno alle misure annunciate. Ritengo sia il modo migliore per aiutare la Grecia nella situazione difficile in cui versa in termini di bilancio e debito e queste misure porteranno a risultati importanti.
<SPEAKER ID="166" NAME="Malcolm Harbour" AFFILIATION="ECR">
(EN) Signor Presidente, sono estremamente lieto di avere la possibilità di rivolgere una domanda al presidente Barroso dal momento che, per la prima volta, la Conferenza dei presidenti di commissione è stata spostata di un'ora permettendo a noi presidenti di commissione di essere presenti qui per la prima volta.
<P>
Vorrei farle una domanda su una politica per agevolare le condizioni quadro per la ricerca e l'innovazione - e mi è spiaciuto constatare che non è stata inserita in questa prima bozza del 2020, ma confido in un inserimento futuro - al fine di sfruttare il grande potenziale degli appalti pubblici su tutto il territorio dell'Unione europea, per stimolare prodotti e servizi innovativi. Vorrei chiederle oggi se seguirà le raccomandazioni appoggiate quasi all'unanimità da questo Parlamento nella mia relazione dello scorso novembre, nella quale descrivevo il modo per farlo. Solo per dare a lei e agli onorevoli colleghi un'idea, se l'1 per cento degli appalti pubblici europei fosse desinato a prodotti e servizi innovativi, gli investimenti nell'innovazione all'interno dell'UE aumenterebbero almeno di 15 miliardi di euro.
<SPEAKER ID="167" NAME="José Manuel Barroso" LANGUAGE="EN">
Vi ringrazio per i vostri commenti, ma vorrei dirvi che non esiste una prima bozza della nuova strategia. Esiste un documento di lavoro della Commissione a fini di consultazione, ma non siamo ancora in grado di presentare una bozza. Accolgo dunque con interesse tutti i vostri commenti.
<P>
In un minuto, com'è ovvio, non potrò dare una risposta definitiva ad una domanda tanto importante come quella che lei mi ha posto. Sono a conoscenza della sua relazione e di altre sue interessanti proposte in relazione agli appalti pubblici e sì, tutto questo è nelle mie intenzioni ed è compreso nelle linee guida generali. Come forse ricorderà, ne ho già parlato in Parlamento, in riferimento all'esigenza di aumentare l'impegno, creando attraverso norme europee sugli appalti pubblici più vicine al mercato e più innovative. Questo costituirà indubbiamente una parte della nostra strategia futura, ma ora non posso dare indicazioni precise sulle modalità di inserimento.
<SPEAKER ID="168" NAME="Carl Haglund" AFFILIATION="ALDE">
(SV) Signor Presidente, uno dei principali fallimenti della strategia di Lisbona, che sotto altri aspetti è un buon documento, è il non essere riusciti, in certa misura, a portare gli Stati membri al raggiungimento effettivo degli obiettivi indicati nella strategia.
<P>
Il collega finlandese ha chiesto al presidente Barroso come crede che potremmo portare gli Stati membri a seguire meglio la strategia. Uno degli obiettivi è stabilire quanto ogni Stato membro debba investire nella ricerca e nello sviluppo, fissando una percentuale rispetto al PIL. Vorrei sapere se la Commissione intende stabilire obiettivi analoghi per ogni Stato membro per quanto riguarda gli investimenti nella ricerca e nello sviluppo rispetto al prodotto nazionale lordo.
<SPEAKER ID="169" NAME="José Manuel Barroso" LANGUAGE="EN">
Stiamo analizzando le ragioni che hanno impedito di raggiungere tutti gli obiettivi prefissati. La nuova proposta prevederà anche una valutazione - che ritengo sarà molto onesta ed obiettiva - di cosa ha funzionato o meno all'interno della strategia di Lisbona.
<P>
Non posso ancora descrivere con esattezza quali saranno le nostre proposte; stiamo infatti pensando ai prossimi passi da compiere. Ecco perché, quando ho fatto riferimento alle discussioni che vorrei aprire con voi, intendevo delle vere discussioni, perché il vostro contributo è estremamente importante.
<P>
Personalmente ritengo che non sia realistico ipotizzare un obiettivo generico per tutti gli Stati membri. Credo che la prossima fase della strategia 2020 dell'Unione europea dovrà essere più specifica e sofisticata e dovrà contenere obiettivi specifici, concordati ovviamente con gli Stati membri, ma per situazioni diverse.
<P>
Questa è la mia personale posizione. Non siamo ancora giunti al punto di presentarvi una proposta, della quale vorrei che la nuova Commissione si facesse pienamente carico, e presenteremo anche un bilancio della strategia di Lisbona.
<SPEAKER ID="170" NAME="William" AFFILIATION="The Earl of) Dartmouth  (EFD">
(EN) Signor Presidente, l'anno prossimo il contributo netto britannico sarà raddoppiato rispetto al 2008. Nel 2020 ci saranno tra quattro e sette nuovi Stati membri, ognuno dei quali, sulla base della sua situazione economica attuale, riceverà fondi di coesione - ovvero sussidi - a partire dalla data di adesione fino al 2020.
<P>
Il contribuente britannico può dunque aspettarsi un ulteriore raddoppiamento del contributo netto del Regno Unito all'Unione europea entro il 2020, e, in caso contrario, perché no?
<SPEAKER ID="171" NAME="José Manuel Barroso" LANGUAGE="EN">
Non sono ancora nelle condizioni di discutere delle prospettive finanziarie e non posso prevedere quale sarà il contributo britannico. Comprendo le sue preoccupazioni dato che, al momento, il Regno Unito è il principale contribuente in conseguenza di quanto è accaduto nel settore finanziario del paese. Non esistono casi analoghi di un aiuto statale tanto consistente quanto quello britannico.
<P>
Attualmente la posizione i cui ci troviamo è la seguente: riteniamo importante fissare delle priorità per il futuro, per comprendere quanto è necessario spendere a livello nazionale e quanto a livello europeo, e in seguito tenere una discussione sul modo più equo di suddividere tale investimento. Riteniamo tuttavia che, in alcuni casi, sia più ragionevole spendere un euro a livello europeo che non a livello nazionale in considerazione dei potenziali benefici di un ampliamento della dimensione europea e del mercato interno. Giungeremo a questa discussione e, mi auguro, raggiungeremo un accordo.
<SPEAKER ID="172" NAME="Presidente">
Questa è stata la nostra terza interrogazione con il presidente della Commissione europea. Vi ringrazio molto, onorevoli deputati, per le vostre domande e per aver dato vita a questa discussione.
<P>
Per quanto riguarda la presenza, alla fine del Tempo delle interrogazioni c'erano un po' più di persone che all'inizio, alle 15.00. Mi dispiace molto, avremmo preferito che foste in molti.
<P>
La ringrazio nuovamente, Presidente Barroso.
<SPEAKER ID="173" NAME="John Bufton" AFFILIATION="EFD">
(EN) Signor Presidente, vorrei sottolineare che molti presenti non hanno avuto la possibilità di porre delle domande al presidente Barroso. Considerando lo stipendio molto alto che riceve il presidente Barroso, non può trascorrere sempre mezz'ora in più con noi, in modo da raggiungere un'ora e mezza?
<P>
I primi 30 minuti sono stati dedicati ai leader dell'altro gruppo. Siamo 750 in quest'Aula, credo che 30 minuti siano un'inezia. Non è possibile avere un'ora e mezza? Presidente Barroso, il suo stipendio è abbastanza buono, trascorra qui 90 minuti e non 60.
<SPEAKER ID="174" NAME="Presidente">
Il presidente Barroso sta sorridendo molto educatamente, ma vedremo. Prenderemo una decisione al proposito. La ringrazio per la proposta.
