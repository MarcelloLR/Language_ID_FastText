<CHAPTER ID="012">
Ordine dei lavori
<SPEAKER ID="017" NAME="Presidente">
Il progetto di ordine del giorno definitivo predisposto in occasione della riunione di giovedì 20 febbraio 2011 dalla Conferenza dei presidenti ai sensi dell'articolo 137 del regolamento è stato distribuito. Sono state proposte le seguenti modifiche.
<P>
Lunedì
<P>
Non sono state proposte modifiche.
<P>
Martedì
<P>
Il gruppo Verts/ALE e il gruppo ALDE hanno chiesto l'inserimento nell'ordine dei lavori di martedì mattina di una dichiarazione del Vicepresidente della Commissione e dell'Alto rappresentante dell'Unione per gli affari esteri e la politica di sicurezza sullo Stato di diritto in Russia. Innanzi tutto, vorrei domandare all'onorevole Harms di intervenire in maniera che possa illustrare le motivazioni di tale richiesta. A lei la parola, onorevole Harms.
<SPEAKER ID="018" NAME="Rebecca Harms" LANGUAGE="DE">
Signor Presidente, sono del parere che, alla luce di quanto accaduto nel caso Khodorkovsky, dovremmo discutere assolutamente la questione dello Stato di diritto in Russia. Considerate peraltro le elezioni della duma previste in autunno, penso che abbiamo validi motivi per interessarci della situazione nel paese, che è il nostro principale vicino a Est del continente.
<P>
Come è ovvio, spesso al momento si ripropone l'interrogativo se stiamo facendo abbastanza nei paesi nostri vicini per aiutare l'instaurazione dei diritti di civili e umani e della libertà. Molti di noi si sono sicuramente chiesti, facendo autocritica, se realmente abbiamo sempre discusso ciò che era necessario nel caso dell'Egitto e della Tunisia. Non voglio che si agisca in maniera negligente anche all'Est del nostro continente, per cui vi chiedo di affrontare la questione dello Stato di diritto in Russia questa settimana, senza ulteriori rinvii, o più specificamente domani.
<SPEAKER ID="019" NAME="Guy Verhofstadt" LANGUAGE="EN">
Signor Presidente, desidero appoggiare la richiesta dell'onorevole Harms, aggiungendo altresì che, da quando abbiamo formulato tale richiesta in sede di Conferenza dei presidenti e ora in plenaria, siamo stati oggetto di crescenti pressioni in senso contrario da parte russa.
<P>
L'onorevole Ojuland, che ha organizzato qualche settimana fa un seminario sullo Stato di diritto in Russia, ha incontrato un rappresentante del Ministero degli esteri russo, il quale ha suggerito di non spingere in tal senso né per una risoluzione del Parlamento europeo sullo Stato di diritto in Russia. Non credo che spetti ai russi decidere l'ordine del giorno del Parlamento europeo: è nostro compito farlo.
<P>
(Applausi)
<SPEAKER ID="020" NAME="Adrian Severin" LANGUAGE="EN">
Signor Presidente, in quanto relatore permanente sulle relazioni con la Russia, vorrei informarvi che abbiamo già intrapreso un processo molto accurato per affrontare tutte le questioni più rilevanti che sono importanti nelle nostre relazioni con la Russia.
<P>
Si è già tenuta un'audizione con il rappresentante del servizio per l'azione esterna e un rappresentante del governo russo. Il 2 marzo organizzeremo un'altra audizione con esperti che affronteranno tutti gli aspetti importanti delle relazioni con la Russia.
<P>
Nella seconda settimana di marzo intendiamo disporre di un testo completo, compresa una raccomandazione, che sarà oggetto di discussione e modifiche e sfocerà in un dibattito in plenaria con la partecipazione dell'Alto rappresentante, che, secondo le nostre informazioni, questa settimana non è disponibile.
<P>
Pertanto, senza trascurare né negare l'importanza dell'argomento, sarebbe meglio lasciare che il processo prosegua e giunga a termine in maniera da organizzare una discussione di ampio respiro che dia credibilità alla nostra decisione.
<SPEAKER ID="021" NAME="Joseph Daul" AFFILIATION="PPE">
(FR) Signor Presidente, mi sfugge un aspetto. La scorsa settimana, durante la Conferenza dei presidenti, lei ha affermato che avremmo tenuto una discussione sulla Russia in marzo perché sarebbe stata presente la baronessa Ashton. Dopodiché, durante la Conferenza dei presidenti, lei ha detto che era necessario organizzare un dibattito sulla Russia perché Putin si sarebbe recato in visita presso la Commissione, o meglio presso il Presidente Barroso.
<P>
Secondo le informazioni da me ricevute questo pomeriggio, Putin non incontrerà la Commissione. Le dispone di informazioni in merito? La discussione è stata chiesta la scorsa settimana soltanto perché era prevista una visita di Putin. Tuttavia, un dibattito sulla Russia, con relativa risoluzione, è ancora previsto per marzo.
<P>
Vorrei dunque alcuni chiarimenti in merito a quanto affermato.
<P>
(Il Parlamento accoglie la richiesta)
<SPEAKER ID="022" NAME="Presidente">
La dichiarazione del Vicepresidente della Commissione e dell'Alto rappresentante dell'Unione per gli affari esteri e la politica di sicurezza sullo Stato di diritto Russia sarà inserita come terzo punto all'ordine del giorno di martedì mattina. Il termine per la presentazione delle proposte di risoluzione scade martedì 15 febbraio alle 10.00. Il termine per la presentazione di emendamenti e proposte di risoluzione comuni scade mercoledì 16 febbraio alle 10.00. Il termine per la presentazione di emendamenti alle proposte di risoluzione comuni scade invece mercoledì 16 febbraio alle 11.00. Pertanto, dopo le 11.00 di mercoledì 16 febbraio non saranno accolte ulteriori proposte o emendamenti. La votazione si svolgerà giovedì.
<P>
Onorevoli colleghi, vi è un'ulteriore richiesta per martedì. Il gruppo PPE ha domandato l'inserimento nell'ordine dei lavori di una dichiarazione della Commissione sulla situazione a Lampedusa. Le motivazioni di tale richiesta vi saranno illustrate dall'onorevole Mauro. A lei la parola, onorevole Mauro.
<SPEAKER ID="023" NAME="Mario Mauro">
a nome del gruppo PPE. - Signor Presidente, come giustamente da lei ricordato, siamo in presenza di fenomeni epocali che stanno determinando un incremento straordinario del flusso migratorio verso l'Europa. Sebbene sia oggi Lampedusa ad essere investita da questo flusso migratorio straordinario, è però l'Europa tutta ad essere chiamata in causa per il processo di destabilizzazione e di cambiamento che riguarda l'intero Maghreb.
<P>
Riteniamo quindi assolutamente urgente e importante che la Commissione prenda la parola, per rispondere non solo alle implicazioni di carattere umanitario ma anche a quelle più profondamente strategiche che ci devono indurre a rivedere la nostra politica rispetto al Mediterraneo. Chiediamo pertanto che martedì pomeriggio si svolga un dibattito separato con il Commissario Malmström, riducendo di mezz'ora il tempo riservato alle interrogazioni alla Commissione, vista l'urgenza della questione.
<SPEAKER ID="024" NAME="Martin Schulz" LANGUAGE="DE">
Signor Presidente, anche noi dei gruppo S&D desideriamo presentare una proposta di tale natura. Vorrei tuttavia raccomandare all'onorevole Mauro e alla Camera di formularla in maniera un po' più precisa. Dopo tutto, abbiamo a che vedere con un afflusso di persone enorme. Sono certo che l'Italia, come ogni altro paese del Mediterraneo, sia estenuata dal tentativo di risolvere da sola l'attuale problema perché non è l'unico paese che si trova a dover far fronte a questo massiccio afflusso di profughi. Possiamo ipotizzare che anche Malta, Grecia e Spagna in un futuro prevedibile dovranno confrontarsi con tale problema. Dovremmo pertanto chiedere che il titolo della discussione sia formulato in maniera molto precisa in maniera da ottenere specificamente una dichiarazione della Commissione in merito a misure immediate da parte dell'Unione europea per sostenere l'Italia e altri paesi comunitari interessati nella gestione dell'afflusso di profughi.
<SPEAKER ID="026" NAME="Rui Tavares" AFFILIATION="GUE/NGL">
(EN) Signor Presidente, vorrei intervenire a favore della proposta dell'onorevole Schultz in quanto la questione va ben oltre la sola Lampedusa: vi sono 5 000 chilometri tra Marocco e Siria e a ogni chilometro il rischio umanitario aumenta. Non si tratta di capire se l'Unione europea aiuterà il governo italiano, bensì di appurare se siamo pronti ad agire come continente per affrontare un rischio continentale. Questo è il compito che siamo chiamati ad assolvere.
<SPEAKER ID="027" NAME="Presidente">
Dobbiamo dunque stabilire un titolo per la discussione. Il gruppo S&D ha suggerito il seguente: "Misure dell'Unione europea per l'Italia in relazione ai movimenti migratori”. Se non vado errato, l'onorevole Schulz intende presentare un emendamento.
<SPEAKER ID="028" NAME="Martin Schulz" LANGUAGE="DE">
Signor Presidente, cercherò di riformulare il mio pensiero in maniera estremamente precisa. Vorremmo che la Commissione rilasciasse una dichiarazione sulle misure immediate che l'Unione europea intende intraprendere per sostenere l'Italia e altri Stati interessati nella gestione dell'attuale afflusso di profughi.
<SPEAKER ID="029" NAME="Presidente">
Capisco. Il titolo proposto è il seguente: "Presentazione da parte della Commissione europea di misure a sostegno dell'Italia e di altri Stati membri oggetto di flussi migratori eccezionali”.
<P>
(Il Parlamento approva il titolo)
<P>
Mercoledì
<P>
Non sono state proposte modifiche.
<P>
Giovedì
<P>
Il gruppo EFD ha chiesto l'inserimento nell'ordine dei lavori della sua interrogazione orale alla Commissione in merito all'uso del mandato di arresto europeo nel caso Julian Assange. Chi desiderava intervenire in merito a tale richiesta?
<SPEAKER ID="030" NAME="Gerard Batten" LANGUAGE="EN">
Signor Presidente, la presente interrogazione orale non riguarda la colpevolezza o l'innocenza di Assange rispetto alle accuse di stupro rivoltegli in Svezia. Riguarda invece le procedure del mandato di arresto europeo e il suo eventuale uso improprio per fini politici.
<P>
Il mandato di arresto europeo permette che qualunque cittadino europeo sia consegnato senza che un tribunale abbia la possibilità di valutare le prove prima facie contro di lui e pressoché senza alcun potere di negare la consegna. Il mandato di arresto europeo si presta dunque senza dubbio a un utilizzo improprio e contro dissidenti politici.
<P>
Il caso Assange riguarda presunti reati perpetrati in Svezia o il desiderio degli Stati Uniti di estradarlo da un paese europeo che rispetta le norme? Discutere le procedure è fondamentale per comprendere il caso e decidere se il mandato di arresto europeo sia utilizzato in maniera impropria e illegittima. È necessario un dibattito approfondito in Aula con la partecipazione di tutte le fazioni politiche. Vi prego di votare a favore.
<SPEAKER ID="031" NAME="Edit Herczog" LANGUAGE="EN">
Signor Presidente, nel 2004 un cittadino irlandese ha causato un incidente mortale in Ungheria. Soltanto lo scorso venerdì le autorità irlandesi hanno deciso che la persona in questione poteva rientrare in Ungheria per essere processata.
<P>
A livello europeo, pertanto, la procedura deve essere più rigida di quanto lo è attualmente, altrimenti le vittime dovranno aspettare anni, non soltanto in questo caso, ma anche in altri. La procedura deve essere molto più rigorosa, per cui siamo ovviamente a favore.
<SPEAKER ID="032" NAME="Martin Schulz" LANGUAGE="DE">
Signor Presidente, vorrei chiedere un chiarimento in merito al regolamento. Non so se il Parlamento europeo possa tenere un dibattito fondamentale sul mandato di arresto europeo. Si può essere favorevoli o contrari al mandato di arresto europeo e alla sua attuazione, ma sinceramente non credo che secondo il regolamento il Parlamento europeo si possa discuterne in relazione a un procedimento penale ancora in corso. Se così fosse, mi vengono in mente un altro paio di casi che potremmo sicuramente affrontare. Nelle circostanze mi preme invece raccomandarvi di non rendere un procedimento legale attualmente in corso oggetto di una discussione fondamentale qui, in sede di Parlamento europeo.
