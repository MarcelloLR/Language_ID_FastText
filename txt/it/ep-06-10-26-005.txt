<CHAPTER ID="005">
Benvenuto
<SPEAKER ID="049" NAME="Presidente">
Onorevoli colleghi, prima di procedere alla votazione del progetto di bilancio, desidero comunicarvi che in tribuna d'onore siede oggi Antonio Leal Labrín, Presidente della Camera dei deputati del Cile.
<P>
(Applausi)
<P>
Antonio Leal Labrín è accompagnato dai deputati cileni Gonzalo Duarte Leiva e Germán Becker Alvear. Diamo loro il benvenuto e li ringraziamo per questa visita.
<SPEAKER ID="050" NAME="Bruno Gollnisch" AFFILIATION="NI">
(FR) Signor Presidente, intervengo per una mozione di procedura e un richiamo all'articolo 188 del Regolamento. Abbiamo appena appreso, dopo la riunione dell'Ufficio di presidenza, che il governo israeliano intende escludere dalle discussioni politiche della delegazione israeliana l'onorevole Marine Le Pen, che è entrata a fare parte della delegazione in uno spirito di confronto, dialogo e apertura.
<P>
Desidero ringraziare l'onorevole Brok per il suo comportamento perfettamente corretto e ribadisco con la massima chiarezza che, quando l'onorevole Krivine fu a suo tempo escluso in seguito a una decisione del governo statunitense, noi fummo tutti d'accordo, a prescindere dalle differenze d'opinione che ci dividono, nel ritenere che non spetta al governo ospite stabilire la composizione della delegazione del Parlamento europeo.
<P>
Mi permetto di sperare che lei, signor Presidente, in qualità di garante dei diritti di tutti i deputati di questo Parlamento, si premurerà di evidenziare questo punto alle autorità israeliane.
<SPEAKER ID="051" NAME="Martin Schulz" AFFILIATION="PSE">
(DE) Signor Presidente, dovrebbe dare prima la parola all'onorevole Brok, che desidera dire qualcosa a questo proposito. In seguito vorrei esprimere il mio parere. Chiedo pertanto di avere la parola dopo l'onorevole Brok.
<SPEAKER ID="052" NAME="Presidente">
La Conferenza dei presidenti ha deciso di rimandare la visita della delegazione ad hoc in Libano, Israele e Palestina e con questo spero di avere dato risposta alle preoccupazioni espresse.
<P>
Vi ringrazio per avere richiamato l'attenzione dell'Aula su questo tema.
<SPEAKER ID="053" NAME="Carlos Carnero González" AFFILIATION="PSE">
(ES) Signor Presidente, come lei sa, intervengo sempre con la massima serietà e richiamo la vostra attenzione sul fatto che, seppure il Regolamento preveda che i documenti presentati ufficialmente in quest'Aula siano disponibili in tutte le lingue ufficiali, oggi siamo chiamati a votare sugli emendamenti presentati soltanto in tre lingue: inglese, francese e tedesco. Tre lingue molto degne di rispetto, come tutte le altre, del resto.
<P>
Visto che ciò potrebbe creare problemi in futuro, sottolineo che il testo non è disponibile in tutte le lingue ufficiali e in particolare nella mia.
<SPEAKER ID="054" NAME="Presidente">
I servizi del Segretariato mi segnalano che i testi sono sicuramente disponibili in tutte le lingue, compresa la sua e la mia. Se ho capito bene, lei non si riferisce ai testi presentati per la votazione, ma alla lista di voto. Tale lista è disponibile in tre lingue, come di consueto, ma i testi su cui voteremo sono disponibili in tutte le lingue, nel pieno rispetto del nostro Regolamento. Nondimeno, prenderemo in considerazione la questione per le successive sedute plenarie.
<SPEAKER ID="055" NAME="Elmar Brok" AFFILIATION="PPE-DE">
(DE) Signor Presidente, mi consenta solo un appunto, perché desidero rispondere alle affermazioni del gruppo seduto nelle file posteriori: i diritti di tutti i deputati di quest'Aula sono garantiti in uguale misura. Per intraprendere un viaggio in una regione come quella, è necessario un atteggiamento equilibrato e un'organizzazione professionale del viaggio in tutti i suoi aspetti.
<P>
Per motivi di ordine tecnico questa volta non è stato possibile partire alla data fissata. Il viaggio sarà tuttavia effettuato con ogni probabilità in un secondo tempo. Non dobbiamo permettere al gruppo della Le Pen di fare della dietrologia con illazioni infondate. Respingo con forza quanto da loro asserito.
<SPEAKER ID="056" NAME="Presidente">
I fatti si sono svolti come segue: la Conferenza dei presidenti, dopo averla ascoltata, ha deciso di rimandare la visita della delegazione ad hoc. Questa è la procedura fondamentale che è stata seguita, tutte le altre sono considerazioni e interpretazioni soggettive.
