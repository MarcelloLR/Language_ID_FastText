<CHAPTER ID="006-04">
4. Calendario delle tornate del Parlamento europeo - 2012 (votazione)
<SPEAKER ID="142" NAME="Joseph Daul" AFFILIATION="PPE">
(FR) Signor Presidente, ieri sera il mio gruppo ha trattato gli emendamenti che i servizi hanno dichiarato inaccettabili. Di conseguenza, e in seguito alla discussione di stamani con i capi delle delegazioni e i leader dei gruppi, chiedo che venga rinviata la votazione in calendario.
<SPEAKER ID="143" NAME="Martin Schulz" AFFILIATION="S&amp;D">
(DE) Signor Presidente, non abbiamo avuto alcuna occasione di discutere della questione come gruppo. Ne sono stato informato dall'onorevole Daul pochi minuti fa, nel corso della discussione di stamani, e ne ho parlato con i presidenti degli altri gruppi, vale a dire gli onorevoli Harms e Verhofstadt. Anch'io vorrei trattare questo punto col mio gruppo, in quanto finora non abbiamo avuto l'opportunità di farlo. A mio parere, un eventuale rinvio ci consentirebbe molto presumibilmente di raggiungere un ampio consenso sul calendario per il 2012. Ritengo pertanto che dovremmo votare oggi stesso su questo rinvio.
<SPEAKER ID="144" NAME="Presidente">
L'onorevole Schultz si è pronunciato a favore della proposta dell'onorevole Daul. Do ora la parola all'onorevole Fox, che è contrario a tale proposta.
<SPEAKER ID="145" NAME="Ashley Fox" AFFILIATION="ECR">
(EN) Signor Presidente, ero presente in Aula lunedì sera, quando il gruppo dei Verde/Alleanza libera ha chiesto il rinvio. Gli onorevoli Daul e Schulz erano presenti e hanno votato entrambi contro il rinvio.
<P>
(Applausi)
<P>
E allora cos'è cambiato? Si tratta veramente di una qualche questione legale importante, o la verità è che forse si sono resi conto di correre concretamente il rischio di perdere l'emendamento 4 e vogliono pertanto rinviare la votazione per poter esercitare pressioni sui membri dei loro gruppi?
<P>
(Applausi)
<P>
Non ha niente a che vedere con le motivazioni fittizie che sono state addotte, ed esorterei pertanto i colleghi a esprimersi contro questo rinvio e a votare a favore dell'emendamento 4.
<P>
(Applausi)
<SPEAKER ID="146" NAME="Presidente">
Pongo in votazione la proposta di rinvio formulata dall'onorevole Daul
<P>
(Il Parlamento approva la richiesta di rinvio della votazione)
