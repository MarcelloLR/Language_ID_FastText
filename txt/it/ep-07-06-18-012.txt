<CHAPTER ID="012">
Ordine dei lavori
<SPEAKER ID="016" NAME="Presidente">
E' stata distribuita la proposta definitiva di ordine del giorno, definita dalla Conferenza dei presidenti nella riunione di giovedì 14 giugno 2007 ai sensi degli articoli 130 e 131 del Regolamento. Sono state avanzate le seguenti proposte di modifica.
<P>
Il gruppo PSE ha chiesto che il Presidente del Parlamento renda una dichiarazione sulla situazione in Palestina seguita da brevi interventi dei presidenti dei gruppi. Propongo che la dichiarazione sia inserita domani mattina alle 9.00, come primo punto all'ordine del giorno. Vi sono obiezioni al riguardo?
<SPEAKER ID="017" NAME="Daniel Cohn-Bendit">
a nome del gruppo Verts/ALE. - (DE) Signor Presidente, la mia non è un'obiezione, è solo una proposta. Forse i rappresentanti della Commissione e del Consiglio potrebbero rendere una breve dichiarazione su questa situazione estremamente precaria. Dopo tutto queste due Istituzioni hanno una visione d'insieme. Visto che si tratta di una situazione eccezionale, sarebbe possibile che anche il Consiglio rendesse una dichiarazione? Potrebbe essere fattibile?
<SPEAKER ID="018" NAME="Presidente">
Possiamo chiedere, ma dubito che qualche rappresentante delle due Istituzioni sia disponibile domani alle 9.00. Comunque ci proveremo.
<P>
Il Parlamento approva la proposta.
<P>
Non ho ricevuto proposte di modifica per oggi, lunedì.
<P>
Per quanto riguarda martedì
<P>
Desidero riferire un messaggio del Consiglio, il quale non potrà essere presente domani pomeriggio per le dichiarazioni sulle conclusioni del Vertice del G8.
<SPEAKER ID="019" NAME="Hannes Swoboda">
a nome del gruppo PSE. - (DE) Signor Presidente, giudico questo fatto estremamente deplorevole, per dirla in termini moderati. Al Consiglio è stato chiesto con un anticipo di circa un mese di essere sicuramente presente a questo dibattito, e ci è stato promesso che ci sarebbe stato. Non capisco perché non sia disponibile alcun ministro o altro rappresentante del governo che detiene la Presidenza di turno. Credo che lei debba far presente a chiare lettere che siamo molto delusi per questa situazione.
<SPEAKER ID="020" NAME="Presidente">
Onorevole Swoboda, l'ho scoperto anch'io poc'anzi. Il nostro messaggio sarà del tutto chiaro.
<P>
Per quanto riguarda mercoledì
<P>
Non sono state presentate proposte di modifica.
<P>
Per quanto riguarda giovedì
<P>
Il gruppo ALDE ha chiesto di rinviare il voto sulle proposte di risoluzione sul Medio Oriente alla tornata di luglio.
<SPEAKER ID="021" NAME="Annemie Neyts-Uyttebroeck">
a nome del gruppo ALDE. - (NL) Signor Presidente, onorevoli colleghi, vi ringrazio. Visti gli ultimi sviluppi nelle regioni palestinesi, a nostro parere, è più importante tenere un breve dibattito domani mattina per discutere della situazione, dei nuovi sviluppi, delle sfide che si pongono e poi dare un seguito alla discussione magari mediante una risoluzione in luglio, in cui saremo in grado di prendere in considerazione tutti i nuovi sviluppi, invece che agire all'inverso. Il mio gruppo sostiene pienamente la proposta di tenere un dibattito domani, come ha suggerito lei, signor Presidente, e di prendere il tempo necessario per proporre una risoluzione maggiormente fondata e soprattutto più aggiornata nella prossima tornata.
<SPEAKER ID="022" NAME="Hannes Swoboda">
a nome del gruppo PSE. - (DE) Signor Presidente, il nostro gruppo accorda pieno sostegno alla proposta. La situazione è davvero confusa, e quanto diciamo oggi potrebbe non valere più già domani o dopodomani. Pertanto è senz'altro opportuno tenere conto della situazione corrente e poi adottare la relativa risoluzione in luglio.
<P>
(Il Parlamento approva la proposta)
<SPEAKER ID="024" NAME="Hartmut Nassauer" LANGUAGE="DE">
Signor Presidente, onorevoli colleghi, la Conferenza dei presidenti la scorsa settimana ha deciso all'unanimità di tenere un dibattito approfondito su Cuba il prossimo autunno, visto che non vi sono fatti di attualità per parlare dell'argomento.
<P>
Però il Consiglio "Affari generali” ieri e oggi ha discusso di Cuba e ha formulato conclusioni in cui è racchiusa la posizione del Consiglio che ha un tono leggermente diverso. Ad esempio, il Consiglio invita una delegazione cubana a Bruxelles per svolgere colloqui esplorativi e dichiara la propria disponibilità ad avviare un dialogo aperto e completo con il governo cubano su tutte le questioni di interesse reciproco. Si tratta di un fatto di attualità e quindi saremmo grati se, nonostante la discussione della settimana scorsa in seno alla Conferenza dei presidenti, il tema possa essere inserito comunque all'ordine del giorno.
<SPEAKER ID="025" NAME="Martin Schulz">
a nome del gruppo PSE. - (DE) Signor Presidente, anch'io ho partecipato a questa Conferenza dei presidenti e ho proposto a nome del mio gruppo di tenere un dibattito approfondito in autunno sulla politica nei confronti dell'America latina, in cui sarà riservato un posto speciale a Cuba. L'onorevole Nassauer è un deputato estremamente stimato e onesto e quanto sto per dire non riguarda lui, tanto più che anch'egli in seno alla Conferenza dei presidenti ha votato a favore della proposta di tenere il dibattito in autunno.
<P>
Tuttavia, come sappiamo, alcuni membri del gruppo PPE-DE hanno espresso parere contrario - non in seguito alle decisioni di oggi del Consiglio "Affari generali” ma già giovedì scorso, immediatamente dopo la Conferenza dei presidenti, sostenendo che la discussione su Cuba doveva assolutamente svolgersi subito mediante procedura d'urgenza. Sappiamo anche chi ne è stato il promotore: è stata soprattutto la delegazione spagnola del PPE-DE. Da tempo ci chiediamo se PPE significhi ormai Partido Popular Español. Una cosa è del tutto chiara: a causa di questi membri del gruppo PPE-DE ogni occasione è buona per fare dell'ideologismo nazionale spagnolo in quest'Aula. Ripeto allora: è del tutto inutile discutere di Cuba mediante procedura d'urgenza giovedì pomeriggio. Al dibattito parteciperebbero al massimo 15 persone. La decisione di oggi del Consiglio europeo di invitare una delegazione cubana conferma che è assolutamente opportuno attendere tale dialogo prima di tenere un dibattito in questa sede in autunno, per cui ci prepareremo per tempo: è questo il modo intelligente di condurre la politica. Ora invece stiamo assistendo a manovre nazionali spagnole, nulla più.
<P>
(Applausi)
<P>
(Il Parlamento approva la proposta mediante votazione elettronica.)
<P>
(Tumulto in Aula)
<SPEAKER ID="026" NAME="Presidente">
Onorevoli colleghi, questo è l'esito del vostro voto.
<SPEAKER ID="027" NAME="Martin Schulz" AFFILIATION="PSE">
(DE) Signor Presidente, credo ci sia stato un errore di natura tecnica. Mi dispiace molto. Nel corso della votazione si sono spente le luci su numerosissimi apparecchi, ad esempio quelli degli onorevoli Karas e Nassauer, che volevano infatti farlo presente alla Presidenza ancor prima di sapere l'esito del voto, e lo posso capire. Pertanto chiedo formalmente che la votazione sia ripetuta.
<P>
(Applausi)
<SPEAKER ID="028" NAME="Presidente">
Onorevoli colleghi, vi prego, non litighiamo per una questione del genere. C'è già abbastanza disaccordo in Europa. E' stato un risultato di misura ed è vero che alcuni apparecchi non funzionavano, compresi quelli degli onorevoli Nassauer, Swoboda e altri. Pertanto vi chiedo di consentire a che sia ripetuta la votazione.
<SPEAKER ID="029" NAME="Hartmut Nassauer" AFFILIATION="PPE-DE">
(DE) Signor Presidente, propongo che sia applicata la procedura normale, ossia chi non ha potuto votare perché l'apparecchio non funzionava può registrare la propria posizione senza dover ripetere la votazione.
<SPEAKER ID="030" NAME="Presidente">
Onorevoli colleghi, visto il risultato di misura della votazione e visto che alcuni apparecchi non funzionavano raccomando che la votazione sia ripetuta.
<SPEAKER ID="031" NAME="Alejo Vidal-Quadras" AFFILIATION="PPE-DE">
(ES) Signor Presidente, la votazione si è svolta regolarmente e nei tempi e, per quanto ricordi, signor Presidente, non ho mai sentito che una votazione sia stata ripetuta per il malfunzionamento di alcuni apparecchi. Non ho mai assistito a nulla del genere.
<SPEAKER ID="032" NAME="Presidente">
Onorevoli colleghi, bisogna raggiungere un consenso affinché la votazione sia ripetuta e io ho raccomandato che lo fosse, ma purtroppo non è stato possibile arrivare a un accordo. Sfortunatamente non è stato possibile avere il vostro consenso. Legalmente allora la votazione è da considerarsi compiuta. Ad ogni modo, ha facoltà di parola, onorevole Scheele.
<SPEAKER ID="033" NAME="Karin Scheele" AFFILIATION="PSE">
(DE) Signor Presidente, la luce del mio apparecchio era accesa quando abbiamo votato e poi si è spento tutto all'improvviso. Si tratta di un caso diverso rispetto al malfunzionamento e dobbiamo informarne i tecnici. Non possiamo giungere ad una maggioranza in maniera tanto ambigua su una questione così importante.
<SPEAKER ID="034" NAME="Presidente">
Potremmo continuare a parlarne per ore. Vi leggo una comunicazione che mi è giunta:
<P>
I tecnici hanno evidenziato un problema di natura tecnica. In realtà la votazione è terminata qualche istante prima che ne annunciassi la chiusura.
<SPEAKER ID="036" NAME="Presidente">
Se i tecnici hanno detto che la votazione è stata chiusa prima che il Presidente ne desse annuncio, devo dichiararla non valida. Pertanto la ripeteremo.
<P>
(Il Parlamento adotta la proposta)
<P>
(L'ordine del giorno è approvato)
