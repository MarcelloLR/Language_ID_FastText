<CHAPTER ID="007">
Programma Erasmus Mundus (2009-2013) (firma dell'atto)
<SPEAKER ID="275" NAME="Presidente">
Ci accingiamo ora a firmare, insieme al Consiglio, gli atti giuridici relativi al programma d'azione Erasmus Mundus per il miglioramento della qualità nell'istruzione superiore e la promozione della comprensione interculturale mediante la cooperazione con i paesi terzi.
<P>
Signor ministro per gli Affari europei Le Maire, signor Commissario Figel' - lei che è il vero padre del programma ERASMUS - onorevoli colleghi, è un grande piacere firmare oggi, insieme al Consiglio, quest'importante decisione che rende possibile prolungare il programma Erasmus Mundus. E' questo il momento culminante del tenace lavoro che abbiamo svolto in collaborazione con la Commissione e il Consiglio; desidero ringraziare ancora una volta, in particolare, il commissario Figel', che ha portato avanti con determinazione questo programma e ha consentito a Consiglio e Parlamento di suggellarlo oggi insieme con la nostra firma.
<P>
Questa firma pubblica contribuirà a rafforzare il significato dei provvedimenti giuridici europei agli occhi dei cittadini d'Europa. Il programma Erasmus Mundus amplierà l'originario programma Erasmus della Commissione, che è stato istituito 21 anni fa; il programma odierno offre agli studenti di tutto il mondo l'opportunità di studiare nell'Unione europea e svolge una funzione importantissima per promuovere l'istruzione superiore europea come simbolo di attività accademica al massimo livello.
<P>
Grazie all'incremento dei finanziamenti - quasi 950 milioni di euro per cinque anni - l'Unione europea è ora in grado di soddisfare la crescente domanda diretta al programma Erasmus Mundus. Questo ci consente di continuare a sostenere programmi comuni in Europa per mezzo di borse di studio concesse ai professori e agli studenti più dotati provenienti da paesi terzi. Amplieremo inoltre la portata del programma per includervi pure programmi di dottorato, e saremo in grado di offrire agli studenti europei un sostegno economico ancor più consistente.
<P>
Grazie a questo programma i partecipanti, e soprattutto gli studenti, diverranno veri ambasciatori di apertura e dialogo interculturale. Essi contribuiranno a diffondere e intensificare nel mondo la collaborazione e la comprensione reciproca.
<P>
Permettetemi di concludere con un ringraziamento alla presidenza francese, alla Commissione e a tutti i componenti della commissione per la cultura e l'istruzione - sono lieto di vedere che la presidente di questa commissione, l'onorevole Batzeli, è presente oggi - nonché alla relatrice, onorevole De Sarnez: tutti hanno lavorato con impegno e passione a quest'importante misura legislativa.
<P>
Chiederò ora al ministro Le Maire di firmare il documento insieme a me, e al commissario Figel' di fungere, per così dire, da supervisore.
<P>
(Il Presidente firma gli atti giuridici).
<P>
(Applausi)
