<CHAPTER ID="002">
Dichiarazione della Presidenza
<SPEAKER ID="006" NAME="Presidente">
Onorevoli colleghi, ieri il parlamento kosovaro ha dichiarato l'indipendenza del Kosovo. Questa decisione era attesa e riflette la volontà dei cittadini kosovari di prendere pacificamente nelle loro mani il loro destino politico e l'organizzazione istituzionale dell'indipendenza.
<P>
Circa un anno fa, a seguito della relazione Ahtisaari, quest'Assemblea si era espressa a favore di una sovranità del Kosovo controllata dalla comunità internazionale. I negoziati fra Belgrado e Priština sono stati estremamente difficili e purtroppo non hanno portato ad una soluzione accettabile sotto il profilo politico da tutti i partecipanti. Come accade spesso in politica, non vi era una formula magica. Il pesante onere della storia recente ha contribuito a questa situazione. Tuttavia, il caso del Kosovo non è un precedente. La situazione del Kosovo quale protettorato delle Nazioni Unite è unica ed è un caso speciale che non può essere paragonato ad altri.
<P>
Vorrei invitare alla ragione e alla calma tutti coloro che sono stati coinvolti nella vicenda. Sono convinto che tutti in Kosovo - serbi e kosovari - desiderino raggiungere stabilità e prosperità nella loro regione. Questo è anche l'obiettivo primario dell'Unione europea e di quest'Assemblea. È nostro dovere incoraggiare i leader politici del Kosovo ad assumersi le loro responsabilità e a creare istituzioni politiche democratiche che rispettino i diritti e le libertà di tutti i cittadini nel contesto di un Kosovo multietnico che vive rapporti di buon vicinato con i paesi limitrofi.
<P>
A questo proposito, accolgo positivamente la decisione del Consiglio di avviare la missione EULEX Kosovo sotto la guida di Yves de Kermabon. Il compito della missione sarà fornire assistenza ai kosovari per quanto riguarda l'elaborazione delle politiche e dello Stato di diritto in modo da garantire una transizione uniforme.
<P>
Apprezzo anche la nomina di Pieter Feith quale rappresentante speciale dell'UE nel Kosovo. È la dimostrazione dell'impegno chiaro e risoluto dell'Unione europea e della nostra volontà di fare qualcosa di pratico ai fini di una stabilità durevole nei Balcani.
<P>
Confido sulla saggezza delle decisioni che il Consiglio "Affari generali” dovrà prendere nella riunione di oggi pomeriggio. I paesi dei Balcani occidentali hanno prospettive europee. La loro adesione non potrà avere luogo nel futuro prossimo, ma ognuno di questi paesi ha questa prospettiva. Alla luce di ciò, dovremmo aiutare gli abitanti del Kosovo a superare le loro differenze dal punto di vista dell'integrazione europea, come è già accaduto in altre parti d'Europa. Il dibattito previsto per mercoledì sarà una prima opportunità di procedere in tal senso.
