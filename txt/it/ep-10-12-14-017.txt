<CHAPTER ID="017">
Tempo delle interrogazioni alla Commissione 
<SPEAKER ID="573" NAME="Presidente">
L'ordine del giorno reca il Tempo delle interrogazioni (B7-0655/2010).
<P>
Saranno prese in esame le interrogazioni rivolte alla Commissione.
<P>
Prima parte
<P>

<P>
Oggetto: Protezione della salute delle donne
<P>
La Commissione ha adottato una nuova strategia sull'uguaglianza di genere per il periodo 2010-2015. Questa strategia evoca la frattura sociale che esiste tra le donne e gli uomini e lascia intendere che le donne restano esposte più degli uomini al rischio di povertà e corrono un maggiore rischio di perdere più rapidamente il proprio posto di lavoro di quanto avvenga per gli uomini. Molte donne lavorano nei settori del mercato del lavoro caratterizzati da salari poco elevati e sono pochissime ad accedere a posti di responsabilità. Il tasso di occupazione delle donne è debole a causa della maternità, da cui consegue che le loro pensioni sono meno elevate di quelle degli uomini. Inoltre non è raro che le donne non beneficino di garanzie sociali.
<P>
La strategia in questione non prevede misure o mezzi concreti atti a garantire la protezione della salute delle donne. Intende la Commissione presentare orientamenti o proposte relative alla protezione della salute delle donne?
<SPEAKER ID="575" NAME="John Dalli" LANGUAGE="EN">
Uomini e donne sono esposti in modo diverso ai rischi legati alla salute, con esiti conseguentemente differenti. Le donne vivono in media sei anni in più rispetto agli uomini, benché in condizioni di salute peggiori.
<P>
Determinate patologie, come l'osteoporosi, presentano un'incidenza nettamente maggiore tra le donne. La strategia UE sull'uguaglianza di genere per il periodo 2010-2015, recentemente approvata dalla Commissione, esorta la ricerca e l'assistenza medica a tenere conto di tali differenze, e sottolinea la necessità di adattare ulteriormente i servizi sanitari affinché riflettano le specifiche esigenze di uomini e donne. La strategia prevede seminari di sensibilizzazione sulla salute delle donne e lo scambio delle migliori prassi in materia di politiche per la salute sulla base del genere.
<P>
Non si tratta di una novità assoluta: la strategia europea in materia di sanità approvata tre anni fa già sottolineava la necessità di considerare le questioni legate al genere nell'elaborazione delle politiche per la sanità. A tale scopo, il programma comunitario in materia di salute sostiene vari progetti finalizzati a una migliore conoscenza della salute delle donne e al riconoscimento delle loro specifiche necessità in questo ambito.
<P>
Un valido esempio del sostegno che l'UE può offrire agli Stati membri per migliorare la salute delle donne è lo screening contro i tumori. Si stima che in tutta l'UE si potrebbero prevenire 32 000 decessi dovuti al solo tumore al seno attuando a livello nazionale efficaci programmi di screening per questa patologia. La Commissione ha pertanto elaborato linee guide sullo screening per il tumore al seno.
<P>
Sono infine lieto di annunciare che la Commissione ha pubblicato una relazione sulla salute delle donne che mira a sensibilizzare l'opinione pubblica rispetto alla necessità di adottare politiche in grado di rispondere meglio alle prerogative legate al genere.
<SPEAKER ID="576" NAME="Vilija Blinkevičiūt" AFFILIATION="S&amp;D">
(LT) Vorrei verificare se disponiamo di dati sufficienti sulla tutela della salute delle donne negli Stati membri. Conosciamo l'impatto che questa crisi economica e finanziaria ha avuto, in particolare, sulla salute delle donne? Non dovremmo analizzare anche le conseguenze della povertà sulla salute delle donne, specie quelle più anziane? Le donne che vivono in condizioni di povertà hanno accesso ai servizi sanitari di qualità?
<SPEAKER ID="577" NAME="John Dalli" LANGUAGE="EN">
La Commissione è impegnata a raccogliere il maggior numero di informazioni possibile al fine di costituire una base statistica per tutte le questioni legate alla salute. È evidente che il livello di accuratezza dipende in larga misura dalla risposta e dal feedback offerto dai vari Stati membri.
<P>
Concordo sulla necessità di continuare a raccogliere dati e verificare in che modo la povertà influisca sulla salute delle donne. Salute e povertà sono legate a doppio filo, ma non si tratta di una questione relativa al genere: la salute generalmente è a rischio nelle aree colpite dalla povertà.
<P>
La Commissione ha inoltre avviato iniziative rivolte agli anziani, come la partnership innovativa. Il primo progetto pilota sarà dedicato all'invecchiamento attivo e in buona salute e sono certo che avrà effetto sulla salute dei cittadini di entrambi i sessi.
<SPEAKER ID="578" NAME="Silvia-Adriana Ţicău" AFFILIATION="S&amp;D">
(RO) Attualmente sono 120 milioni i cittadini dell'Unione europea esposti al rischio di povertà. Le donne sono state colpite molto duramente dalla crisi economica e sono più vulnerabili al rischio di povertà, specie nel caso di famiglie con un solo genitore.
<P>
La crisi economica sta mettendo a dura prova i sistemi sanitari, con tagli alle spese e chiusure persino per enti di grandi dimensioni. Vorrei sapere quali misure sono previste affinché lo screening precoce per il tumore alla cervice e al seno sia accessibile a tutte le donne, a prescindere dalla condizione sociale o economica, e quali sono le iniziative che mirano a garantire un sistema sanitario equo, in grado di offrire servizi di buona qualità in tutta l'Unione europea.
<SPEAKER ID="579" NAME="John Dalli" LANGUAGE="EN">
Ribadisco ancora una volta che la sanità e l'erogazione dei servizi ad essa collegati rientrano nelle competenze degli Stati membri. La Commissione ha pubblicato le linee guida sullo screening per il tumore al seno e ha invitato gli Stati membri a rispettarle e a lanciare al più presto una campagna in questo senso. Gran parte dei paesi si è già dotata di programmi adeguati, quando non addirittura molto buoni, che stanno dando risultati, mentre in altri purtroppo procedono a rilento. Posso assicurarvi che nel dialogo con tutti gli Stati membri, questa questione rappresenta una priorità.
<P>
Oggetto: Dichiarazione del Parlamento europeo del 23 giugno 2010 sulla creazione di un sistema di allerta rapida europeo (SARE) contro pedofili e molestatori sessuali
<P>
Il 23 giugno 2010 il Parlamento europeo ha approvato la dichiarazione sulla creazione di un sistema di allerta rapida europeo (SARE) contro pedofili e molestatori sessuali. Già il 22 maggio 2007 la Commissione aveva pubblicato una comunicazione dal titolo "Verso una politica generale di lotta contro la cibercriminalità". Il Parlamento ha invitato il Consiglio e la Commissione a dare seguito alla comunicazione della Commissione del maggio 2007 nonché ad attuare la direttiva 2006/24/CE del Parlamento europeo e del Consiglio, del 15 marzo 2006, riguardante la conservazione di dati generati o trattati nell'ambito della fornitura di servizi di comunicazione elettronica accessibili al pubblico o di reti pubbliche di comunicazione, e ad estenderla, con l'intento di definire norme di protezione dei dati di chi ha effettuato l'upload di contenuti in internet, utili affinché le forze dell'ordine e quelle giudiziarie possano contrastare in maniera rapida ed efficace la pedopornografia e le molestie sessuali online. Può la Commissione illustrare il seguito dato a questa dichiarazione?
<SPEAKER ID="581" NAME="László Andor" LANGUAGE="EN">
Sono profondamente impegnato nella lotta contro la violenza sui minori, specie di natura sessuale. Il 29 marzo 2010 la Commissione ha approvato la proposta di direttiva contro le molestie sessuali sui minori e lo sfruttamento della pedopornografia. Questo testo ambizioso tratta dell'azione penale contro i responsabili, la tutela delle vittime e la prevenzione di questo genere di reati.
<P>
Al fine di tenere conto dei rischi posti dagli sviluppi della tecnologia, la proposta introduce, in particolare, nuovi reati penali come l'adescamento di minori, la fruizione di materiale pedopornografico senza scaricare i file, le molestie sessuali online e l'atto di pubblicizzare la possibilità di molestare minori, per esempio attraverso i forum online. Occorrono speciali strumenti investigativi, come operazioni sottocopertura che consentano alla polizia di infiltrarsi nella rete dei molestatori sessuali, e si dovrebbero istituire speciali unità investigative incaricate di analizzare il materiale pedopornografico allo scopo di identificare i minori vittime di abusi.
<P>
A livello nazionale, gli Stati membri dovrebbero inoltre predisporre sistemi volti a bloccare l'accesso alle pagine web che contengono materiale pedopornografico e a rimuovere i contenuti alla fonte. Abbiamo esaminato attentamente la dichiarazione del Parlamento europeo del 23 giugno 2010, e vorrei ascoltare la proposta che mira a predisporre un sistema di allerta rapida. Ho inoltre preso atto della proposta di estendere l'ambito di applicazione della direttiva sulla conservazione dei dati, al fine di conservare i dati legati alle ricerche di materiale pedopornografico e all'upload di contenuti relativi a violenze sessuali su minori o a messaggi finalizzati all'adescamento di minori attraverso Internet.
<P>
La direttiva sulla conservazione dei dati impone ai fornitori di servizi e reti di comunicazione elettronica l'obbligo di conservare i dati sul traffico, la posizione e i fruitori del servizio, ma non contempla le informazioni relative ai contenuti. Questi ultimi possono essere ottenuti e conservati nel contesto di indagini penali per mezzo delle intercettazioni legali. Tale strumento è soggetto unicamente alla normativa nazionale e varia da Stato a Stato, ma in genere può essere impiegato esclusivamente se le autorità giudiziarie hanno elementi per sospettare una specifica attività criminale in corso che richieda ulteriori indagini. Lo strumento delle intercettazioni legali esula dall'ambito della direttiva sulla conservazione dei dati.
<P>
L'intercettazione legale si attua nel contesto di un'indagine penale a carico di un sospettato, mentre la direttiva sulla conservazione dei dati obbliga gli operatori a conservare determinate categorie di dati a prescindere dal fatto che chi li ha generati sia sospettato o meno. L'estensione della direttiva sulla conservazione dei dati ad enormi volumi di dati personali e legati ai contenuti, come la ricerca su Internet di numerose parole chiave in varie lingue, i contenuti caricati, i messaggi scambiati e gli elementi necessari a identificare tutti gli utenti, dovrebbe soddisfare requisiti di necessità e proporzionalità che ancora non sono stati esaminati. Tale estensione si applicherebbe ai contenuti caricati da chiunque su qualunque piattaforma, in qualsiasi momento e su qualsiasi argomento.
<P>
La proposta avanzata dall'onorevole parlamentare solleva seri timori rispetto alla compatibilità con il principio di proporzionalità, sebbene lo scopo sia legittimo e meriti la nostra piena attenzione. La Commissione ritiene che la proposta di direttiva recentemente avanzata sarebbe uno strumento più adatto per realizzare il comune obiettivo di tutelare i minori dai molestatori.
<SPEAKER ID="582" NAME="Tiziano Motti" AFFILIATION="PPE">
Signor Presidente, onorevoli colleghi, intervengo solo per pochi secondi perché mi ritengo soddisfatto e ne ringrazio il Commissario. Sono lieto che si stia lavorando anche per combattere il fenomeno alla radice.
<P>
Con riferimento alla dichiarazione approvata il 23 giugno 2010, desidero soltanto precisare che si faceva specifico riferimento ai dati che conseguono all'upload e non al download di materiale dai siti Internet. Questo perché riteniamo oggettivamente che debba essere tenuto in debita considerazione anche il diritto alla privacy di coloro che consultano i motori di ricerca.
<P>
Credo tuttavia si possa fare di più e si possa fare ancora molto perché, se è vero che un cittadino, a proposito del diritto di proporzionalità, non ha alcuna remora a sottostare alla perquisizione prima di effettuare un volo aereo, consapevole della superiorità della tutela dei passeggeri rispetto alla privacy in quel momento violata, è anche molto probabile il raggiungimento di un compromesso soddisfacente per la tutela dei minori anche in questo campo.
<SPEAKER ID="583" NAME="Janusz Władysław Zemke" AFFILIATION="S&amp;D">
(EN) Vorrei tornare alla dichiarazione approvata dal Parlamento il 23 giugno 2010 che, come ricorderete, si riferisce principalmente all'istituzione di un efficace sistema di allerta rapida contro i pedofili. La mia domanda riguarda un'altra questione: non sarebbe opportuno che le singole forze di polizia creassero, sotto l'egida dell'Unione europea, delle banche dati con i nomi di chi ha riportato una condanna per pedofilia, affinché i corpi di polizia di altri Stati membri possano usufruirne?
<SPEAKER ID="584" NAME="Georgios Papanikolaou" AFFILIATION="PPE">
(EL) Signor Presidente, signor Commissario, in seguito al recente arresto di un quarantacinquenne che aveva avuto due figli frutto delle violenze sulla figlia minorenne, la Polonia ha introdotto la castrazione farmacologica per pedofili e stupratori, che sopprimere la pulsione sessuale attraverso un trattamento ormonale. Come immaginerete, tale provvedimento ha suscitato un acceso dibattito nell'opinione pubblica polacca rispetto a quali diritti debbano avere la precedenza: quelli della società, che si aspetta di essere tutelata dagli stupratori, oppure quelli di chi è stato condannato per reati sessuali e sarebbe così sottoposto a una punizione che molti ritengono crudele? Ha la Commissione assunto una posizione su queste questioni e sulla castrazione chimica nel caso di reati a sfondo sessuale?
<SPEAKER ID="585" NAME="László Andor" LANGUAGE="EN">
Come ho già affermato, uno degli strumenti migliori per contrastare la pedopornografia e le molestie sessuali sui minori consiste nell'adottare quanto prima la proposta della Commissione del marzo 2010.
<P>
La Commissione attende di esaminare il progetto di relazione del Parlamento europeo e di avviare i dialoghi a tre. Conto inoltre sugli Stati membri e sul Parlamento europeo per avere un testo definitivo in grado di contrastare efficacemente questi reati, e vorrei attirare ancora una volta la vostra attenzione sul principio della proporzionalità che, a mio parere, si riallaccia all'ultima domanda posta su questa questione.
<SPEAKER ID="586" NAME="Presidente">
Passiamo ora all'interrogazione n. 17 dell'onorevole Matera, che occupa il posto n. 666. Non le si addice affatto!
<P>

<P>
Oggetto: Giovani e mercato del lavoro
<P>
La percentuale di individui in età lavorativa non occupati e residenti in Europa è pari al 9,6% secondo le stime Eurostat. La quantità di giovani laureati ogni anno in Europa si aggira intorno ai 3 milioni. La popolazione a rischio di povertà in Europa vede, dal 2004 al 2008, un incremento dell'1,5%, passando dal 15% al 16,5 %.
<P>
In considerazione altresì del nuovo documento della Commissione "Impulso alla cooperazione europea nell'istruzione e la formazione professionale a sostegno della strategia Europa 2020” e del fatto che il 2010 è l'anno europeo per la lotta alla povertà, si chiede alla Commissione quanto segue:
<P>
intende porre in atto un intervento volto a promuovere reali condizioni di accesso al mercato del lavoro per i giovani in un'età che consenta loro di non soffrire il fenomeno della disoccupazione anche a livello "patologico" dopo i 30 anni compiuti, attraverso un provvedimento che incentivi gli Stati membri ad assumere persone di età inclusa tra i 19 e i 35 anni, dotate di appositi requisiti di merito e di una condizione economica di rilievo, per periodi di tempo medio-lunghi.
<SPEAKER ID="588" NAME="László Andor" LANGUAGE="EN">
Negli ultimi due anni, il numero di giovani disoccupati nell'Unione europea è aumentato di un milione: sono oggi cinque milioni gli individui sotto i 25 anni che non trovano un'occupazione.
<P>
La Commissione è al corrente delle difficoltà che i giovani oggi devono affrontare sul mercato del lavoro: troppo spesso, per quanto qualificati, sono impiegati con contratti a termine che offrono esigue opportunità di carriera. Alcuni gruppi incontrano inoltre particolari difficoltà nell'accedere e restare sul mercato del lavoro: tra questi vi sono i giovani immigrati e coloro che appartengono a minoranze etniche, come i rom.
<P>
Al contempo, si prevede che la domanda di lavoratori altamente qualificati aumenterà di quasi 16 milioni di unità e di oltre 3,5 milioni per le qualifiche di medio livello. Si tratta di un'importante opportunità per l'occupazione giovanile e dobbiamo assicurarci che i giovani la sfruttino appieno.
<P>
La strategia Europa 2020, che prevede programmi dettagliati per la crescita e l'occupazione nell'UE nel prossimo decennio, dedica particolare attenzione ai giovani e fissa obiettivi chiari in materia d'istruzione. A settembre, la Commissione ha presentato "Youth on the Move" (gioventù in movimento), una serie di iniziative rivolte ai giovani che puntano a migliorare l'istruzione e l'occupazione nel prossimo decennio. La Commissione ha recentemente presentato "Un'agenda per nuove competenze e per l'occupazione", in cui propone l'introduzione di una forma di garanzia per assicurare che tutti i giovani abbiano un'occupazione, siano impegnati in un percorso di formazione o altre forme di attività entro quattro mesi dal momento in cui lasciano la scuola.
<P>
Si affronta inoltre la necessità di ridurre la segmentazione del mercato del lavoro, in linea con le politiche di flessicurezza. Secondo la nostra proposta, gli Stati membri che presentano un mercato del lavoro segmentato dovrebbero considerare la possibilità di introdurre contratti a tempo indeterminato che prevedano un periodo di prova sufficientemente lungo e un graduale incremento delle forme di tutela offerte. Occorre inoltre promuovere una maggiore mobilità occupazionale e l'innovazione. A tale scopo, un valido contributo viene dal programma europeo di mobilità lavorativa "Your first EURES job" e dall'osservatorio europeo dei posti di lavoro vacanti, due iniziative che intendono, rispettivamente, promuovere la mobilità dell'occupazione giovanile e consentire ai giovani e ai consulenti per l'occupazione di individuare eventuali posizioni aperte in tutta l'UE e i profili richiesti. Lo strumento europeo di microfinanza offre al contempo sostegno ai giovani imprenditori che non dispongono di fonti di finanziamento alternative per avviare la loro attività.
<P>
Non esiste, ovviamente, un'unica soluzione a tutti i problemi che stiamo affrontando, ma possiamo imparare molto attraverso lo scambio reciproco delle esperienze. Il quadro per l'occupazione giovanile che proponiamo intende dare un orientamento al contributo che può venire dai politici, dai soggetti interessati e dalle istituzioni. I servizi pubblici all'occupazione, le parti sociali, i datori di lavoro e i servizi locali di sostegno ai giovani rivestono tutti un ruolo essenziale e intendiamo dare ulteriore impulso allo scambio reciproco di esperienze e buone prassi a livello comunitario tra di essi. Sono pienamente convinto che unendo le risorse, l'Unione europea possa contribuire a elaborare e promuovere politiche efficaci a sostegno dei giovani.
<SPEAKER ID="589" NAME="Barbara Matera" AFFILIATION="PPE">
Signor Presidente, onorevoli colleghi, mi ritengo soddisfatta della risposta del Commissario. Considerando la condizione economica globale e la crisi che ha aggravato maggiormente il mercato del lavoro, andando a colpire la fascia più debole, quali i giovani, chiedo al Commissario un giudizio sulla necessità di dare maggior rilievo a strumenti europei, come il Fondo europeo di adeguamento alla globalizzazione, necessari per la riqualificazione dei lavoratori licenziati per cause legate a crisi economiche e quindi anche per causa della globalizzazione.
<SPEAKER ID="590" NAME="Nikolaos Chountis" AFFILIATION="GUE/NGL">
(EL) Signor Presidente, signor Commissario, ho ascoltato la risposta alla domanda posta dalla collega, ma vorrei richiamare la vostra attenzione su un'ulteriore questione.
<P>
Nel 2009, il tasso di disoccupazione in Grecia era del 20 per cento per i giovani uomini e del 34 per cento per le giovani donne. La situazione è peggiorata dopo l'intervento del Fondo monetario internazionale. Al contempo, due programmi finanziati dall'Unione europea nell'ambito del quadro strategico nazionale di riferimento hanno evidenziato tassi di occupazione pari rispettivamente a 1,9 e 3,2.
<P>
Vi chiedo dunque per quale motivo il tasso di occupazione sia così basso in Grecia. È colpa del governo nazionale? La Commissione sta considerando la possibilità di adottare ulteriori provvedimenti per affrontare questo problema?
<SPEAKER ID="591" NAME="Seán Kelly" AFFILIATION="PPE">
(EN) Molto brevemente, si tratta di una questione importante quanto triste. Nel mio paese, il 20 per cento dei giovani sono disoccupati e il fenomeno dell'emigrazione, da tempo dimenticato, sta riprendendo con la cosiddetta "fuga dei cervelli", che coinvolge, tra gli altri, anche membri della mia famiglia.
<P>
A seguito della domanda precedente, mi chiedo se alcuni paesi siano più ricettivi di altri rispetto alle misure proposte dall'Unione europea e quali siano gli ostacoli da superare.
<SPEAKER ID="592" NAME="László Andor" LANGUAGE="EN">
Vi ringrazio per i commenti e per aver portato all'attenzione altri fondi oltre a quelli che avevo citato: lo strumento europeo di microfinanza, il Fondo sociale europeo e il Fondo europeo di adeguamento alla globalizzazione. Hanno tutti un ruolo da svolgere, l'ultimo soprattutto in caso di imprevisti licenziamenti collettivi, che colpiscono principalmente i lavoratori dell'industria, ma dai quali non sono immuni anche altri settori.
<P>
Siamo convinti che tali fondi siano utili e che necessitino di finanziamenti certi nel prossimo esercizio o nel prossimo periodo di programmazione, dal momento che purtroppo, sebbene sia prevista una ripresa, in alcuni casi si verificheranno anche massicci licenziamenti a fronte di ristrutturazioni e ricollocazioni, che imporrano di prestare attenzione ai singoli casi.
<P>
Si sta delineando una frattura all'interno dell'Unione europea, una sorta di dualismo, con un nucleo che già registra crescita del PIL e dell'occupazione, ma al contempo anche paesi come Grecia e Irlanda che ancora faticano sotto la pressione del mercato finanziario.
<P>
Recentemente ho discusso con il ministro Katseli come impiegare in modo più efficace il Fondo sociale europeo in Grecia. Negli ultimi tempi, per varie ragioni tra cui la crisi stessa, difficoltà nel cofinanziamento e determinati problemi amministrativi, è stato meno semplice prelevare in modo consistente dal Fondo sociale europeo, ma posso assicurarvi che i miei servizi, in stretta collaborazione con l'autorità di gestione greca, sono impegnati a individuare opportunità di finanziamento adeguate da parte del Fondo in questo periodo. Ritengo veramente utile riuscire a fornire finanziamenti in maniera adeguata.
<P>
È vero che in situazioni di emergenza, è ancora più difficile, ed emergono la necessità e il margine di manovra necessario per ristrutturare i finanziamenti a disposizione del FSE. Nel lungo periodo, occorre adattare il Fondo sociale in modo da renderlo più efficace in determinate situazioni e nel controbilanciare l'effetto di uno sviluppo economico disarmonico all'interno dell'Unione, fenomeno che si è già manifestato anche in termini demografici, con flussi migratori che forse non sono stati valutati in maniera esauriente nel precedente periodo. Presteremo attenzione a questa evoluzione, anche alla luce delle tendenze sul mercato del lavoro.
<SPEAKER ID="593" NAME="Presidente">
Onorevoli deputati, rimangono ancora 40 minuti prima della chiusura fissata per le 20:30; propongo dunque di suddividere il tempo a nostra disposizione tra il Vicepresidente Reding e il Commissario Füle. La prima domanda è per la Vicepresidente Reding.
<P>
Onorevoli, vi prego di calcolare se sarà possibile raggiungere la vostra domanda o meno. Chiedo scusa per il poco tempo a disposizione questa sera, a causa dello sforamento della discussione precedente, ma intendo concludere alle 20:30 per consentire agli interpreti di cenare. Personalmente, mi fermerò fino a mezzanotte.
<P>
Seconda parte
<P>

<P>
Oggetto: Parità tra donne e uomini nei processi decisionali
<P>
Partendo dalla constatazione che le donne occupano un seggio su quatto nei parlamenti e nei governi nazionali, che esse rappresentano solo il 10% dei membri dei consigli di amministrazione delle grandi società quotate in borsa nell'Unione europea e solo il 3% dei dirigenti di tali consigli, nella sua strategia per la parità tra donne e uomini 2010-2015 la Commissione dichiara che intende "riflettere su alcune iniziative", "seguire i progressi" e "sostenere la promozione". Tuttavia, per infrangere questo soffitto di cristallo, è necessario mettere in atto azioni mirate fin da ora.
<P>
Intende la Commissione stabilire quote per aumentare la presenza delle donne nei processi decisionali? Intende esortare con maggiore forza gli Stati membri a sviluppare sistemi di custodia dei bambini, consentendo così alle madri di conciliare meglio vita professionale e privata? Quali altre misure intende essa adottare al riguardo, in particolare per contrastare gli stereotipi?
<SPEAKER ID="595" NAME="Viviane Reding" LANGUAGE="EN">
Dal momento che si tratta di uno dei miei temi preferiti, intendo prendere in esame tutti i provvedimenti legislativi e non al fine di correggere le costanti disparità nei processi decisionali. I dati più recenti sono tutt'altro che positivi: ecco dunque che si pone la reale necessità di intervenire, soprattutto dal momento che tali cifre rimangono costantemente negative.
<P>
Si tratta di una delle cinque priorità della strategia elaborata dalla Commissione per la parità tra donne e uomini 2010-2015, che ho già illustrato in quest'Aula, e ho già sostenuto che sarebbe auspicabile una maggiore presenza femminile nei consigli di amministrazione e negli organi amministrativi. Occorre pertanto rivolgersi a chi detiene responsabilità decisionali: inviterò i dirigenti delle grandi società quotate a riunirsi a marzo per promuovere il dialogo con i soggetti interessati per mettere mano a un cambiamento. Se non cambierà nulla, mi attiverò con iniziative mirate a un reale cambiamento.
<P>
Per quanto riguarda la raccolta dei dati e la diffusione di dati comparabili, sappiamo perfettamente che esiste una lacuna. Ora che abbiamo l'agenzia per la parità di genere a Vilnius, possiamo basarci su dati più affidabili e comparabili e, soprattutto, su una banca dati relativi alla partecipazione di donne e uomini ai processi decisionali e su una reportistica regolare.
<P>
La mancanza di un'infrastruttura assistenziale di qualità è indubbiamente una delle ragioni, seppure non la sola, per cui così poche donne rivestono incarichi di responsabilità; verificheremo pertanto la performance degli Stati membri in questo senso. Nel periodo 2007-2013, il Fondo sociale europeo metterà a disposizione mezzo miliardo di euro per la realizzazione di strutture dedicate all'assistenza all'infanzia e altri 2,4 miliardi di euro per finanziare misure tese ad agevolare l'accesso delle donne all'occupazione e a conciliare vita professionale e famiglia, anche per quanto riguarda l'accesso all'assistenza per i bambini.
<P>
Dalle mie dichiarazioni, avrete capito che non sono particolarmente colpita dall'impegno dimostrato da molti Stati membri verso l'assistenza all'infanzia, per cui anche questo tema ha la priorità sull'agenda politica. Il commissario Andor ha esaminato questi dati e questi provvedimenti nella strategia Europa 2020, e sono fermamente convinta che gli Stati membri debbano intensificare gli sforzi in questo ambito.
<SPEAKER ID="596" NAME="Marc Tarabella" AFFILIATION="S&amp;D">
(FR) Signor Presidente, signora Commissario, vorrei ringraziarla per la risposta e, soprattutto, per il suo impegno. Sapevo che si trattava di uno dei temi che più le stanno a cuore. Occorre incoraggiare soprattutto l'equilibrio tra vita professionale e privata, sia per gli uomini che per le donne, poiché è l'unica via per realizzare un'autentica parità. Oltre la metà degli Stati membri non ha conseguito l'obiettivo che prevedeva la realizzazione di strutture di assistenza per almeno il 90 per cento dei bambini dai tre anni all'età scolare e per il 33 per cento di quelli al di sotto dei tre anni. Vi chiedo pertanto se siano previste misure correttive o addirittura penalità per gli Stati membri che non hanno conseguito tale obiettivo.
<SPEAKER ID="597" NAME="Mairead McGuinness" AFFILIATION="PPE">
(EN) La risposta non fa menzione della questione relativa alle quote. Riterrei spiacevole se i bambini venissero visti come un "ostacolo" alla partecipazione delle donne alla vita professionale. Il periodo dell'infanzia ha durata breve mentre le donne possono dare il loro contributo in tutte le fasce d'età. Vi chiedo quindi di non considerare i bambini esclusivamente come un problema. La questione non sono i bambini - di cui, anzi, l'Unione europea ha grande bisogno - quanto piuttosto trovare il modo di infrangere il soffitto di cristallo citato dall'autore dell'interrogazione.
<SPEAKER ID="598" NAME="Silvia-Adriana Ţicău" AFFILIATION="S&amp;D">
(RO) Seppure le donne costituiscano oltre il 55 per cento dei laureati, raramente occupano i vertici degli enti pubblici e delle aziende. Non va inoltre dimenticato un 17 per cento di differenziale retributivo di genere.
<P>
Vi esorto a prendere in considerazione la possibilità di avviare programmi esaurienti nonché controlli più severi nei confronti degli Stati membri riguardo le strutture per l'assistenza all'infanzia. Senza equilibrio tra vita professionale e privata, non sarà possibile incoraggiare le giovani madri a portare avanti la propria carriera professionale affinché possano accedere anche agli incarichi dirigenziali.
<SPEAKER ID="599" NAME="Viviane Reding" LANGUAGE="EN">
Sono pienamente d'accordo nell'affermare che alcuni Stati membri sono lontani dagli obiettivi di Barcellona: soltanto otto hanno infatti realizzato i progetti previsti per i bambini di età compresa tra 0 e 3 anni, e soltanto sette Stati membri hanno soddisfatto le richieste mirate alla fascia che va dai 3 anni all'età scolare.
<P>
Come commissario alle pari opportunità, non sono responsabile degli affari sociali e so che tutte queste questioni figurano sull'agenda della strategia Europa 2020 e che occorrerà prenderle in considerazione, dal momento che i problemi si aggraveranno per effetto dell'invecchiamento della popolazione. Chi si prenderà cura degli anziani? Dal momento che le donne dovranno occuparsi non soltanto dei figli, ma anche degli anziani, dovremo seriamente riflettere su queste questioni e chiarire per quale motivo gli Stati membri non utilizzano i fondi disponibili per realizzare ulteriori strutture per l'assistenza all'infanzia.
<P>
Per quanto riguarda le quote, nella mia risposta credo di non aver utilizzato queste termine, ma ho detto chiaramente che interverrò se non ci saranno progressi, e per progressi intendo avere nei consigli di amministrazione delle aziende quotate un 30 per cento di donne entro il 2015 e il 40 per cento entro il 2020. Mi auguro che riusciremo a tagliare questo traguardo senza la necessità di un intervento forte a livello europeo, altrimenti le quote sono già previste in agenda e a chi non crede che terrò fede alla parola data, ricordo che in genere ho sempre portato a termine i progetti che avevo annunciato. Se agiranno come è stato loro richiesto, le aziende hanno dunque una grande opportunità per rendere superfluo un nostro intervento.
<P>
Concordo pienamente con le cifre citate: noi donne rappresentiamo il 60 per cento dei neolaureati e dovremmo pertanto occupare una quota equivalente delle posizioni dirigenziali, mentre in realtà siamo ben al di sotto di tale livello: è evidente che le donne vanno aiutate ad accedere a questi incarichi. Le ragioni per cui ciò non avviene sono numerose: una tra queste è la cultura, che è anche la più difficile da cambiare. Per lo stesso motivo, la partecipazione femminile ai processi decisionali costituisce una delle priorità della strategia per la parità tra donne e uomini, tanto quanto il differenziale retributivo tra i sessi, pari al 17 per cento nella media europea, con nette differenze da paese a paese.
<P>
L'anno prossimo lanceremo una campagna di sensibilizzazione su questa questione. In Germania, per esempio, esiste un progetto molto valido che si potrebbe realizzare anche in altri paesi: negli spazi pubblici esistono indicatori che misurano la mole di lavoro in più che una donna deve svolgere per raggiungere la stessa retribuzione media di un uomo. Ovviamente dovremo coinvolgere nel dibattito anche le parti sociali e attuare misure a tutela della trasparenza.
<P>
Tutte queste questioni rientrano nell'agenda della strategia per le donne e progressivamente le affronteremo tutte, non soltanto per discuterne, ma per realizzare un cambiamento concreto.
<P>
Oggetto: Spese di interpretazione, traduzione e informazione nei procedimenti penali per gli Stati membri
<P>
Il regolamento sui diritti di interpretazione e traduzione, recentemente approvato dal Consiglio, e il diritto all'informazione dell'imputato, attualmente in esame, rappresentano due delle principali misure della tabella di marcia proposta dalla Commissione per rafforzare i diritti di difesa degli imputati.
<P>
Può la Commissione dire:
<P>
poiché si prevede che le spese di traduzione, interpretazione e informazione saranno esclusivamente a carico degli Stati membri, quale sarà prevedibilmente l'impatto finanziario e l'onere derivante per essi dalla fornitura di tali servizi? Stati membri come la Grecia o Malta ricevono grandi flussi di immigrati clandestini ed è probabile che debbano sostenere un onere finanziario particolarmente elevato per la fornitura dei servizi di traduzione e interpretazione o per le informazioni riguardo all'imputazione e per la formazione delle forze di polizia e dei pubblici ministeri.
<P>
Intende la Commissione contribuire a rafforzare questi paesi e fornire sostegno finanziario in modo che essi non debbano sostenere l'intero costo derivante dal coinvolgimento degli immigrati clandestini in procedimenti penali? In caso affermativo, in base a quali criteri verrà stabilito l'importo di tale sostegno e saranno designati i paesi che, eventualmente, ne avranno diritto?
<SPEAKER ID="601" NAME="Viviane Reding">
Vicepresidente della Commissione. (EN) - Quando sono stata nominata Commissario, ho constatato che in passato molto era stato fatto per le questioni relative alla sicurezza, ma ben poco riguardo ai diritti. È per questo motivo che, avendo a disposizione gli strumenti del trattato di Lisbona nonché la strategia di Stoccolma, che indica punto per punto la strada da intraprendere, abbiamo deciso di agire e di farlo tempestivamente.
<P>
Consentitemi innanzi tutto di ringraziare il Parlamento per l'ottimo lavoro svolto sui diritti procedurali. E' già stato raggiunto un accordo sui diritti di interpretazione e traduzione nei procedimenti penali e stiamo facendo progressi anche sulla direttiva relativa al diritto all'informazione, la famosa lettera sui diritti. Se intendiamo diventare il continente dei diritti, dovremo stabilire quelli procedurali passo dopo passo, affrontandone i costi e tenendo sempre presente che sono imprescindibili per tutelare il diritto alla difesa dei cittadini europei e far funzionare correttamente il reciproco riconoscimento.
<P>
Prima di avanzare qualsiasi proposta, effettuiamo sempre un'attenta valutazione dell'impatto finanziario della legislazione comunitaria sugli Stati membri. Questa proposta ovviamente si basa sui dati forniti dai governi nazionali, secondo cui i costi aggiuntivi a carico degli Stati membri non dovrebbero essere eccessivi.
<P>
Per quanto riguarda i diritti di interpretazione e traduzione, la direttiva non chiede nulla di straordinario: non fa che reiterare, infatti, un obbligo degli Stati membri già previsto dalla Convenzione sui diritti umani del Consiglio d'Europa. È improbabile che gli Stati membri - molti dei quali già rispettano gli obblighi previsti dalla Corte di Strasburgo - debbano sostenere costi aggiuntivi.
<P>
Quanto al diritto di informazione, il costo più rilevante sarà quello iniziale per la stesura della lettera dei diritti. A questo scopo, la Commissione ha già allegato alla direttiva un modello in tutte le lingue ufficiali dell'UE, che gli Stati membri non dovranno far altro che copiare, sostenendo dunque costi limitati. La Commissione non ha previsto alcuno stanziamento che giustifichi il sostegno finanziario agli Stati membri per coprire tali spese. Se si calcolano i costi legati al rischio di errore giudiziario, ai ricorsi e alle revisioni, al pregiudizio alla reputazione di un intero sistema giuridico e ai risarcimenti talora riconosciuti dalla Corte di Strasburgo o dai tribunali nazionali, è evidente che per uno stato responsabile costerebbe molto di più omettere di finanziare questi diritti essenziali.
<SPEAKER ID="602" NAME="Georgios Papanikolaou" AFFILIATION="PPE">
(EL) Signor Presidente, signora Commissario, la ringrazio molto per la risposta. Trovo che abbia assolutamente ragione e non posso che essere d'accordo con lei.
<P>
Vorrei tuttavia rivolgere ancora una domanda per chiarire la questione. Nel caso di paesi come Grecia o Malta, per esempio, che come noto subiscono la pressione sia da parte dei flussi di immigrati clandestini che di soggetti che possono necessitare di assistenza nei procedimenti penali, qualora sia necessario tradurre altri documenti, oltre alla lettera e agli altri documenti standard a disposizione degli imputati - un compito specializzato e che varia da caso a caso - abbiamo una stima dei costi, specie per alcuni dei paesi più piccoli che devono far fronte a problemi notevoli?
<SPEAKER ID="603" NAME="Brian Crowley" AFFILIATION="ALDE">
(EN) Ringrazio anch'io il commissario per la risposta. Come i colleghi che hanno preso la parola prima di me, ritengo che una delle principali difficoltà che andrebbero riconosciute - sebbene tutti comprendano l'importanza di avere accesso alla giustizia in maniera comprensibile per la persona che intenta questo genere di azione - sia il fatto che queste nuove regole non possono essere utilizzate per ritardare ulteriormente l'udienza di casi importanti, che si tratti di rimpatri in ottemperanza alle leggi sull'immigrazione o di contestazioni di pronunce precedenti.
<P>
La legislazione o la proposta prevedono qualche elemento che permetta alla corte di ignorare la necessità di tradurre ogni singolo documento?
<SPEAKER ID="604" NAME="Viviane Reding">
Vicepresidente della Commissione. (EN) - Non posso far altro se non ripetere che un sistema giudiziario che funziona in maniera inadeguata o le conseguenze che derivano dal non trattare gli esseri umani come ci si aspetta da un'Europa dei diritti, costa molto di più che non investire in questi diritti fondamentali.
<P>
Raggiungere questa soglia minima è ovviamente molto più difficile per quei paesi che vi si trovano nettamente al di sotto, mentre invece sarà più semplice laddove già è assicurato un minimo livello di diritti. È una ragione valida per non agire? Al contrario. Abbiamo analizzato i possibili costi per i vari Stati membri, anche sulla base delle pressioni cui sono sottoposti. La questione non riguarda soltanto il diritto di asilo, ma anche i procedimenti penali, per esempio, nel caso in cui un'accusa penale nei confronti di un immigrato clandestino arrivi al dibattimento davanti alla corte. Non esiste l'obbligo di tradurre tutti i documenti, bensì soltanto quelli essenziali affinché la persona coinvolta nel procedimento comprenda ciò che sta avvenendo.
<P>
Ad ogni modo, la stragrande maggioranza dei soggetti coinvolti non saranno immigrati clandestini, bensì cittadini che si spostano tra i vari Stati membri, per esempio turisti o persone che vivono in un altro Stato membro, ma non ne parlano la lingua. Rappresenterà quindi un beneficio essenziale per milioni di cittadini europei.
<P>
Immaginate di mettervi in viaggio da Strasburgo verso uno dei paesi confinanti. Rimanete coinvolti in un incidente stradale in cui ferite un'altra persona; venite portati in questura e vi ritrovate a carico un procedimento penale senza neppure sapere di che cosa siete accusati. In simili circostanze, sareste ben felici di sapere almeno che cosa vi si contesta, in modo da potervi difendere. Si tratta di un diritto umano fondamentale e dovremmo riflettere quanto costerebbe alla società non rispettarlo.
<SPEAKER ID="605" NAME="Presidente">
Sono spiacente ma stasera non c'è più tempo per le interrogazioni degli onorevoli Harkin, Cashman, Mirsky e Crowley, che riceveranno quindi risposta per iscritto. Come già detto, siamo in ritardo per lo sforamento della discussione precedente.
<P>
Passiamo ora alle interrogazioni per il Commissario Füle.
<P>

<P>
Oggetto: Allargamento dell'UE alla Turchia
<P>
Può la Commissione illustrare l'attuale stato di avanzamento della domanda di adesione della Turchia all'Unione europea?
<SPEAKER ID="607" NAME="Štefan Füle" LANGUAGE="EN">
Il Consiglio europeo di Helsinki del dicembre 1999 aveva conferito alla Turchia lo status di paese candidato e i negoziati per l'adesione sono stati avviati nell'ottobre del 2005. La Commissione ha riferito regolarmente al Consiglio e al Parlamento sui progressi compiuti della Turchia rispetto ai criteri di Copenhagen.
<P>
Il 9 novembre la Commissione ha pubblicato la relazione 2010 sui progressi compiuti dalla Turchia nel periodo compreso tra ottobre 2009 e lo stesso mese del 2010, valutati sulla base delle decisioni e delle norme adottate e dei provvedimenti applicati.
<P>
La Turchia ha messo in atto un processo di riforme politiche che hanno riguardato principalmente la Costituzione, e tuttora ottempera in maniera soddisfacente ai criteri politici. Le modifiche costituzionali approvate con il referendum del 12 settembre hanno consentito di compiere numerosi passi avanti nell'ambito del sistema giudiziario, dei diritti fondamentali e dell'amministrazione pubblica.
<P>
Attuare modifiche costituzionali secondo modalità trasparenti e inclusive è una tappa imprescindibile per il progresso della Turchia. L'apertura democratica che mirava essenzialmente ad affrontare la questione curda non ha ancora dato i risultati sperati. La decisione della corte costituzionale di sopprimere il Partito della Società democratica e la recrudescenza degli attacchi terroristici da parte del PKK hanno ulteriormente minato questa politica.
<P>
Rimane ancora la necessità di mettere mano a importanti riforme sui diritti umani, soprattutto per quanto riguarda la libertà di espressione. L'elevato numero di vertenze nei confronti di giornalisti e l'indebita pressione esercitata sui media mina concretamente la libertà di stampa.
<P>
Per quanto attiene alle questioni regionali e agli obblighi internazionali, la Turchia deve provvedere urgentemente a dare piena attuazione non discriminatoria ai protocolli aggiuntivi all'accordo di associazione. In assenza di progressi, la Commissione ha raccomandato di confermare le misure adottate dall'Unione europea nel 2006, un provvedimento che inciderà sull'evoluzione complessiva dei negoziati.
<P>
La Turchia ha più volte espresso pubblicamente il proprio sostegno ai negoziati svoltisi sotto l'egida delle Nazioni Unite tra i leader delle comunità greco-cipriota e turco-cipriota, al fine di comporre la questione di Cipro. Ciononostante, non si sono ancora registrati progressi verso la normalizzazione delle relazioni bilaterali con la Repubblica di Cipro.
<P>
Quanto ai criteri economici per l'adesione all'Unione europea, la Turchia seguita ad essere un'economia di mercato funzionante, capace di gestire la pressione concorrenziale e le forze di mercato interne all'Unione. Sebbene il 2010 sia stato un anno di marcata crescita economica per la Turchia, che ha recuperato le perdite subite durante la crisi finanziaria, il processo di privatizzazione e riforme strutturali deve andare avanti.
<P>
Allineando progressivamente la propria normativa alla legislazione dell'Unione europea, la Turchia ha migliorato la propria abilità ad assumersi gli obblighi che spettano ad uno Stato membro. Durante il periodo oggetto della relazione, sono stati aperti due capitoli di negoziato - ambiente e sicurezza alimentare - per un totale di 13 attualmente aperti. La ratifica dell'accordo intergovernativo su Nabucco ha consentito di compiere considerevoli passi avanti sulla sicurezza energetica, e sono stati registrati progressi anche nella cooperazione nel settore del trasporto aereo civile con l'avvio dell'accordo orizzontale UE-Turchia. Molto rimane ancora da armonizzare, in particolare per quanto riguarda la pesca, le politiche sociali, la giustizia e gli affari interni, e restano tuttora irrisolte alcune questioni commerciali relative all'unione doganale.
<P>
È essenziale che la Turchia migliori la propria capacità amministrativa per attuare ed applicare la legislazione relativa all'UE.
<SPEAKER ID="608" NAME="Bernd Posselt" AFFILIATION="PPE">
(DE) Signor Presidente, mi scuso. Era in corso una riunione di gruppo. Il Tempo delle interrogazioni con la Vicepresidente Reding è iniziato alle 20:00. L'ho visto sul monitor e sono arrivato in Aula mentre la collega rivolgeva la seconda domanda, delle sei che ha posto in totale. Pensavo sarebbe durato mezz'ora, come previsto, quindi ho appena perso il mio turno. Vorrei pregarla di consentirmi comunque di rivolgere la mia interrogazione dopo quella dell'onorevole Higgins. Davvero sono arrivato in Aula praticamente nel momento stesso in cui avrei dovuto prendere la parola.
<SPEAKER ID="609" NAME="Presidente">
Il problema è che, ai sensi dell'articolo 116 del regolamento, se un deputato non si trova al suo posto al momento della risposta a un'interrogazione, l'interrogazione decade. Sebbene non sia tenuto a farlo, il personale ha tentato di contattare il suo ufficio, ma nessuno ha risposto. Mi rendo conto delle difficoltà, d'altro canto il Tempo delle interrogazioni è iniziato con 20 minuti di ritardo. Ad ogni Commissario sono stati assegnati 20 minuti. La Vicepresidente Reding aveva 20 minuti a disposizione, ha risposto a due interrogazioni e si è dunque concordato di andare avanti con il Commissario Füle alle 20:10. Mi dispiace molto, onorevole Posselt.
<P>
Prenderemo due tempi supplementari e vedremo a che punto arriviamo.
<SPEAKER ID="610" NAME="Jim Higgins" AFFILIATION="PPE">
(GA) Signor Presidente, dobbiamo riconoscere che la Turchia, pur essendo un paese mussulmano, collabora proficuamente con l'Occidente: penso soprattutto al Kuwait, all'Iraq e alla NATO. Senza dimenticare le difficoltà legate a una popolazione di ben 74 milioni di persone, alla situazione dei diritti umani, alle questioni economiche e a Cipro, non concorda il Commissario che la situazione sta migliorando? È in grado di fornire una tempistica, a breve o lungo termine, entro cui sarà possibile riconoscere alla Turchia il diritto di entrare a pieno titolo nell'Unione europea?
<SPEAKER ID="611" NAME="Seán Kelly" AFFILIATION="PPE">
(EN) Brevemente, nonostante i progressi compiuti dalla Turchia in alcuni ambiti, il Commissario ha giustamente sottolineato la necessità di migliorare la libertà di espressione e di stampa. Una volta che questi requisiti saranno soddisfatti e la Turchia farà parte dell'Unione europea, non c'è il rischio che possa tornare sui suoi passi su molti dei punti che ancora non sono stati realizzati?
<SPEAKER ID="612" NAME="Štefan Füle" LANGUAGE="EN">
Quanto alla prima domanda, sono senza dubbio tra coloro che non si sentono soddisfatti dal ritmo con cui procedono i negoziati per l'adesione. Aprire un solo capitolo per presidenza non rispecchia l'importanza del paese né l'impegno delle parti, e non dimentichiamo che sotto l'attuale presidenza non siamo stati in grado di aprire alcun nuovo capitolo, sebbene siano stati registrati progressi significativi, soprattutto sul capitolo 8 relativo alla concorrenza.
<P>
Numerose sono le ragioni che determinano questa situazione, tra cui anche le questioni irrisolte legate alla divisione di Cipro. Il numero di capitoli che possono essere aperti nel quadro dei negoziati per l'adesione è indubbiamente limitato: ne abbiamo ancora a disposizione soltanto tre, rispettivamente sulla concorrenza, gli acquisti e la politica sociale, questioni tutt'altro che semplici. Otto sono stati sospesi, come raccomandato dalla Commissione, in seguito alla mancata applicazione del protocollo aggiuntivo da parte della Turchia, ma altri capitoli sono bloccati dai singoli Stati membri.
<P>
In queste circostanze risulta difficile per la Commissione fornire una tempistica ragionevole. Posso dire che oggi, a Bruxelles, nell'ambito del Primo consiglio generale a livello ministeriale, il dibattito sulle relazioni UE-Turchia e sui negoziati di adesione è stato positivo in termini di consenso sul testo delle dichiarazioni. Sto inoltre considerando una serie di alternative allo scopo di intensificare questo processo e sono convinto che sarà proprio questo il passo successivo di entrambe le parti, dopo le imminenti elezioni parlamentari in Turchia.
<P>
La libertà di stampa è motivo di preoccupazione e la Commissione sta seguendo la questione con grande attenzione. L'obiettivo è di prendere in esame tutti i 35 capitoli e i rispettivi parametri di apertura e chiusura, per assicurarsi che la Turchia non solo si allinei con l'acquis comunitario, ma fornisca anche un riscontro della sua implementazione. Questo aspetto tocca soprattutto la parte politica dei criteri di Copenhagen, che si riferisce in particolare alla libertà dei mezzi di comunicazione e alla libertà di espressione.
<P>
Con la collaborazione degli Stati membri e il sostegno del Parlamento europeo, vogliamo assicurare che il processo di allargamento non sia un mero esercizio burocratico, che potrebbe in seguito creare problemi sull'attuazione di parte della normativa o sul funzionamento delle istituzioni. È un processo serio, il cui riscontro sta acquisendo via via maggiore importanza. È il percorso che la Turchia deve compiere perché possa giungere il momento di chiedersi se riuscirà a diventare membro dell'Unione europea. Sarebbe questa la migliore garanzia per tutte le libertà, anche quelle ricordate dall'onorevole deputato.
<P>
Oggetto: Cooperazione tra la Vojvodina e la Croazia orientale
<P>
Come valuta la Commissione le possibilità di rafforzare la cooperazione transfrontaliera tra la provincia serba della Vojvodina e la Croazia orientale (regione di Osijek/Slavonia orientale), in particolare per quanto riguarda lo sviluppo delle infrastrutture transfrontaliere, che comprende anche il progetto di una strada a scorrimento veloce tra Sombor e Osijek?
<P>
Oggetto: Fenomeni di rafforzamento quantitativo e qualitativo del nazionalismo in Albania e prospettiva europea di questo paese
<P>
Ormai da molto tempo, la caratteristica principale della vita politica in Albania è l'estrema fragilità del governo. Questa instabilità influenza negativamente la necessità di portare avanti le profonde riforme istituzionali indispensabili nel contesto della prospettiva di adesione all'UE dell'Albania. In questo prolungato clima di incertezza politica, si osserva con particolare preoccupazione il rafforzamento quantitativo e qualitativo di fenomeni di nazionalismo fanatico, sia nei media che nella società, specialmente tra i giovani. Per citare alcuni esempi concreti: l'assassinio di un cittadino albanese di origine greca perpetrato a Himara lo scorso agosto, gli atti di vandalismo nel cimitero di Boboshtice, dove alcune corone di fiori deposte in omaggio ai defunti sono state bruciate, e gli attacchi gravi e ripetuti formulati dalla stampa mainstream albanese contro il capo della chiesa ortodossa di Albania. Alla luce di quanto precede, può la Commissione far sapere se:
<P>
è a conoscenza degli episodi in questione? È preoccupata per l'aumento di fenomeni legati a un nuovo nazionalismo fanatico? Intende intervenire presso il governo albanese al fine di affrontare questo problema? Infine, ritiene che gli episodi di cui sopra influiscano sul ritmo con il quale il paese procede verso l'adesione all'UE?
<SPEAKER ID="614" NAME="Štefan Füle" LANGUAGE="EN">
Risponderò sinteticamente a entrambe le domande.
<P>
La finalità principale dei programmi di cooperazione transfrontaliera è sostenere lo sviluppo di un ambiente socioeconomico comune per i cittadini, le comunità e le economie, che preveda anche l'assistenza di tipo tecnico, al fine di mettere i paesi in condizione di gestire futuri programmi analoghi previsti dagli obiettivi di cooperazione territoriale dei Fondi strutturali.
<P>
I programmi di cooperazione transfrontaliera tra i paesi dei Balcani occidentali mirano anche a superare le conseguenze dei conflitti avvenuti in passato. I programmi di cooperazione transfrontaliera previsti dallo strumento di assistenza preadesione con i Balcani occidentali sono stati avviati nel 2007 e i risultati conseguiti finora sono stati estremamente positivi: nel quadro di tali iniziative, sia la Croazia che la Serbia si sono dimostrate pronte a collaborare nelle aree che si estendono su entrambe le sponde del Danubio. Lo stanziamento annuale per il programma transfrontaliero tra Croazia e Serbia ammonta a 1,8 milioni di euro e finanzia piccoli progetti congiunti proposti da soggetti locali in vari settori che spaziano dall'economia alla cultura, al turismo, alle problematiche ambientali e sociali.
<P>
Il progetto si rivolge ad amministrazioni comunali, ONG, camere di commercio e istituzioni culturali. Progetti transfrontalieri di ampia portata, come quello a cui si riferisce l'interrogazione, non rientrano nell'ambito di applicazione né tra gli obiettivi di cooperazione transfrontaliera dello strumento di assistenza preadesione. Qualora le rispettive autorità lo richiedessero, la Commissione potrebbe considerare la possibilità di finanziare progetti di questo tipo sotto il componente uno per la Serbia (relativo al potenziamento delle istituzioni) e sotto il componente tre per la Croazia (sviluppo regionale).
<P>
Se posso continuare, vorrei passare alla seconda domanda. Come si legge nella risposta alla precedente interrogazione n., la Commissione europea è informata del grave fatto avvenuto a Himara e ne segue attentamente gli sviluppi. Il presunto responsabile si è costituito ed è in attesa di giudizio. Spetta alle autorità albanesi la responsabilità delle efficienti indagini e del giusto processo a carico del responsabile di tali atti.
<P>
La Commissione verificherà che il caso sia gestito nel rispetto dei diritti umani e dello stato di diritto. L'interrogazione cita anche altri incidenti. Albania e Grecia hanno forti legami storici ed è pertanto nell'interesse di entrambi i paesi portare avanti la cooperazione e superare le ideologie nazionaliste ed estremiste che già in passato hanno arrecato tanta sofferenza a tutta quella regione.
<P>
La Commissione ha ribadito a più riprese la necessità di applicare in maniera rigorosa lo stato di diritto e di rispettare pienamente i diritti umani, con particolare attenzione a quelli dei cittadini che appartengono alle minoranze. Tutti gli Stati che presentano domanda di adesione sanno quanto sia importante soddisfare questi criteri per avvicinarsi progressivamente all'Unione europea.
<P>
In un recente parere, la Commissione si è espressa positivamente sui rapporti interetnici in Albania. Occorre tuttavia portare avanti l'impegno per assicurare il rispetto e la tutela delle minoranze.
<SPEAKER ID="615" NAME="Bernd Posselt" AFFILIATION="PPE">
(DE) Signor Presidente, la ringrazio per la sua generosità. Sarò breve, signor Commissario. Sarebbe disposto a prendere in considerazione la via che collega Sombor in Serbia e Osijek in Croazia? C'è un grande ponte sul Danubio, e dalla parte croata c'è un aeroporto ma nessuna strada adeguata, seppure rappresenterebbe un collegamento estremamente importante per l'intera regione.
<SPEAKER ID="616" NAME="Georgios Koumoutsakos" AFFILIATION="PPE">
(EL) Signor Presidente, signor Commissario, ho ascoltato con attenzione la replica sugli specifici episodi e la ringrazio. La motivazione della mia interrogazione odierna si riferiva però essenzialmente all'oggettiva recrudescenza del nazionalismo in Albania, uno sviluppo che preoccupa fortemente la Grecia, dal momento che inaspettatamente si verifica in un paese candidato all'adesione. Siamo certi che questi problemi saranno affrontati in maniera adeguata.
<SPEAKER ID="617" NAME="Presidente">
Onorevole Paleckis, desidera commentare la situazione in Bielorussia?
<SPEAKER ID="618" NAME="Justas Vincas Paleckis" AFFILIATION="S&amp;D">
(EN) Sì, ho una domanda sulla Bielorussia. La ringrazio per i regali di Natale.
<P>
In occasione di una recente visita a Mosca, il Presidente Lukashenko ha sottoscritto importanti accordi con il Presidente Medvedev. Come valuta la nuova situazione, dopo la firma di questi accordi, in vista delle elezioni?
<SPEAKER ID="619" NAME="Presidente">
Signor Commissario, sono tre domande. Ha tre minuti a disposizione.
<SPEAKER ID="620" NAME="Štefan Füle">
membro della Commissione. - (EN) La risposta alla prima domanda è affermativa, sulla base della richiesta, per entrambi i paesi. Sono disponibile a occuparmi della questione e a valutare in che modo la Commissione possa contribuire.
<P>
Secondo punto: qualsiasi escalation nazionalista è motivo di preoccupazione per la Commissione e va affrontata molto seriamente nell'ambito delle relazioni con il paese in questione. Com'è noto, ai primi di ottobre avevamo presentato un parere sull'Albania. Delle 12 priorità considerate essenziali, alcune costituiscono criteri che l'Albania deve soddisfare affinché possiamo raccomandare l'avvio dei negoziati per l'adesione. Nell'ambito di questi 12 punti prioritari, i miei colleghi ed io faremo in modo che la questione da lei sollevata sia affrontata in maniera soddisfacente e che la Commissione non raccomandi l'avvio dei negoziati per l'adesione finché problematiche come quella appena citata non saranno risolte adeguatamente.
<P>
Non so come rispondere in maniera sintetica alla terza domanda. In questa fase pre-elettorale abbiamo assistito a un moderato progresso. Attendiamo di conoscere la relazione sulla missione di monitoraggio OSCE/ODIHR, sulla base della quale saremo pronti a coinvolgere ulteriormente la Bielorussia, ma si tratterà di un impegno transfrontaliero, tenendo sempre presenti i progressi richiesti alle autorità bielorusse sulle questioni essenziali della democrazia, lo stato di diritto e i diritti fondamentali.
<P>
Mi fermo e fornirò una risposta scritta sull'attività che attualmente vede impegnata la Commissione e gli Stati membri sul piano congiunto ad interim, di cui parlerò domani da Euronest, nonché sul mandato per l'accordo di riammissione, l'accordo di facilitazione per il rilascio dei visti e ulteriori informazioni utili. Includerò inoltre l'intervento che ho preparato.
<SPEAKER ID="621" NAME="Presidente">
Onorevole Paleckis, ho ritenuto importante mettere a verbale i suoi commenti sulla Bielorussia, alla luce delle elezioni in corso.
<P>
Mi scuso con gli onorevoli Madlener, Theocharous e Hadjigeorgiou, anch'essi presenti. Non è stato possibile arrivare alle loro interrogazioni, che riceveranno risposta scritta.
<P>
Onorevole Madlener, davvero non c'è più tempo.
<SPEAKER ID="622" NAME="Barry Madlener" AFFILIATION="NI">
(NL) (senza microfono) ... a rivolgere l'interrogazione, ma ora di fatto veniamo semplicemente depennati dall'agenda. È questa la procedura consueta? Non poteva intervenire o farcelo sapere prima, così che potessimo prendere la parola?
<SPEAKER ID="623" NAME="Presidente">
Onorevole Madlener, sotto la mia presidenza, si tenta sempre di concludere alle 20:30. Ora siamo in ritardo di sette minuti, vista la lunghezza delle risposte e lo sforamento di 20 minuti della discussione precedente. Non è colpa mia, ma credo sia importante che il personale possa cenare prima di riprendere alle 21:00.
<P>
Le interrogazioni che, per mancanza di tempo, non hanno ricevuto risposta, la riceveranno per iscritto (si veda l'allegato).
<P>
Con questo si conclude il Tempo delle interrogazioni.
<P>
(La seduta, sospesa alle 20.40, è ripresa alle 21.00)
