<CHAPTER ID="020">
Sicurezza dei giocattoli (discussione)
<SPEAKER ID="696" NAME="Presidente">
L'ordine del giorno reca la discussione sull'interrogazione orale - B7-0658/2010) alla Commissione degli onorevoli Andreas Schwab, Anja Weisgerber, Marianne Thyssen, Anna Maria Corazza Bildt, a nome del gruppo del Partito popolare europeo (Democratico cristiano), degli onorevoli Evelyne Gebhardt, Christel Schaldemose, Anna Hedh, Barbara Weiler, a nome del gruppo dell'Alleanza progressista di Socialisti e Democratici al Parlamento europeo, degli onorevoli Cristian Silviu Buşoi, Jürgen Creutzmann, Antonyia Parvanova, Nadja Hirsch, a nome del gruppo dell'Alleanza dei Liberali e dei Democratici per l'Europa, dell'onorevole Heide Rühle, a nome del gruppo Verde/Alleanza libera europea, dell'onorevole Malcolm Harbour, a nome dei Conservatori e Riformisti europei, sulla sicurezza dei giocattoli.
<SPEAKER ID="697" NAME="Anja Weisgerber" LANGUAGE="DE">
Signor Presidente, per quanto riguarda l'adozione della direttiva sui giocattoli, vorrei ricordare che, quando abbiamo approvato la direttiva, avevamo in mente un obiettivo preciso: rendere più sicuri i giocattoli destinati ai bambini, dal momento che proprio i bambini, che sono in una fase di crescita e di sviluppo, hanno una reazione particolarmente sensibile alle sostanze pericolose e agli agenti chimici. Sulla base delle conoscenze scientifiche più aggiornate, a quell'epoca, abbiamo fissato per i giocattoli i requisiti più rigorosi al mondo mediante la legislazione europea.
<P>
Come ogni anno, la questione sale alla ribalta nel periodo che precede il Natale, e a me, futura madre, sta particolarmente a cuore; mi sembra importante infatti disporre di standard estremamente rigorosi. Per questo motivo ho contribuito ad avviare la discussione sul tema.
<P>
L'ho fatto alla luce dei nuovi pareri pronunciati da esperti, secondo i quali, sulla base delle conoscenze scientifiche più recenti, i valori limite per i metalli pesanti non sarebbero sufficientemente rigorosi. Nella direttiva abbiamo incluso una clausola proprio per casi come questo, per modificare e inasprire successivamente i valori limite, e adesso dobbiamo sfruttare tale clausola. Commissario Tajani, è quello che abbiamo chiesto al suo predecessore un anno fa.
<P>
A quanto pare, la Commissione oggi annuncerà la necessità di inasprire i valori limite per alcuni metalli pesanti, e me ne compiaccio, benché questo annuncio, certamente incoraggiato dalla discussione odierna, giunga con un certo ritardo rispetto alla nostra richiesta. In generale tuttavia è necessario rivedere tutte le sostanze pericolose, senza limitarsi ai metalli pesanti. Dobbiamo esaminare con attenzione tutte le informazioni più recenti sulle sostanze pericolose, note come idrocarburi policiclici aromatici (IPA). Qualora emergesse la necessità di modificare i valori limite per proteggere i nostri figli, modificheremo la legislazione anche sotto questo aspetto. Dopo tutto, si tratta della sicurezza dei nostri figli.
<SPEAKER ID="698" NAME="Evelyne Gebhardt" LANGUAGE="DE">
Signor Presidente, ogni anno teniamo una discussione sulla sicurezza dei giocattoli. Ogni anno, constatiamo che c'è ancora molto da fare per migliorare la situazione in questo settore. Stiamo parlando tra l'altro di sostanze cancerogene, mutagene e reprotossiche (CMR), sostanze che provocano il cancro e che possono essere molto pericolose per la salute, e in certi casi, anche per la vita dei bambini.
<P>
Le nuove informazioni di cui disponiamo mostrano in effetti la necessità di adeguare i valori limite, e chiediamo quindi alla Commissione di agire una buona volta a riguardo. Signor Commissario, mi auguro che avvenga davvero.
<P>
Ma non è questo l'unico problema. C'è infatti la questione della supervisione dei mercati, e anche gli Stati membri hanno una responsabilità in materia. Hanno la responsabilità di garantire che soltanto i giocattoli che rispettano veramente gli standard di sicurezza da noi adottati possano accedere al mercato. Purtroppo non sempre è così; dobbiamo perciò garantire il rafforzamento degli standard di sicurezza.
<P>
La mia terza e ultima osservazione riguarda la marcatura dei giocattoli. Molti ritengono erroneamente che il marchio CE sia un indicatore di sicurezza. Ma come è stato dichiarato perfino dalla Commissione, non è così. E' quindi giunto il momento, signor Commissario, che la Commissione consideri l'opportunità di elaborare un marchio di sicurezza europeo veramente affidabile e monitorato da terzi, autorità od organismi indipendenti, per impedire l'accesso di un giocattolo pericoloso al mercato o nei negozi dove può mettere in pericolo la salute dei nostri bambini. In questo settore abbiamo ancora un grave debito da scontare, e un grande e urgente lavoro da fare.
<SPEAKER ID="699" NAME="Cristian Silviu Buşoi" LANGUAGE="EN">
Signor Presidente, la sicurezza dei giocattoli è un tema di grande importanza, e non soltanto perché in questo periodo dell'anno si registra un vertiginoso aumento delle vendite di giocattoli. E' nostro dovere, quali rappresentanti dei cittadini dell'Unione europea, assicurare la tutela dei consumatori e dei bambini.
<P>
La direttiva modificata 2009/48/CE intende garantire che i giocattoli venduti nell'Unione europea soddisfino i più rigorosi requisiti di sicurezza a livello mondiale, soprattutto quelli relativi all'impiego delle sostanze chimiche. Sono state rafforzate le misure di sorveglianza del mercato. La documentazione che i fabbricanti e gli importatori di giocattoli devono tenere a disposizione degli ispettori adesso comprende una descrizione dettagliata della progettazione e della fabbricazione, compreso un elenco dei componenti e dei materiali utilizzati nei giocattoli, nonché un'analisi dei pericoli che il giocattolo può eventualmente comportare.
<P>
Tuttavia, il parere del comitato scientifico dei rischi sanitari ed ambientali solleva preoccupazioni sulla valutazione dei limiti di migrazione per gli elementi chimici contenuti nei giocattoli; si afferma infatti che il metodo usato per misurare la migrazione degli elementi chimici non è del tutto affidabile. Chiediamo perciò chiarimenti sul metodo di calcolo scelto per regolamentare le CMR - le sostanze chimiche contenute nei giocattoli. C'è anche motivo di preoccupazione per quanto riguarda i giocattoli destinati a bambini di età inferiore a tre anni. Poiché questo è il gruppo di età più vulnerabile, i giocattoli progettati per questi bambini devono essere testati autonomamente.
<P>
Anche gli ultimi rapporti RAPEX mettono in evidenza alcuni problemi concernenti la sorveglianza del mercato per i giocattoli. Infatti un gran numero di giocattoli entra ancora nel mercato dell'Unione europea, e rappresenta un grave pericolo per i consumatori più vulnerabili.
<P>
E' ormai evidente che la direttiva modificata sulla sicurezza dei giocattoli dev'essere rafforzata per garantire il più alto livello di protezione ai nostri bambini. Riteniamo urgente affrontare quanto prima tali questioni, e garantire che non vi siano scappatoie sull'attuazione della direttiva modificata. Dobbiamo restare estremamente vigili in materia di sicurezza dei giocattoli, sorveglianza del mercato e prevenzione per ciò che riguarda l'uso di sostanze pericolose in prodotti specificamente progettati per bambini.
<SPEAKER ID="700" NAME="Malcolm Harbour" LANGUAGE="EN">
Signor Presidente, a mio avviso l'importanza della questione che discutiamo questa sera sta nel fatto che questo comitato è ancora molto vigile sui temi correlati alla sicurezza dei giocattoli, come del resto su ciò che riguarda l'intera gamma dei beni di consumo. Nel 2009 ci siamo impegnati a fondo per approvare la direttiva modificata sui giocattoli.
<P>
Ma la situazione si evolve continuamente, e mi sembra quindi positivo che la Commissione possa assicurarci che sta continuando a vigilare sugli sviluppi e sui risultati dei test, e sul costante aggiornamento delle disposizioni legislative attuali e future, per riflettere il crescente numero di prove scientifiche in materia di sostanze chimiche potenzialmente pericolose. E questo naturalmente comprende la necessità di metodi di prova coerenti. Parte del problema sta nel fatto che, in molti casi, i fabbricanti di giocattoli hanno difficoltà a ottenere standard coerenti sulla base dei quali effettuare le prove; so che la Commissione intende affrontare questo problema.
<P>
Vorrei anche richiamarmi alla questione più ampia poiché ritengo che, come è stato affermato da vari colleghi, non si tratta soltanto di regolamentare il settore; è coinvolta l'intera catena di approvvigionamento, dal momento che molti giocattoli giungono dall'esterno dell'Unione europea.
<P>
Recentemente il suo collega, il Commissario Dalli, mi ha invitato a rappresentare la commissione per il mercato interno e la protezione dei consumatori a un importante vertice trilaterale in Cina, cui hanno partecipato americani ed europei, per parlare della sicurezza dei giocattoli. Una delle cose importanti che abbiamo fatto in quell'occasione - e che la Commissione europea ha fatto, bisogna riconoscerlo - è stato di discutere con i fabbricanti cinesi della necessità di progettare un prodotto sicuro fin dall'inizio: si tratta di conoscere queste direttive. Tutto ciò non ha niente a che fare con la marcatura, né con le prove effettuate da terzi; riguarda in realtà il trasferimento di informazioni e conoscenze - principi fondamentali - che ci consentano di progettare prodotti sicuri fin dall'inizio. Così che quei prodotti sicuri vengano sostenuti, nel processo produttivo, da adeguati sistemi di qualità, non solo per il giocattolo, ma per tutti i suoi fornitori.
<P>
In questo modo possiamo garantire la sicurezza. Non si tratta di marcatura, ma di istituire un adeguato quadro normativo, affinché tutti i partecipanti alla catena di approvvigionamento comprendano le proprie responsabilità.
<SPEAKER ID="701" NAME="Heide Rühle" LANGUAGE="DE">
Signor Presidente, mi rivolgo direttamente all'onorevole Harbour. Quello che ha detto è perfetto, onorevole Harbour, ma credo comunque che anche noi abbiamo qualcosa da fare. Non è certo una coincidenza il fatto che ci troviamo a discutere di sicurezza dei giocattoli, in quest'Emiciclo, anche quest'anno, come ogni volta che si avvicina il Natale. Soltanto l'anno scorso, discutevamo di sostanze cancerogene nei giocattoli note come agenti ammorbidenti. Il Commissario Verheugen, proprio l'anno scorso, ci aveva promesso che sarebbero stati condotti nuovi studi e che avrebbe intrapreso le iniziative necessarie. Di tali studi si discute dalla metà di quest'anno. Secondo lo studio realizzato dal CSRSA, il comitato scientifico dei rischi sanitari ed ambientali, i valori limite per gli IPA - le sostanze cancerogene - sono troppo alti. Neppure i metodi di prova sono sufficientemente affidabili. Dobbiamo considerare la questione. Chiedo quindi al Commissario: cosa intende fare in merito alla situazione che ha ereditato in questo settore, e quali azioni si propone di adottare sulla base delle critiche che sono state mosse in questo campo?
<P>
Anche i valori limite per i metalli pesanti, soprattutto quelli relativi al piombo, "non sono più adeguati” per citare un altro studio svolto dal CSRSA. Che cosa comporta questo per noi? Se apportiamo modifiche per i metalli pesanti, forniremo valori limite diversi nell'ambito della procedura di comitatologia? Chiedo alla Commissione di agire anche in questo settore.
<P>
Inoltre siamo ancora in attesa dei valori limite promessi in relazione al rumore prodotto da giocattoli dannosi per la salute. Questi valori ci sono stati promessi quando abbiamo approvato la prima lettura: dovremmo riceverli presto. Così almeno mi auguro.
<P>
Ultima questione, ma non meno importante; ancora una volta vorrei tornare sul tema della supervisione del mercato, giacché il valore delle migliori direttive è direttamente proporzionale al grado di supervisione del mercato che riescono ad assicurare, dal momento che tale supervisione, in ultima analisi, consente di monitorare il rispetto delle direttive; e naturalmente vorrei anche rammentare la questione tariffaria. Il Commissario Tajani sa certo che saremmo ben lieti di collaborare con lui in questo settore. L'onorevole Schaldemose, nella sua veste di relatrice, sta cercando di favorire nuove iniziative in questo settore, e collaboreremo intensamente su questo punto. Questa sarà la prossima fase importante, insieme alla questione del valore limite per i metalli pesanti e per le sostanze cancerogene.
<SPEAKER ID="702" NAME="Antonio Tajani">
Vicepresidente della Commissione. - Signor Presidente, onorevoli parlamentari, mai come quest'anno la discussione in sessione plenaria sulla sicurezza dei giocattoli nell'Unione europea si svolge nel momento più opportuno, soprattutto alla luce dei recenti eventi che hanno visto paesi come il Belgio ritirare dal mercato diversi modelli di tapis puzzle a causa di una concentrazione di formamide, una sostanza chimica classificata come cancerogena, mutagena e tossica per la riproduzione, in dosi tali da essere considerata pericolosa per la salute dei bambini; o ancora di altri paesi - come la Francia, ad esempio - che hanno aumentato di conseguenza il livello di guardia per quel che riguarda la sorveglianza del mercato su questi stessi prodotti.
<P>
Per il momento noi attendiamo la notifica delle misure adottate da parte delle autorità nazionali e in seguito provvederemo immediatamente a valutare i dati forniti attraverso i nostri comitati scientifici. Se in base a questi controlli sarà confermato, sulla base di dati scientifici, che effettivamente una tale concentrazione di formamide rappresenta un rischio per la salute dei bambini, ebbene prenderemo tutte le misure necessarie per modificare, attraverso misure di comitatologia, i provvedimenti della direttiva in tal senso. La direttiva infatti - e con questo intendo rassicurare l'onorevole Harbour - prevede questo meccanismo che le permette di poter essere costantemente aggiornata alla luce dei nuovi dati scientifici disponibili.
<P>
La Commissione, ad esempio, ha già predisposto tali modifiche per alcune sostanze chimiche - come ha ricordato l'onorevole Weisgerber - come il piombo e il cadmio, affinché i loro valori siano conformi alle più recenti informazioni scientifiche. Queste modifiche saranno esaminate secondo la procedura di regolamentazione con controllo i l Parlamento sarà quindi pienamente associato a questo lavoro. Ma, al di là dei meccanismi previsti dalla comitatologia - e mi rivolgo all'onorevole Rühle - mi impegno personalmente a mantenervi costantemente aggiornati sull'evoluzione dei lavori a proposito di queste due sostanze.
<P>
Per quel che riguarda le altre questioni specifiche al centro dell'interrogazione presentata, vorrei partire dal comitato scientifico dei rischi sanitari e ambientali, che fa riferimento a uno studio condotto dal Centro comune di ricerca inteso a valutare il metodo usato nei laboratori per individuare le tracce di metalli pesanti come il piombo nei giocattoli. Queste analisi sono effettuate in base alla norma EN71-3.
<P>
Secondo lo studio, 40 laboratori hanno partecipato alla valutazione, 15 dei quali sono organismi notificati dagli Stati membri come atti a valutare la conformità dei giocattoli ai sensi della direttiva. Soltanto 3 laboratori su 40 hanno interpretato in modo errato i risultati delle analisi. I risultati di questi studi sono stati comunicati dalla Commissione agli Stati membri che avevano notificato i nominativi dei laboratori nonché ai laboratori stessi, invitandoli ad adottare le misure opportune.
<P>
Lo studio in questione è stato anche comunicato al Comitato europeo di normalizzazione affinché sia preso in considerazione nell'ambito della revisione della norma EN71-3 attualmente in corso, che ha l'obiettivo di stabilire una nuova norma entro il termine previsto per l'applicazione delle nuove disposizioni relative alle sostanze chimiche, ovvero il 2013.
<P>
Per quanto riguarda la nuova direttiva sui giocattoli; adottata nel maggio 2009, essa si fonda su un nuovo quadro legislativo per la commercializzazione dei prodotti e prevede una maggiore vigilanza del mercato. Gli Stati membri sono tenuti a predisporre gli strumenti necessari per garantire che soltanto i prodotti sicuri siano accessibili al consumatore europeo. Questo obbligo riguarda tanto il rafforzamento del controllo alle frontiere quanto l'efficienza degli ispettorati nel sorvegliare i prodotti già presenti sul mercato europeo. Infine, nel caso in cui gli Stati membri riscontrino irregolarità nei giocattoli, è importante che notifichino immediatamente tale informazione agli altri paesi tramite RAPEX, il sistema comunitario di azione e scambio di informazioni rapido.
<P>
Onorevole Harbour, la Commissione coopera intensamente con le autorità cinesi, in particolare per quanto riguarda la sicurezza dei giocattoli. Gli esperti europei e cinesi in materia si riuniscono regolarmente per scambiarsi informazioni relative alla legislazione e alle norme applicabili, nonché alle prassi amministrative. Il personale delle autorità cinesi adibite ai controlli riceve una formazione allo scopo di migliorare i controlli di qualità dei prodotti.
<P>
Per quanto riguarda i limiti delle sostanze chimiche, onorevole Buşoi, è vero che è scientificamente preferibile un metodo basato sulla migrazione poiché si fonda sul rischio reale al quale è esposto il bambino. Ma determinare i limiti di migrazione implica valutare il rischio e l'esposizione al rischio e anche ammettere l'esistenza di dosi giornaliere ammissibili per calcolare tali limiti. Visto che le sostanze chimiche sono in numero ragguardevole - oltre mille - e che non si dispone di informazioni sufficienti su tutte, questo metodo allo stato attuale delle conoscenze scientifiche risulta impossibile da attuare.
<P>
Ciò detto, la direttiva prevede già dei limiti basati sulla migrazione per alcune sostanze chimiche per le quali sono disponibili dati scientifici e permette, sempre grazie alla comitatologia, di poter introdurre in futuro limiti basati sulla migrazione nel caso in cui fossero disponibili ulteriori dati scientifici per altre nuove sostanze.
<P>
Onorevole Rühle, per quanto attiene ai composti, idrocarburi policicli aromatici, queste sostanze possono trovarsi in vari articoli di consumo e non soltanto nei giocattoli. Di conseguenza, la possibilità di adottare misure specifiche è attualmente verificata nell'ambito del regolamento REACH che ha un campo di applicazione più vasto, e questo metodo sembra essere il più coerente ed efficace.
<P>
I giocattoli destinati ai bambini di età inferiore ai tre anni sono sottoposti a norme più severe. I bambini di età inferiore a quest'età sono più vulnerabili e hanno bisogno di una maggiore protezione. In caso di dubbio relativo all'età alla quale è destinato un giocattolo, il fabbricante deve applicare le norme più rigorose. Tuttavia, non pare giustificato sottoporre tutti i giocattoli alle stesse restrizioni di quelli destinati ai bambini più piccoli. L'esposizione al rischio e l'uso che se ne fa non sono infatti gli stessi. Inoltre, si giungerebbe al divieto puro e semplice di talune categorie di giocattoli destinati ai bambini più grandi e per le quali non si sono registrati rischi né incidenti. Questo metodo sarebbe sproporzionato e sarebbe in contraddizione con l'obiettivo di meglio legiferare.
<P>
La nuova direttiva vieta anche l'uso delle sostanze classificate come CMR, ma in questa stessa sede parlamentare si è deciso che un divieto totale senza alcuna possibilità di deroga non sarebbe stato né giustificabile né realistico. Ma se la sostanza non presenta rischi per la salute, ad esempio perché inaccessibile, non può essere vietata.
<P>
La valutazione va effettuata caso per caso in base all'informazione scientifica disponibile per ogni sostanza. Si possono adottare limiti più severi tramite la comitatologia per garantire un livello di sicurezza adeguato. La Commissione non mancherà di proporlo ogni volta che un rischio reale e dati precisi lo rendano opportuno.
<P>
Come sapete, la nuova direttiva sarà applicabile per gli operatori economici a partire dal luglio del prossimo anno. Gli obblighi inerenti alle sostanze chimiche saranno applicati dal luglio 2013. Per la Commissione l'applicazione delle nuove norme da parte di tutti gli interessati - Stati membri e operatori economici - così come l'integrazione dei necessari adeguamenti all'evoluzione scientifica costituiscono una priorità.
<P>
In particolare, gli Stati membri si sono già riuniti due volte per discutere le modifiche di alcuni obblighi in materia di sostanze chimiche, nell'ottobre 2009 e nel settembre di quest'anno. È prevista una nuova riunione nell'aprile del prossimo anno per concludere i lavori.
<P>
Per orientare la Commissione è stato anche istituito un gruppo composto da esperti chimici che si è già riunito lo scorso novembre con buoni risultati per quanto riguarda la definizione delle questioni da affrontare e delle opzioni da suggerire. Un'altra riunione è prevista nel gennaio 2011.
<P>
Onorevole Harbour, per quanto riguarda la sorveglianza del mercato, mi soffermerò in sede di replica per fornirle le risposte richieste.
<SPEAKER ID="703" NAME="Lara Comi">
a nome del gruppo PPE. - Signor Presidente, onorevoli colleghi, la direttiva sulla sicurezza dei giocattoli ha rappresentato un importante passo in avanti per la protezione dei bambini fino all'età di 14 anni. Essa determina le esigenze essenziali ai quali i giocattoli devono rispondere al momento della loro fabbricazione e prima dell'immissione sul mercato.
<P>
Gli organismi europei della normalizzazione hanno elaborato delle regole europee armonizzate sulla base di esigenze essenziali: la valutazione della conformità dei giocattoli è garantita dal marchio CE, che rappresenta un elevata garanzia di sicurezza rispetto agli standard internazionali. Naturalmente confido che nel tempo si possa raggiungere l'utilizzo del microchip in sostituzione del marchio CE. Ritengo anche personalmente che l'Unione europea sia costantemente impegnata ad aggiornare i test di sicurezza, rendendoli sempre più conformi alle nuove tecnologie.
<P>
Permettetemi di manifestare la mia perplessità nel dover discutere, proprio nel periodo natalizio, su uno studio nel quale si parla di una non conformità del test sui limiti della migrazione per le sostanze chimiche dei giocattoli. Non creiamo falsi allarmismi mascherandoli con la giusta necessità di un continuo aggiornamento dei sistemi di controllo, perché potrebbero anche danneggiare le molte aziende europee che operano nel settore dei giocattoli rispettando tutte le normative in essere e proprio in un periodo cruciale per la loro produzione.
<P>
Inoltre, vale la pena ricordare che il miglioramento della legislazione va sempre di pari passo con il miglioramento della sua applicazione. Mentre il nostro lavoro qui al Parlamento europeo continuerà sempre nella direzione dell'innalzamento della qualità dei giocattoli, il mio auspicio per il nuovo anno è che invece i paesi extraeuropei prendano ad esempio i nostri standard per migliorare a livello internazionale la qualità dei loro prodotti.
<P>
.
<SPEAKER ID="704" NAME="María Irigoyen Pérez" LANGUAGE="ES">
Signor Presidente, signor Commissario, la direttiva adottata nel 2009 ha avuto successo poiché aggiorna il quadro legislativo che regola la sicurezza dei giocattoli. Rappresenta quindi un passo importante nella giusta direzione, in quanto ci indica la strada da seguire; ma non basta.
<P>
Dobbiamo restare vigili e cauti, per garantire che i giocattoli in vendita non mettano a rischio la salute e la sicurezza dei bambini. Tutti i giocattoli presenti sul mercato devono rispettare l'attuale legislazione.
<P>
Dobbiamo rivedere e migliorare i meccanismi di monitoraggio per individuare i giocattoli pericolosi, a causa di sostanze considerate cancerogene, mutagene e reprotossiche (sostanze CMR), profumi o altre sostanze pericolose, come i composti di eteropolianioni (HPA).
<P>
La futura legislazione dovrà recare avvertenze più chiare sull'età minima e sui pericoli derivanti dall'uso improprio. Dobbiamo garantire che il limite di età raccomandato per i giocattoli si basi su studi del comportamento infantile.
<P>
Dobbiamo riuscire ad adeguare la nostra legislazione ai progressi scientifici, basati su studi affidabili, e monitorare il mercato e le importazioni di giocattoli con maggior rigore.
<P>
Dobbiamo lavorare insieme, rafforzando la cooperazione tra gli Stati membri e favorendo l'azione congiunta dei servizi doganali per monitorare il percorso seguito dai giocattoli importati.
<P>
Gli europei sono pronti per gli acquisti natalizi: dobbiamo garantire che i prodotti in vendita rispettino tutti i requisiti di sicurezza.
<SPEAKER ID="705" NAME="Zuzana Roithová" AFFILIATION="PPE">
(CS) Signor Presidente, la raccomandazione del comitato scientifico della Commissione europea sui limiti di emissione di sei sostanze chimiche non è chiarissima, e questo ci ha spinto a presentare questa interrogazione. Sono d'accordo con i sei esperti che hanno effettuato la valutazione: essi non erano in grado di dimostrare i danni derivanti ai bambini a causa di queste sostanze, perché nel simulare l'esposizione essi utilizzano acqua e non la saliva dei bambini che contiene lattosio. Non possiamo lasciare i genitori di bambini in tenera età in dubbio sui potenziali rischi sanitari derivanti da giocattoli prodotti con materiali sintetici, e chiedo quindi alla Commissione se intenda continuare le proprie indagini avviando esperimenti sui topi, per esempio, come è stato fatto quando si studiavano gli effetti del bisfenolo, che è rilasciato dai biberon prodotti con materiali sintetici e sarà proibito in tutta l'Unione europea a partire da marzo.
<P>
Adesso vorrei porre due domande più specifiche. La Commissione è d'accordo con la proposta del comitato scientifico, che raccomanda di ipotizzare per il bambino un'esposizione equivalente al 50 per cento di quella di un adulto? Inoltre, dal momento che il comitato scientifico raccomanda di ridurre il limite del cadmio da 0,5 microgrammi per chilo di peso del bambino al giorno a 0,36 microgrammi, in che modo la Commissione intende tradurre questa e altre conclusioni del comitato in misure specifiche concernenti i limiti per i giocattoli e altri beni di consumo? Signor Commissario, vorremmo conoscere il calendario previsto per tali misure, per rassicurare i genitori di bambini in tenera età.
<SPEAKER ID="706" NAME="Sylvana Rapti" AFFILIATION="S&amp;D">
(EL) Signor Presidente, mentre ascoltavo il Commissario che parlava con tanta competenza di idrocarburi policiclici, sostanze tossiche e cancerogene, ho pensato per un attimo che fosse un chimico e non un Commissario. Poi mi sono ricordata che egli è il Commissario responsabile del settore e quindi innanzi tutto avrebbe dovuto risponderci dettagliatamente sulla questione del marchio CE, che era stata sollevata dalla collega, onorevole Gebhardt; il marchio dovrebbe essere una garanzia di sicurezza per i giocattoli con cui giocano i nostri figli. E mi sono resa conto che egli non ha risposto per un motivo ben preciso: il prossimo venerdì saranno trascorsi due anni esatti da quando il Commissario precedente ha firmato un accordo sulla sicurezza dei giocattoli con i dettaglianti e gli importatori in un negozio di giocattoli fuori Bruxelles. La nuova direttiva è stata introdotta diciotto mesi fa; eppure, come ha giustamente ricordato il Presidente, siamo di nuovo qui, come l'anno scorso, a parlare dello stesso tema: la sicurezza dei giocattoli. Quest'anno la situazione è più grave poiché ci troviamo in una fase di recessione, e durante una recessione i genitori che vogliono acquistare giocattoli e hanno pochi soldi attingono a quella fascia del mercato che offre giocattoli di qualità inferiore alla norma. Giocattoli di questo tipo, però, pongono tre problemi: in primo luogo gli operatori di questa fascia del mercato non sono consapevoli delle conseguenze delle proprie azioni; in secondo luogo in questa fascia manca il personale e in terzo luogo mancano i controlli, e quindi restiamo privi di protezione. I bambini sono la cosa più preziosa che abbiamo - su questo siamo tutti d'accordo - e come lei ha detto molto opportunamente, signor Commissario, sono i membri più vulnerabili della nostra società. La prego di rispondere in merito al marchio CE, che rappresenta una garanzia di sicurezza. Signor Commissario, la invito a trovare una soluzione di ordine pratico così che, l'anno prossimo, non ci ritroviamo a discutere la stessa questione.
<SPEAKER ID="707" NAME="Catherine Stihler" AFFILIATION="S&amp;D">
(EN) Signor Presidente, il tema della sicurezza dei giocattoli è importante per tutte le famiglie dell'Unione europea. I genitori hanno certo il dovere di garantire la sicurezza dei propri figli, ma devono anche avere la certezza che i giocattoli con cui essi giocano siano sicuri. Ho quindi deciso di portarne con me alcuni stasera per ricordare a tutti l'aspetto di questi giocattoli.
<P>
Tale diffusa leggerezza sulla sicurezza dei giocattoli, e il fatto che alle 11.30 della sera ci troviamo nuovamente a porre domande su questo tema, mi sconcertano. Cosa dobbiamo fare?
<P>
Vorrei sapere dalla Commissione quali aziende che vendono direttamente o distribuiscono giocattoli siano state utilmente perseguite per aver abusato del marchio CE. Per quanto riguarda poi la sorveglianza del mercato, a causa delle misure di austerità che hanno effetti su molti Stati membri, le stesse organizzazioni istituite per proteggere i consumatori stanno scomparendo, si fondono con altre organizzazioni finanziariamente deboli e si vedono ridurre i finanziamenti e i poteri. A livello locale - che è spesso quello di prima linea nella lotta contro i giocattoli pericolosi - i tagli ai bilanci avranno effetto sull'efficacia degli standard commerciali.
<P>
La Commissione e il Consiglio possono indagare per accertare in primo luogo se questi tagli violeranno gli impegni assunti con la direttiva sulla sicurezza generale dei prodotti in relazione all'efficacia delle risorse, e secondariamente il tipo di monitoraggio utilizzato per garantire che gli Stati membri proteggano i bambini da giocattoli pericolosi? A tale scopo, la Commissione ha intenzione di proporre strumenti legislativi sul quadro comune europeo per la sorveglianza del mercato?
<P>
Come nell'interrogazione di cui discutiamo questa sera, si è diffusa la consapevolezza dell'opera svolta dal RAPEX. Esso però dispone di risorse limitate; d'altra parte, si può fare qualcosa di più che scambiarsi informazioni e ritirare i prodotti pericolosi dal mercato il prima possibile. Quale sostegno viene offerto alla condivisione delle migliori prassi tra i funzionari responsabili della sorveglianza nell'Unione europea? Inoltre, la Commissione intende introdurre una base di dati su incidenti e lesioni, a livello di Unione europea, a cominciare dai danni subiti dai bambini e connessi a giocattoli, per rimuovere i prodotti pericolosi dal mercato non appena sia concretamente possibile?
<P>
Mi auguro che nel 2011 potremo constatare, una volta per tutte, un impegno più deciso per risolvere il problema dei giocattoli pericolosi nel mercato europeo.
<SPEAKER ID="708" NAME="Csanád Szegedi" AFFILIATION="NI">
(HU) Signor Presidente, onorevoli colleghi, il futuro è nelle mani dei bambini: una verità eterna. E' quindi essenziale garantire la loro sicurezza fin dalla più tenera età, e favorire l'impiego di giocattoli di alta qualità che non presentino alcun rischio per la salute. Ma la definizione dei metodi di prova è soltanto un aspetto della sicurezza dei giocattoli. Ancora più importante è il rispetto della legislazione. Nel caso di prodotti importati, per esempio, lo svolgimento di prove complete, nonché l'applicazione di sanzioni con un forte effetto deterrente nel caso di irregolarità, sono particolarmente importanti. Sentiamo parlare spesso di rischi sanitari connessi a giocattoli a basso prezzo ma di scarsa qualità, provenienti soprattutto dall'Estremo Oriente. Sulla base della mia esperienza di padre, mi rendo spesso conto che prodotti di bassa qualità come questi, lungi dall'essere bloccati da ispezioni più severe, finiscono tra le mani dei nostri figli in quantità e varietà sempre crescenti. Dobbiamo scongiurare il continuo afflusso di questi giocattoli e favorire la diffusione di giocattoli prodotti con materiali naturali.
<SPEAKER ID="709" NAME="Seán Kelly" AFFILIATION="PPE">
(GA) Signor Presidente, già l'anno scorso ho affrontato questo tema e, come altri colleghi, sono qui questa sera per constatare tristemente che un altro anno è passato invano.
<P>
(EN) Suppongo però che non ci sia niente di più angosciante che vedere il proprio figlio ferito o addirittura vederlo morire a causa di un giocattolo. Tendiamo a pensare che questo possa succedere in seguito all'ingestione accidentale o al soffocamento, ma c'è un assassino assai più maligno e furtivo: il cancro. I dati a nostra disposizione dimostrano che il cancro è in aumento, soprattutto tra i bambini in tenera età. Molti pensano che sia la conseguenza dell'esposizione alle sostanze chimiche contenute nei giocattoli; a questo proposito si menzionano spesso gli IPA, ed è quindi importante ridurre al minimo le sostanze CMR contenute nei giocattoli.
<P>
Dobbiamo agire!
<P>
(GA) E' giunto il momento di agire, e di garantire la sicurezza dei giocattoli dei nostri figli.
<SPEAKER ID="712" NAME="Antonio Tajani">
Vicepresidente della Commissione. - Signor Presidente, onorevoli parlamentari, innanzitutto volevo, per rispondere alle numerose domande che sono state fatte nel corso del dibattito, ricordare ancora una volta che la direttiva sarà applicabile per gli operatori economici a partire dal luglio del 2011 e gli obblighi inerenti alle sostanze chimiche saranno applicati dal luglio del 2013. Nel corso del dell'intervento ho detto che per la Commissione l'applicazione delle nuove norme da parte di tutti gli interessati rappresenta una priorità.
<P>
Per quanto riguarda la sorveglianza, è chiaro che serve non soltanto una legislazione severa, ma questa legislazione severa non potrà mai essere efficace se non verrà applicata correttamente. Ecco perché sono convinto che gli Stati membri hanno un ruolo fondamentale da svolgere, infatti un giocattolo che entra sul mercato interno a Rotterdam, a Costanza in Romania, oggi si può trovare a Bologna, a Lisbona o Helsinki domani, senza alcun controllo di frontiera.
<P>
Quello che dà sicurezza ai consumatori, più che le direttive aggiornate ogni 15 giorni, è la fiducia nella pulizia e nel buon funzionamento della sorveglianza del mercato, ovvero dal fatto che se qualcuno prova a smerciare giocattoli non sicuri sarà sanzionato e i prodotti pericolosi ritirati dal mercato.
<P>
Ovviamente lo stesso discorso vale per le imprese, coloro che rispettano le regole ne pagano i costi, infatti apprezzano il fatto di non essere esposti alla concorrenza sleale di coloro che smerciano più o meno consciamente prodotti e giocattoli che non le rispettano. In sintesi, la vera sfida è dare fiducia ai consumatori, certezza giuridica e level playig field alle imprese, nonché risorse e meccanismi di cooperazione alle autorità di sorveglianza del mercato.
<P>
Ecco perché nel 2011 la Commissione esaminerà la possibilità di sviluppare un programma pluriennale di sorveglianza del mercato, che consente di individuare le azioni da realizzare nel lungo periodo e di disporre di idonee risorse finanziarie, al fine di garantire un livello equivalente di rigore dei controlli e una coerenza negli interventi degli Stati membri.
<P>
Inoltre vorrei annunciarvi che è mia intenzione organizzare nel 2011 un evento, possibilmente in concomitanza con l'entrata in vigore della direttiva, al porto di Rotterdam, assieme alle autorità olandesi, al fine di vedere come il più porto d'Europa si organizzerà per rispettare i nuovi provvedimenti imposti dalla nuova direttiva.
<P>
Per quanto riguarda il marchio CE - che è stato al centro della mia audizione davanti al Parlamento prima di avere la fiducia, che è stato un'occasione di confronto anche in audizioni che ho avuto presso la commissione per il mercato interno - voglio ricordare che il marchio CE non certifica la qualità, certifica soltanto il rispetto di alcune norme; quindi un certificato di rispetto di norme, non di qualità. Un marchio di qualità lo potremmo pensare soltanto in futuro, come ho detto più volte.
<P>
Si tratta già di un grande lavoro quello di implementare il marchio CE, evitare che possa essere utilizzato in maniera abusiva, come capita purtroppo per molti prodotti che vengono anche da fuori dell'Unione europea. Quindi mi pare che su questo si possa continuare a lavorare, a sviluppare il marchio CE - e non sono personalmente contrario a, eventualmente in futuro, riflettere su un marchio di qualità - ma mi pare prematuro farlo adesso.
<P>
Sui data base è previsto nella revisione della direttiva sulla sicurezza dei prodotti. Invece, per quanto riguarda il bisfenolo, che è contenuto nei biberon dei bambini, non si tratta di un giocattolo, non è coperto dalla direttiva, ma - come ha ricordato l'onorevole - è già stato ritirato dal mercato.
<P>
Credo di aver risposto alla gran parte delle questioni che erano state sottoposte, ringrazio il Presidente e ringrazio i parlamentari che hanno sottoposto le questioni alla Commissione.
<SPEAKER ID="713" NAME="Presidente">
La discussione è chiusa.
<P>
Dichiarazioni scritte (articolo 149 del regolamento)
<SPEAKER ID="714" NAME="Liam Aylward" LANGUAGE="GA">
Ogni anno arrivano sul mercato europeo migliaia di nuovi giocattoli, e nel periodo natalizio la domanda di giocattoli è all'apice. L'argomento in discussione quindi è di estrema attualità.
<P>
Si nutrono profonde preoccupazioni per le sostanze chimiche pericolose contenute in alcuni giocattoli, timori a cui la Commissione dovrà rispondere tempestivamente. Gli standard di sicurezza devono basarsi su metodi di prova affidabili, ed è necessario effettuare ampie ricerche per garantire l'assenza di sostanze pericolose nei giocattoli destinati ai bambini.
<P>
Anche se tutti i giocattoli che arriveranno sul mercato a partire dal 20 luglio 2011 dovranno rispettare la nuova direttiva sulla sicurezza dei giocattoli, e benché l'Europa disponga della legislazione più rigorosa al mondo in materia di sicurezza dei giocattoli, bisogna esercitare il più fermo controllo. La Commissione deve restare vigile e rafforzare la sorveglianza del mercato sulle importazioni.
<P>
La sola menzione di giocattoli pericolosi è fonte di preoccupazione, ed è necessario esaminare immediatamente la situazione caso per caso. I consumatori devono potersi fidare del marchio CE, il quale garantisce che un prodotto rispetta gli standard dell'Unione europea ed è fabbricato con materiali non tossici.
