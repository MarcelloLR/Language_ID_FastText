<CHAPTER ID="010">
Correzioni e intenzioni di voto
<SPEAKER ID="132" NAME="Avril Doyle" AFFILIATION="PPE-DE">
(EN) Signor Presidente, intervengo a titolo personale e a nome di almeno un centinaio di altri colleghi che hanno perso le due votazioni per appello nominale sulle due relazioni Parish. Eravamo in Aula, ma non siamo riusciti a estrarre le schede in tempo per registrare i nostri voti. Chiedo che il mio voto sia registrato "a favore” in entrambe le votazioni per appello nominale sulle relazioni Parish.
<P>
La prego di tenere conto del fatto che letteralmente più di cento colleghi hanno perso queste due votazioni, in quanto si sono svolte per prime e non vi sono state altre votazioni per appello nominale. Non è questo il modo in cui di norma sono trattati i deputati. Non è colpa sua, signor Presidente: non spetta a lei stabilire il programma, ma chiedo che se ne tenga conto.
<SPEAKER ID="133" NAME="Anja Weisgerber" AFFILIATION="PPE-DE">
(DE) Signor Presidente, mi associo a ciò che ha affermato l'onorevole Doyle. Anch'io ero presente in Aula, ma non avevo la mia scheda e desidero quindi che si prenda atto che anch'io, nella votazione per appello nominale, ho votato a favore.
<SPEAKER ID="134" NAME="Gérard Deprez" AFFILIATION="ALDE">
(FR) Signor Presidente, ero presente al momento della votazione sulle relazioni Parish. Ho votato a favore di entrambe e purtroppo mi sono dimenticato di inserire la scheda nella cassetta, quindi il mio voto non è stato registrato; chiedo che sia messo a verbale.
<SPEAKER ID="135" NAME="Presidente">
Non è necessario che diciate tutti la stessa cosa uno dopo l'altro. Renderete nota la vostra posizione ai servizi.
<SPEAKER ID="136" NAME="Marcin Libicki" AFFILIATION="UEN">
(PL) Signor Presidente, il mio nome è Marcin Libicki e vorrei dire, a titolo personale e a nome dell'onorevole Kamiński, che abbiamo entrambi votato a favore, ma la scheda non ha funzionato.
<SPEAKER ID="137" NAME="James Nicholson" AFFILIATION="PPE-DE">
(EN) Signor Presidente, in veste di presidente dei Questori, posso dire che molti deputati mi hanno già contattato al riguardo. Non prevediamo mai le votazioni per appello nominale tra le prime due del turno di votazioni perché sappiamo che i deputati stanno raggiungendo le loro postazioni e devono recuperare le schede. Ho incontrato un Vicepresidente che correva a recuperare la scheda perché l'aveva dimenticata. Ritengo che i servizi del Parlamento debbano veramente esaminare la questione e penso che dovremo reputare che, oggi, i deputati fossero al loro posto, perché sarà un vero disastro per noi. Immagino che riceveremo un centinaio di richieste rivolte ai Questori da persone che affermano di essere state presenti in Aula e di avere votato. La prego quindi di comunicare la questione alla Conferenza dei presidenti o a chiunque sia responsabile. I Questori non hanno il tempo di affrontare una situazione come questa ogni volta che i deputati non riescono ad arrivare e vi sono solo due votazioni per appello nominale.
<SPEAKER ID="138" NAME="Presidente">
La questione sarà forse portata all'attenzione dell'Ufficio di presidenza o dei Questori. Resta il fatto che le votazioni per appello nominale sono indicate nelle liste di voto, che ciascuno deve avere a sua disposizione e deve consultare prima di recarsi in Aula.
<SPEAKER ID="139" NAME="Jerzy Buzek" AFFILIATION="PPE-DE">
(PL) Volevo solo associarmi a ciò che hanno detto gli oratori precedenti riguardo alla procedura di voto e al fatto che siano stati previsti voti così importanti, conteggiati elettronicamente, all'inizio del turno di votazioni. Sottoscrivo ciò che hanno affermato gli oratori che mi hanno preceduto.
<SPEAKER ID="140" NAME="Presidente">
Onorevole Buzek, è stato il suo stesso gruppo a richiederlo.
<SPEAKER ID="141" NAME="Jacek Protasiewicz" AFFILIATION="PPE-DE">
(PL) Signor Presidente, riguardo alla relazione dell'onorevole Sartori, volevo dire che, quando si è svolto il voto di verifica sul paragrafo 20, la mia postazione non ha funzionato e non ho potuto votare contro il testo proposto.
<P>
Poiché ho la parola, colgo l'occasione per associarmi a ciò che hanno affermato gli oratori precedenti e dichiarare anche che, sebbene il voto non sia stato ufficialmente registrato, ho votato a favore delle due relazioni dell'onorevole Parish. La postazione non ha funzionato nemmeno in questo caso, anche se era l'inizio del turno di votazioni.
<P>
(La seduta, sospesa alle 12.30, riprende alle 15.05)
