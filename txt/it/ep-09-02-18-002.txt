<CHAPTER ID="002">
Dichiarazioni della Presidenza
<SPEAKER ID="006" NAME="Presidente">
Onorevoli parlamentari, due settimane fa un ingegnere polacco, Piotr Stańczak, ostaggio dei terroristi in Pakistan dal settembre scorso, è stato ucciso dai suoi rapitori. A nome del Parlamento europeo, vorrei esprimere la mia indignazione per questo orrendo omicidio di un uomo innocente, cittadino polacco e cittadino dell'Unione europea. Il Parlamento europeo condanna pubblicamente quest'atto criminale nel modo più categorico. Vorremmo porgere alla famiglia dello scomparso e a tutti i suoi cari le nostre sincere condoglianze.
<P>
Il terrorismo è un attacco diretto alla libertà, ai diritti umani e alla democrazia. E' il tentativo di raggiungere i propri obiettivi con cieca violenza, annientando i valori comuni. Mette in grave pericolo la sicurezza e la stabilità della comunità internazionale. Il terrorismo è un crimine, un crimine che non possiamo trattare con leggerezza.
<P>
Onorevoli deputati, nella madrelingua dell'ingegnere ucciso, vorrei dire Niech spoczywa w wiecznym pokoju (Riposi in pace).
<P>
In memoria di Piotr Stańczak, vi chiedo di alzarvi per commemorarlo.
<P>
(Il Parlamento, in piedi, osserva un minuto di silenzio)
<P>
Onorevoli colleghi, gli incendi boschivi in Australia hanno portato alla tragica perdita di vite umane negli ultimi giorni. Questi incendi, i peggiori della storia dell'Australia, hanno provocato molte vittime in circostanze orribili. Siamo tutti terrificati dalla violenza inarrestabile di questo disastro naturale e delle sue terribili conseguenze. Ho scritto al primo ministro australiano per porgere le sincere condoglianze del Parlamento europeo. A nome del Parlamento europeo, nella sessione plenaria di oggi, vorrei, ancora una volta, esprimere la nostra solidarietà all'Australia, al popolo australiano e alle autorità, in questo triste momento.
<P>
La settimana prossima, una delegazione di questo Parlamento andrà in Australia per porgere di persona le nostre condoglianze. Tuttavia, vorrei cogliere l'occasione per esprimere le nostre sincere condoglianze alle famiglie di tutte le vittime. Vi siamo vicini con il pensiero.
<P>
Onorevoli deputati, notizie preoccupanti giungono ancora dalla Repubblica islamica dell'Iran. Sette leader religiosi della comunità religiosa Bahá'í sono stati arrestati a maggio del 2008. Per otto mesi, è stata loro negata la difesa legale. Questi sette dignitari della comunità religiosa Bahá'í saranno sottoposti questa settimana a un processo che non risponde ai principi minimi di legalità. Il premio Nobel e giurista iraniana Shirin Ebadi, che difenderà i leader incarcerati, ha ricevuto anche lei minacce di morte.
<P>
Il Parlamento europeo invita ancora una volta le autorità iraniane, con estrema urgenza, al rispetto dei diritti umani e dei diritti delle minoranze religiose e a riconsiderare il capo d'accusa contro i sette leader della comunità Bahá'í - Fariba Kamalabadi, Jamaloddin Khanjani, Afif Naeimi, Saeid Rasaie, Mahvash Sabet, Behrouz Tavakkoli e Vahid Tizfahm. Queste persone sono state incarcerate unicamente per il loro credo e devono essere rilasciate immediatamente.
<P>
(Applausi)
<P>
Onorevoli colleghi, lo scorso 13 febbraio 2009 l'onorevole Herrero, membro spagnolo di questo Parlamento, è stato arrestato dal governo venezuelano nella capitale Caracas e poi espulso dal paese, a causa delle dichiarazioni presentate ai media sul governo venezuelano. L'onorevole Herrero era in Venezuela come membro della delegazione ufficiale del gruppo del Partito popolare europeo (Democratici-cristiani) e dei Democratici europei, invitato dal partito di opposizione in occasione di un referendum costituzionale. Per arrestarlo, la polizia è entrata con la forza nella sua camera di albergo e l'ha messo su un volo di linea per il Brasile, senza una spiegazione ufficiale e senza la possibilità di prendere i suoi effetti personali. Questo è inaccettabile!
<P>
A nome del Parlamento europeo, protesto vigorosamente contro questi metodi. Condanno con forza questo episodio, che rappresenta una violazione dei diritti umani e una denigrazione di un'istituzione democratica quale è il Parlamento europeo.
<P>
(Applausi)
<SPEAKER ID="007" NAME="Giles Chichester" AFFILIATION="PPE-DE">
(EN) Signor Presidente, in qualità di presidente della delegazione parlamentare per le relazioni con l'Australia e la Nuova Zelanda, condivido pienamente la dichiarazione appena presentata e la ringrazio. Attendo con ansia di trasmettere questo messaggio la settimana prossima, in Australia.
<SPEAKER ID="008" NAME="Presidente">
Grazie mille, onorevole Chichester.
