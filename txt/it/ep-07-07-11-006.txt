<CHAPTER ID="006">
Dichiarazione della Presidenza
<SPEAKER ID="087" NAME="Presidente">
Oggi la Corte suprema della Libia ha confermato la pena capitale pronunciata nei confronti delle cinque infermiere bulgare e del medico palestinese detenuti in Libia dal febbraio 1999, con l'accusa di avere deliberatamente infettato centinaia di bambini libici con il virus dell'HIV. Sono profondamente turbato da questa notizia, che è dolorosa per tutti e soprattutto, ovviamente, per le infermiere e il medico, nonché per i loro parenti e amici.
<P>
Ho incontrato alcuni loro familiari ad aprile e vorrei esprimere loro la solidarietà e il sostegno del Parlamento europeo in questo momento difficile. Vorrei inoltre mandare loro un messaggio di speranza. La vicenda non si conclude qui. La questione verrà ora deferita al Consiglio supremo della magistratura libico. Riteniamo che le autorità adotteranno le misure necessarie per rivedere e annullare la pena di morte, spianando la strada a una tempestiva soluzione del problema.
<P>
Ancora una volta ribadiamo la nostra fondamentale opposizione alla pena capitale, che è contraria alla dignità umana. Esprimiamo la nostra solidarietà alle vittime dell'infezione dell'HIV/AIDS all'ospedale di Bengasi. Ci appelliamo alle autorità libiche affinché diano prova di clemenza e procedano alla scarcerazione delle cinque infermiere bulgare e del medico palestinese.
<P>
(Prolungati applausi)
