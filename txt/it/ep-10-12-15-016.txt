<CHAPTER ID="016">
Una nuova strategia per l'Afghanistan (discussione)
<SPEAKER ID="539" NAME="Presidente">
L'ordine del giorno reca la relazione presentata dall'onorevole Arlacchi a nome della commissione per gli affari esteri su una nuova strategia per l'Afghanistan.
<SPEAKER ID="540" NAME="Pino Arlacchi" LANGUAGE="EN">
Signora Presidente, la relazione che oggi abbiamo preso in esame è stata approvata praticamente all'unanimità dalla commissione per gli affari esteri di questo Parlamento. È il risultato di un anno di lavoro di un gruppo che ho guidato ed è basata su ampie consultazioni a Kabul e a Bruxelles.
<P>
Questa relazione tenta di spiegare un paradosso: perché si è ottenuto così poco in Afghanistan nonostante i nove anni di impegno internazionale? Dal 2001 le operazioni militari all'interno di quel paese sono costate più di 300 miliardi di euro e diverse migliaia di vite umane; almeno altri 40 miliardi di euro sono stati spesi sul versante dell'impegno civile, per un totale che oltrepassa di 30 volte l'attuale PIL afghano.
<P>
Nonostante questo enorme sforzo, l'Afghanistan è ancora il principale produttore di stupefacenti. È ancora uno dei paesi più poveri del mondo, dove - per la maggior parte della popolazione afghana - la vita è breve, dura e brutale come lo era cinque secoli fa nel nostro continente. In Afghanistan la sola mortalità materna fa più vittime della guerra: oltre 20 000 all'anno, contro 2 300. La risposta a questo paradosso non è semplice. Occorre prendere in esame il problema dell'oppio e la forza dell'insurrezione, oltre alla fiducia nell'illusione di una rapida vittoria militare che ha dominato i primi anni della presenza internazionale. Inoltre è stata sopravvalutata la legittimità del governo centrale, così come l'efficacia degli aiuti internazionali nella ricostruzione del paese.
<P>
La relazione in esame non cerca di semplificare tutte queste questioni. Il documento accoglie la sfida nella sua globalità e tenta di suggerire nuove linee per le nostre politiche. La relazione affronta il tema dal punto di vista europeo. Ciò significa che la crisi afghana viene considerata da una prospettiva che non si limita a rispecchiare in proposito il punto di vista americano. Contano i valori e i principi europei che influenzano il modo in cui il problema afghano viene visto dai cittadini europei che, in linea di principio, non credono in una soluzione militare perché oltre 65 anni fa abbiamo abbandonato l'idea che la guerra e l'occupazione dei paesi stranieri rappresentino una buona soluzione.
<P>
L'Unione europea di oggi è costruita sull'avversione per la guerra e questa relazione riflette tale sentimento. Sulla questione specifica dell'Afghanistan, i cittadini dell'Unione sostengono energicamente un approccio civile come alternativa all'uso della forza. Il nostro approccio non è ingenuo: non è, come è stato detto, la morbidezza di Venere contro la forza di Marte. Rappresenta invece il potere della ragione e della solidarietà umana applicate ad una crisi come quella afghana che non può essere affrontata con una soluzione e una mentalità semplicistiche.
<P>
Questa relazione propone una strategia che non esclude un uso limitato dei mezzi coercitivi. La sicurezza del popolo afghano rispetto al terrorismo e ad attentati criminali è un prerequisito dello sviluppo e questo Parlamento ritiene che una combinazione di interventi di mantenimento della pace, diplomazia multilaterale, negoziati di pace locali, efficaci misure di riduzione della povertà, instaurazione di istituzioni democratiche e tutela dei diritti delle donne, rappresenti il pilastro di una nuova strategia vincente tanto in Afghanistan quanto altrove.
<P>
Spero che la strategia qui delineata venga attuata attentamente dal nuovo sistema e colgo l'occasione per invitare la baronessa Ashton ad unirsi al Parlamento in questo sforzo.
<SPEAKER ID="541" NAME="Catherine Ashton" LANGUAGE="EN">
Signora Presidente, desidero iniziare onorando la memoria di Richard Holbrooke, un diplomatico scrupoloso, un campione della pace e un uomo che ero orgogliosa di definire amico. Voglio rendere omaggio all'onorevole Arlacchi per l'esauriente relazione e per il lavoro svolto che, nel corso degli ultimi mesi, ha suscitato un proficuo dibattito in questo Parlamento. Per parte mia, non vedo l'ora nei prossimi mesi di lavorare a fondo con lui e con gli altri colleghi in Parlamento poiché stiamo entrando in quella che definirei una fase cruciale del nostro impegno in Afghanistan.
<P>
Come ha detto l'onorevole Arlacchi, i problemi affrontati dall'Afghanistan riguardano in un certo senso tutti noi. L'estremismo violento si allarga oltre la regione. La droga coltivata e prodotta in Afghanistan raggiunge le strade dell'Europa. Il nostro impegno è mosso dalla necessità di impedire che l'Afghanistan diventi un rifugio sicuro per attività terroristiche e criminali. Ma è altrettanto importante promuovere un futuro migliore, più sicuro e più prospero per il popolo afghano. Senza tutto ciò non avremo una soluzione.
<P>
In risposta a queste sfide desidero iniziare dicendo, come ho sostenuto molte volte in altre occasioni, che l'Unione europea è in Afghanistan a lungo termine. Abbiamo un programma di assistenza fino al 2013 - e ne sono certa anche oltre - e ora abbiamo elevato la base del nostro aiuto a 200 milioni di euro all'anno rispetto ai precedenti 150 milioni.
<P>
Grazie a tali finanziamenti siamo in grado di continuare a sostenere la sanità e il benessere sociale, nonché la governance e lo Stato di diritto e malgrado il fatto che le preoccupazioni per la sicurezza rimangano in primo piano nella mente di tutti noi, ritengo che abbiamo ottenuto un certo rilevante successo nei settori chiave sociali.
<P>
Ho già parlato in questa sede del settore sanitario dove, per esempio, l'80 per cento del paese dispone ora di una qualche forma di accesso all'assistenza sanitaria di base, contro un percentuale inferiore al 10 per cento del 2001. È vero altresì che gli indicatori della sanità in Afghanistan sono ancora tra i peggiori al mondo: abbiamo quindi molta strada da percorrere. Detto questo, sappiamo dai dati delle Nazioni Unite che, rispetto al 2001, ogni anno in Afghanistan muoiono 40 000 bambini in meno e ciò è dovuto al notevole miglioramento dell'assistenza prenatale.
<P>
Continuiamo inoltre a convogliare la maggior parte possibile dei nostri aiuti tramite le strutture del governo afghano in modo da garantire una leadership locale del processo di riforma. Circa il 50 per cento del nostro aiuto viene distribuito attraverso programmi nazionali oppure tramite fondi fiduciari che sostengono direttamente il governo afghano. Questo è un vantaggio per il coordinamento dei donatori, un bene per il potenziamento delle capacità locali e un fattore positivo per rafforzare la consapevolezza afghana. Ciò costituisce anche un buon esempio per molti altri donatori.
<P>
Naturalmente esistono sempre margini di miglioramento del coordinamento internazionale. Dobbiamo fare di più e dobbiamo farlo meglio. Ma considerando quanto è stato realizzato dall'Unione europea, ritengo che abbiamo compiuto reali progressi, significativamente migliorati con l'arrivo del nostro nuovo Rappresentante speciale dell'Unione europea, il capo della delegazione dell'Unione europea Vygaudas Ušackas, giunto in Afghanistan nel mese di aprile.
<P>
Il nostro messaggio politico è più coerente e stiamo rafforzando il coordinamento dei nostri sforzi di sviluppo all'interno dell'Unione europea attraverso il Piano d'azione per l'Afghanistan e il Pakistan approvato nel mese di ottobre dello scorso anno dal Consiglio dei ministri.
<P>
Il Piano d'azione allinea alle nostre priorità politiche gli strumenti utilizzati collettivamente e dai singoli Stati membri, in particolare quelle derivanti dalla Conferenza di Kabul alla quale ho preso parte nel mese di luglio.
<P>
Allineare i nostri sforzi e il nostro approccio è un aspetto fondamentale del Piano che individua le aree in cui noi, in quanto Unione europea, riteniamo che la nostra azione sia più efficace. Infatti la scorsa settimana a Bruxelles i ministri dello sviluppo dell'Unione europea sotto la mia Presidenza stavano discutendo proprio di tali questioni.
<P>
In un certo senso ciò mi porta al messaggio chiave che voglio trasmettervi oggi, vale a dire che la priorità va data alla realizzazione delle nostre strategie esistenti. Il quadro strategico è in vigore sia in campo militare sia nella sfera civile.
<P>
Insieme ai due Presidenti, ho partecipato alla riunione ISAF di Lisbona dello scorso mese, nella quale è stato concordato il trasferimento della responsabilità della sicurezza nel quadro del piano di transizione della NATO. Negli ultimi mesi ho incontrato per tre volte il generale Petraeus e, anche se resta ancora molto da fare, nutro fiducia che l'attuale strategia stia cominciando ad avere un impatto reale.
<P>
Sul versante civile abbiamo ottenuto il successo della Conferenza di Kabul. Il governo afghano merita un plauso per l'organizzazione e la cura dell'incontro nel mese di luglio. Non è stata la solita sequela di richieste e impegni dei donatori. Piuttosto, l'ordine del giorno è stato incentrato sul modo migliore per dare priorità alle nostre risorse e agli impegni assunti, convogliando i nostri sforzi in programmi nazionali concordati e sviluppati dagli afghani stessi.
<P>
Questi programmi di priorità nazionale hanno aperto la strada alla transizione in tutta una serie di settori diversi e ora dobbiamo sostenerli, il che è proprio ciò che il nostro Piano d'azione sta facendo. Sappiamo tutti che non ci può essere una soluzione militare sostenibile in Afghanistan senza un quadro civile di stabilità che possa tenere insieme il paese. Istituzioni statali più efficaci, una migliore governance, l'accesso ai servizi di base, giustizia e Stato di diritto sono importanti tanto quanto la sicurezza.
<P>
Intensificheremo quindi i nostri sforzi per consolidare la capacità afghana e collaboreremo con il loro governo per promuovere istituzioni statali efficaci e responsabili, soprattutto a livello subnazionale. In effetti, in tutte le aree in cui siamo impegnati - lo sviluppo rurale, l'applicazione della legge, la gestione delle frontiere e la lotta al traffico di stupefacenti - lavoreremo per costruire istituzioni locali afghane, mettendo l'accento sulla promozione dello Stato di diritto, della governance e della lotta alla corruzione.
<P>
Sulla questione delle istituzioni afghane, voglio concludere accennando agli impegni afghani. I nostri sforzi per lo sviluppo diverranno sostenibili solo allorquando il governo afghano diventerà più responsabile e organico. Abbiamo bisogno di incoraggiarli ad adottare una visione a lungo termine. Attualmente, una metà delle risorse umane nel paese è emarginata, eppure abbiamo visto altri esempi nel mondo in cui è fondamentale l'impegno delle donne nei processi di governance e di sviluppo. Quando lo scorso luglio ho incontrato i gruppi di donne a Kabul mi ha colpito questo potenziale non sfruttato. Si tratta di un aspetto chiave del nostro impegno in Afghanistan, sia nel sostegno politico ai parlamentari donne nel nuovo parlamento afghano sia attraverso il nostro sostegno alla partecipazione delle donne nei progetti di sviluppo locale come il noto programma di solidarietà nazionale che abbiamo finanziato attraverso la Banca mondiale a partire dal 2002.
<P>
Concludo ringraziando l'onorevole Arlacchi per aver evidenziato un gran numero di questioni importanti in questa relazione. Credo che essa giunga in un momento davvero opportuno, vista l'elevata posta in gioco per i nostri impegni sia militari sia civili.
<SPEAKER ID="542" NAME="Charles Goerens" LANGUAGE="FR">
Signora Presidente, l'Afghanistan non ha più molte scelte.
<P>
In primo luogo, lo status quo non è più un'opzione realistica dal momento che, una dopo l'altra, le forze della NATO stanno annunciando il ritiro dall'Afghanistan e tuttavia non sappiamo ancora se il paese sia in grado di garantire la propria sicurezza.
<P>
In secondo luogo, un ritorno alla situazione pre-2000 sarebbe un'alternativa? Inoltre, se creassimo una sacca per le reti terroristiche, esporremmo ancora una volta il paese a un braccio di ferro con le forze armate straniere.
<P>
In terzo luogo, il potere dovrebbe essere affidato ai talebani moderati? Non sono in grado di pronunciarmi su questa opzione, proprio come nessuno può dirci che cosa sia un talebano moderato. Chiediamolo alle donne afghane che sono emerse da un inferno e hanno appena riscoperto una certa libertà.
<P>
In quarto luogo, non ci resta che proseguire negli sforzi per consolidare quanto è stato fatto e continuare a lottare per una maggiore democrazia e un maggiore sviluppo. Il Presidente Karzai, che sta cercando di incarnare tale opzione, si scontra con un ostacolo importante, vale a dire la sua stessa persona. Finché non vi sarà un'alternativa credibile, questa è l'unica opzione che ci resta.
<SPEAKER ID="543" NAME="Ioannis Kasoulides" LANGUAGE="EN">
Signora Presidente, la nostra posizione chiave in questa relazione è la strategia anti-insurrezionale del Piano d'azione dell'Unione europea e ringrazio l'onorevole Arlacchi per averlo compreso.
<P>
Questa strategia deve avere il tempo di agire secondo il calendario fissato dal Presidente Obama, con il 2014 come scadenza per la completa afghanizzazione delle operazioni militari e di polizia. La fase finale sarà certamente politica: un accordo raggiunto attraverso negoziati con tutte le parti coinvolte nel conflitto afghano.
<P>
Il contatto con i talebani è una questione afghana ma esso dovrebbe iniziare quando i ribelli cesseranno di sentirsi in una posizione di forza. La distribuzione degli aiuti e l'uso di appaltatori privati vanno ripensati in modo da beneficiare la popolazione locale, senza pagare assolutamente tangenti ai ribelli locali per le rotte di approvvigionamento.
<P>
Accanto alla sicurezza, analoga importanza va accordata alle sostanze stupefacenti per il bene della vita dei giovani europei. Ci opponiamo decisamente al paragrafo 71 in cui si condanna l'uso dei droni che sono parte integrante della strategia di contro-insurrezione. Che penseranno i soldati europei sul campo se il Parlamento europeo condanna un'arma così efficace nella lotta contro la guerriglia? Invito i colleghi a votare contro la terza parte del paragrafo 71.
<SPEAKER ID="544" NAME="Norbert Neuser" LANGUAGE="DE">
Signora Presidente, Baronessa Ashton, l'Unione europea è impegnata in una serie di missioni in Afghanistan sulla base delle risoluzioni delle Nazioni Unite. Troppi giovani soldati europei hanno perso la vita in Afghanistan. Molti di essi sono stati gravemente feriti o sono affetti da traumi causati dalle operazioni militari. Ogni giorno migliaia di operatori umanitari civili in Europa rischiano la vita per contribuire a realizzare un futuro migliore in Afghanistan. Tutti loro e tutti noi abbiamo il diritto di sapere in che modo l'impegno europeo in Afghanistan possa essere portato a una conclusione positiva e duratura e per quanto tempo continueremo ad avere una presenza militare nel paese.
<P>
Che cosa va cambiato o migliorato e quali sono gli obiettivi della nuova strategia dell'Unione europea per l'Afghanistan? Abbiamo bisogno di compiere maggiori sforzi nel campo della ricostruzione civile. E dobbiamo finalmente occuparci della riqualificazione delle forze di polizia afghane e del sistema giudiziario. Sappiamo che non vi sarà una soluzione militare e quindi dobbiamo intensificare i nostri sforzi per giungere ad una soluzione politica del conflitto per mezzo dell'Unione europea e di una politica estera comune.
<P>
Dobbiamo mostrarci determinati e portare avanti il processo di riconciliazione interno in Afghanistan includendo i membri moderati dei talebani. Abbiamo bisogno di mettere in atto iniziative specifiche, in particolare a livello regionale, per stabilizzare la situazione. Ciò comprende, in particolare, strumenti efficaci per combattere la coltivazione e il traffico di stupefacenti. La nostra strategia prevede proposte valide. Chiediamo al governo afghano di dimostrare la propria volontà di introdurre un sistema di governance migliore ed esente dalla corruzione.
<P>
Tuttavia, la nuova strategia dell'Unione europea può avere successo solo se non gioca più un ruolo passivo ma coinvolge attivamente i paesi confinanti. Baronessa Ashton, riponiamo in lei le nostre speranze, contiamo su di lei: ha il nostro pieno sostegno.
<SPEAKER ID="545" NAME="Ivo Vajgl">
a nome del gruppo ALDE. - (SL) Signora Presidente, la ringrazio per aver menzionato l'ambasciatore Richard Holbrooke. È giusto che lo ricordiamo oggi che parliamo dell'Afghanistan, in segno di gratitudine per quanto egli ha fatto per promuovere la pace.
<P>
Per il mondo, per l'Unione europea e per tutti noi, l'Afghanistan rappresenta un problema che saremmo stati in grado di affrontare in tempi relativamente brevi e in modo efficiente se tempi e metodi fossero stati diversi. Oggi è ovvio che, esplorando altre vie, questo problema non può essere risolto con mezzi militari. Questa relazione preparata dall'onorevole Arlacchi, attento conoscitore dell'Afghanistan e dei lati oscuri della politica globale, contribuisce a rendere possibili queste altre strade. Tuttavia assistiamo ogni giorno a nuove vittime sia tra i civili che tra i militari.
<P>
La relazione fornisce un ventaglio di informazioni sulle opportunità perdute per gli investimenti, sulle irregolarità concomitanti e sugli abusi degli aiuti umanitari, sui profitti realizzati dalle reti internazionali del narcotraffico e sulle illusioni di cui sono stati oggetto i leader militari. Oggi è chiaro che la presenza di Al Qaeda in Afghanistan non è più il problema centrale. Tuttavia, è un problema che esporterà la lotta contro il terrorismo internazionale nei paesi e nelle regioni vicine fino a quando continueranno i combattimenti in Afghanistan
<P>
La relazione avverte che le soluzioni reali e di lungo termine in Afghanistan, come quelle che avvicineranno agli standard che ci sono familiari i diritti umani, la posizione delle donne e le prospettive per i bambini, saranno possibili solo se le autorità afghane, i leader religiosi e la società civile vi saranno coinvolti in modo attivo e deciso. Dobbiamo credere, più di quanto abbiamo fatto finora, che essi siano in grado di costruire una società e uno Stato su basi vicine alla loro definizione di libertà, alle loro tradizioni e ai loro valori.
<P>
Questa relazione è un valido tentativo di definire i principali problemi e le possibili soluzioni per l'Afghanistan. La relazione rappresenta un incentivo per una politica dell'Unione europea in Afghanistan che sia responsabile e creativa.
<SPEAKER ID="546" NAME="Nicole Kiil-Nielsen" LANGUAGE="FR">
Signora Presidente, Baronessa Ashton, vorrei cogliere l'occasione per ringraziare l'onorevole Arlacchi per il clima costruttivo nel quale abbiamo lavorato.
<P>
Questa relazione offre un'analisi molto onesta e molto corretta delle carenze nell'intervento internazionale in Afghanistan a partire dal 2001. Ne approviamo il messaggio fondamentale: non vi sarà alcuna soluzione militare. La guerra sta richiedendo un costo enorme. La guerra sta costando vite umane sia tra i soldati sia tra la popolazione civile e serve solo a rafforzare i talebani.
<P>
L'unica soluzione è quella politica. Quello che gli afghani si aspettano è un vero e proprio investimento nello sviluppo del loro paese, a sostegno di una buona governance e della creazione di un sistema giudiziario. Il problema dei diritti fondamentali, soprattutto dei diritti delle donne, resta irrisolto.
<P>
Il recente rapporto della missione delle Nazioni Unite in Afghanistan dimostra l'incapacità del governo afghano di garantire pienamente i diritti delle donne e delle bambine e afferma testualmente che fino a quando donne e ragazze saranno oggetto di pratiche che le umiliano, le degradano e le privano dei loro diritti, in Afghanistan si potrà progredire ben poco né lo si potrà fare in modo duraturo.
<P>
Al fine di salvaguardare i diritti delle donne afghane c'è bisogno non solo di garanzie scritte, giuridiche e costituzionali, ma soprattutto di una loro applicazione rapida e adeguata.
<P>
L'Assemblea nazionale ha poca influenza nel paese: il grosso del potere è concentrato nelle mani del Presidente Karzai. Se non è troppo tardi, le varie istituzioni e in particolare il parlamento che è stato appena eletto, devono ricevere dall'Unione europea un sostegno su cui fare affidamento per rafforzare la democrazia e lo Stato di diritto.
<SPEAKER ID="547" NAME="Struan Stevenson" LANGUAGE="EN">
Signora Presidente, nel corso dello scorso anno ho lavorato come rappresentante personale del Presidente in carica dell'OSCE Kazakstan, preparando una relazione dettagliata sui principali problemi ambientali che interessano l'Asia centrale. Le ho inviato una copia della mia relazione, Baronessa Ashton.
<P>
Una delle questioni chiave che riguardano tutta l'Asia centrale è naturalmente la questione dell'utilizzo delle acque transfrontaliere. Come sapete in Asia centrale c'è notevole e continua tensione tra le nazioni a monte e a valle per ciò che riguarda l'uso dell'acqua.
<P>
Nel corso della mia indagine è emerso tuttavia un aspetto di questo problema che ritengo sia sfuggito a molti responsabili delle decisioni in Occidente. Il pilastro dell'economia afghana è l'agricoltura e l'eventuale ricostruzione dell'economia in un Afghanistan post-bellico implica massicci investimenti nel settore agricolo, incoraggiando per esempio gli agricoltori a passare dalla coltivazione del papavero da oppio ai melograni. Il che a sua volta significherà un enorme utilizzo aggiuntivo di risorse idriche già scarse. In altre parole, contribuendo a risolvere il conflitto in corso in Afghanistan, si potrebbero inavvertitamente creare una serie di mini-Afghanistan a valle esacerbati dalla grave penuria d'acqua.
<P>
Dobbiamo fare attenzione a garantire che ogni nuovo regime di irrigazione sia adeguatamente progettato, con canali e bacini rivestiti in calcestruzzo e sistemi di irrigazione a goccia simili a quelli usati dai contadini in Spagna. Inoltre, i progetti energetici che richiedono grandi centrali idroelettriche devono essere accuratamente progettati e costruiti in modo da non creare alcuno svantaggio per gli utilizzatori dell'acqua a valle nei paesi vicini.
<SPEAKER ID="548" NAME="Joe Higgins" LANGUAGE="EN">
Signora Presidente, la guerra in Afghanistan guidata dagli Stati Uniti e dalla NATO è un disastro per gli afghani: solo nell'ultimo anno ne sono stati uccisi circa 30 000. È un disastro anche per i giovani e per le donne, costretti a unirsi e a combattere negli eserciti della NATO e degli Stati Uniti: quest'anno ne sono già stati uccisi circa 500.
<P>
Come la relazione dell'onorevole Arlacchi chiarisce molto bene, dopo nove anni la situazione economica e sociale in Afghanistan è estremamente disastrosa. Il numero di persone che vivono in povertà è aumentato drammaticamente. È uno scandalo, considerando che in tutto questo tempo 300 miliardi di dollari sono stati oscenamente dilapidati in armi di distruzione di massa e nella guerra o sprecati nella corruzione. L'invasione americana dell'Afghanistan è stata intrapresa non per portare avanti gli interessi del popolo afghano, ma gli interessi geostrategici degli Stati Uniti nell'Asia centrale che naturalmente è ricca di energia, petrolio e gas.
<P>
Le forze armate straniere devono essere ritirate e le risorse esistenti in Afghanistan dovrebbe essere tolte dalle mani del governo Karzai, dei proprietari corrotti e dei signori della guerra e affidate democraticamente alle organizzazioni dei contadini, dei lavoratori e dei poveri al fine di utilizzarle realmente e svilupparle per il bene del popolo.
<SPEAKER ID="549" NAME="Bastiaan Belder">
a nome del gruppo EFD. - (NL) Signora Presidente, in qualità di relatore incaricato di redigere la posizione dell'Unione europea in Iran, mi sono concentrato, relativamente alla risoluzione sull'Afghanistan, sul ruolo della Repubblica islamica nel teatro di guerra afghano.
<P>
Devo dire che la risoluzione affronta solo molto di sfuggita l'importante influenza dell'Iran e anche, a mio parere, con scarso realismo. Resta nel frattempo la domanda cruciale: in che modo l'Unione europea valuta l'effettiva influenza dell'Iran in Afghanistan e quali conseguenze politiche prevede in merito? Per questo motivo rivolgo tre domande all'Alto rappresentante e mi piace pensare, Baronessa Ashton, che risponderà per iscritto. Preferirei anch'io avere risposte specifiche.
<P>
1. In che misura la deportazione di massa di profughi afghani dall'Iran ha un impatto destabilizzante sulla parte occidentale dell'Afghanistan? Mi riferisco a Nimruz e ad Herat.
<P>
2. Lei condivide la posizione ufficiale afghana che l'Iran sta cercando di infiltrare terroristi stranieri nel paese sotto la copertura di tali deportazioni?
<P>
3. Che tipo di assistenza l'Unione europea sta fornendo alle autorità afghane per ricevere un gran numero di rifugiati provenienti dall'Iran, in modo da evitare che Teheran abusi politicamente di questa delicata questione umanitaria e la strumentalizzi al fine di rendere indipendente Kabul e di metterla sotto pressione politica?
<SPEAKER ID="550" NAME="Nick Griffin" AFFILIATION="NI">
- (EN) Signora Presidente, questa relazione demolisce le bugie della classe politica britannica sulla guerra in Afghanistan. Io non conosco i nomi di nessuna delle vittime innocenti di questa malvagia guerra afghana, ma so che essa non ha nulla a che fare con gli interessi britannici. E conosco i nomi dei 18 coraggiosi giovani della mia circoscrizione elettorale che, solo nell'ultimo anno, hanno pagato con la vita per questa follia.
<P>
Caporale Simon Hornby, Liverpool; maresciallo David Markland, Lancashire; soldato del reggimento reale Sean Dawson, Stalybridge; caporale Harvey Holmes, Hyde; caporale Terry Webster, Chester; soldato scelto Andrew Breeze, Manchester; marine Steven Birdsall, Warrington; marine Paul Warren, Preston; sergente Steven Darbyshire, Wigan; soldato Isaac Alex, Wirral; soldato Douglas Halliday, Wallasey; sergente maggiore Martyn Horton, Runcorn; soldato Thomas Sephton, Warrington; sergente David Monkhouse, Cumbria; geniere Darren Foster, Carlisle; soldato scelto Jordan Bancroft, Burnley; soldato del reggimento reale Darren Deady, Bolton; membro dei reggimenti della guardia Christopher Davies, Saint Helens.
<P>
Che criminale spreco di coraggiose giovani vite!
<P>
Ovviamente non è affare dell'Unione europea quali guerre la Gran Bretagna debba o non debba combattere. Spetta al popolo britannico e ai nostri rappresentanti eletti nel Parlamento di Westminster decidere, così come starà a noi decidere, un bel giorno, di mettere i signori Blair, Brown e Cameron sotto processo per crimini di guerra perché l'Afghanistan, proprio come l'Iraq, è una guerra criminale.
<SPEAKER ID="551" NAME="Mario Mauro" AFFILIATION="PPE">
Signora Presidente, onorevoli colleghi, condivido con il relatore l'idea che gli enormi problemi che permangono oggi in Afghanistan chiedono di essere affrontati secondo una logica nuova, cioè con una diversa definizione delle priorità rispetto a quanto fatto finora.
<P>
Condivido anche il compiacimento per il fatto che il Presidente afghano Karzai abbia fissato l'obiettivo del 2014 come inizio del periodo in cui soltanto le forze di sicurezza nazionali afghane condurranno le operazioni militari delle varie province, nonché dell'impegno assunto dal governo afghano di giungere gradualmente all'esercizio della piena autorità sulla propria sicurezza.
<P>
Tutto questo, però, non deve significare un abbandono della causa afghana da parte della comunità internazionale. La collaborazione con l'Afghanistan deve essere invece rafforzata sotto ogni aspetto, innanzi tutto dobbiamo promuovere gli investimenti nell'economia perché significherebbe davvero investire nella stabilità del paese. Questo deve essere fatto nel modo giusto, vale adire stabilendo un modello di cooperazione basato sul dialogo inclusivo di realtà sociali e istituzioni locali.
<P>
Ma la questione primaria, come espresso correttamente nella relazione, è il fatto che non vi può essere stabilità o pace in Afghanistan senza che lo Stato garantisca innanzi tutto la sicurezza dei suoi cittadini e assuma le proprie responsabilità.
<P>
In questo senso, invito il relatore a rivedere se possibile, magari attraverso un emendamento orale, il passaggio sull'utilizzo dei droni sul terreno, cioè in chiave operativa, nel senso che un conto è dire "È vietato usare i droni", un altro "Limitiamo il più possibile l'utilizzo di questa strumentazione tecnologica" per non colpire magari la popolazione civile. Veniamoci incontro, credo che il relatore abbia la sensibilità e gli strumenti per farlo. Noi volentieri lo sosterremmo in questo senso.
<SPEAKER ID="552" NAME="Kristian Vigenin" AFFILIATION="S&amp;D">
(BG) Signora Presidente, quella che stiamo discutendo oggi è probabilmente una delle più importanti relazioni in materia di politica estera e di sicurezza per il 2010. Desidero congratularmi con l'onorevole Arlacchi per il suo impegno e per i risultati raggiunti. Siamo in grado di giudicare i risultati della nostra attuale politica in Afghanistan dai dati scandalosi sull'aumento della mortalità infantile, sulla diminuzione della speranza di vita e sulla crescita dell'analfabetismo e della povertà. In confronto, cinque giorni di guerra costano quanto servirebbe per eliminare la povertà, e una settimana di guerra ha lo stesso costo di 6 000 scuole. Sono consapevole che confronti di questo tipo non sono semplici ma ci danno un'idea del dilemma in cui attualmente ci troviamo. Allo stesso tempo, numerosi rapporti hanno evidenziato gravi carenze, appropriazioni indebite e corruzione nella distribuzione degli aiuti internazionali. Dal 2002, l'Unione europea e i suoi Stati membri hanno versato da soli oltre 8 miliardi di euro senza alcun risultato tangibile.
<P>
Non meno allarmante è il fatto che la selezione e la formazione delle reclute della polizia afghana non soddisfi neppure i requisiti minimi: il 90 per cento delle forze di polizia è costituito da analfabeti e un quinto è tossicodipendente. Dico questo perché non si può parlare di una nuova strategia per l'Afghanistan se non apriamo gli occhi di fronte alla realtà dei fatti. Non ci sono soluzioni o ricette facili ma invitiamo tutti a essere consapevoli che l'unica soluzione è quella politica, una soluzione che sottolinei un forte impegno con le istituzioni e i cittadini afghani per lo sviluppo del loro paese, che avrà un effetto a lungo termine creando i solidi prerequisiti per arrestare la produzione di oppio ed eliminare la povertà.
<SPEAKER ID="553" NAME="Carl Haglund" AFFILIATION="ALDE">
(SV) Signora Presidente, desidero iniziare ringraziando l'onorevole Arlacchi che ha svolto un ottimo lavoro su questa strategia. Penso che sia una dimostrazione eccellente delle sfide che dobbiamo affrontare ma anche degli errori che abbiamo commesso finora. Mi auguro che si possa imparare da questo documento al fine di migliorare il nostro operato in Afghanistan.
<P>
Ci sono alcuni elementi che vale la pena considerare in modo più dettagliato. In primo luogo c'è l'idea un po' radicale, ma in realtà importante, di intraprendere seri colloqui con i cosiddetti "talebani moderati”. Questa è sicuramente l'unica soluzione. Allo stesso tempo, ritengo che molti di noi avrebbero difficoltà a definire esattamente che cosa e chi sia, in realtà, un membro moderato dei talebani. Credo quindi vi siano le ragioni per tenere un dibattito su tale questione e penso che i recenti accadimenti abbiano dimostrato quanto la questione sia poco chiara per tutti noi.
<P>
Un'altro problema che vorrei affrontare è quello degli aiuti economici e della modalità di svilupparli. Ritengo che sia un cambiamento positivo cominciare ad avere il coraggio di convogliarli in futuro attraverso il bilancio del governo afghano. Dopo tutto, questo è probabilmente l'unico modo per affrontare la questione, anche se penso che si debba farlo con la dovuta cautela. Abbiamo anche necessità di dimostrare agli elettori dei nostri Stati membri che stiamo monitorando questo aspetto e che l'abuso degli aiuti non sarà troppo significativo.
<P>
Ultimo ma non meno importante, ritengo sia positivo che venga menzionato il ruolo del Pakistan che riveste un'importanza vitale. Penso che al proposito siamo tutti d'accordo e la comunità internazionale deve svolgere un ruolo importante nell'esercitare pressioni sul Pakistan per fare ciò che deve essere fatto.
<P>
Infine, vorrei dire che provengo da un paese in cui, allo stato attuale, il dibattito sull'Afghanistan si concentra escusivamente sull'opportunità o meno della presenza delle truppe finlandesi, il che non è particolarmente costruttivo. Non c'è discussione sul merito della questione, ma solo sulla presenza delle truppe nel paese. Lo stesso ad esempio vale per il nostro vicino, la Svezia; ecco perchè iniziative come questa seria strategia offrono un valido contributo al dibattito futuro.
<SPEAKER ID="554" NAME="Ryszard Czarnecki" AFFILIATION="ECR">
(PL) Signora Presidente, quattro anni fa ero osservatore durante le elezioni per l'Autorità palestinese, non so se mi spiego. Ricordo l'illusoria opinione di una delle personalità di maggior spicco del Parlamento europeo che all'epoca mi disse che quelli di Hamas sono gente sostanzialmente bella, colta e simpatica e che forse dovremmo negoziare con loro. Oggi, sento fare discorsi analoghi, sento dire che forse dovremmo negoziare con i talebani moderati. Sorge però spontanea una domanda: chi sono i talebani moderati, non è forse questo un concetto troppo flessibile? Stiamo attenti prima di adottare una tale linea di condotta.
<P>
È evidente che un gran numero di soldati sono stati uccisi in Afghanistan, compresi i soldati del mio paese, la Polonia: troppi di questi soldati sono stati uccisi, la nostra strategia sta costando troppo e anche quella della NATO è discutibile. Non voglio richiare di perdere quanto di positivo è stato sin qui conseguito ma esprimo un chiaro monito rispetto a un dialogo con persone che in realtà hanno obiettivi completamente diversi dai nostri.
<SPEAKER ID="555" NAME="Philippe Juvin" AFFILIATION="PPE">
(FR) Signora Presidente, mi rendo conto che l'onorevole Arlacchi conosce bene l'Afghanistan. Tra i membri di questo Parlamento è probabilmente uno di quelli che meglio conoscono questo paese e questa complessa regione.
<P>
Tuttavia, ad esser chiari, questo testo nella sua forma attuale pone un serio problema. Non sono d'accordo con tutti i colleghi che sono contenti di questo testo e se ne compiacciono. E vi dirò il perché.
<P>
Trovo che questo testo abbia in primo luogo la grave lacuna di voler a tutti i costi rendere noi occidentali responsabili dei mali che sta vivendo l'Afghanistan. Vi farò tre esempi. In primo luogo, l'onorevole Arlacchi scrive che le condizioni di salute sono peggiorate, quasi per caso, a partire dal momento che siamo arrivati lì. Ciò è sorprendente. La baronessa Ashton ha dichiarato esattamente il contrario. Nessuno se ne è accorto.
<P>
Il secondo punto è che nel considerando B, leggetelo onorevoli colleghi, le forze occidentali vengono definite forze di occupazione. Gli Stati membri in questa Assemblea che hanno vissuto le occupazioni sanno cosa significhi una termine simile.
<P>
Il terzo punto, a proposito del paragrafo 71, riguarda la questione dei droni: onorevoli colleghi, due anni fa ero ufficiale in Afghanistan come medico militare. Ho curato soldati tedeschi, inglesi, polacchi, italiani, francesi e soldati alleati afghani. Ho curato anche i talebani. Posso dirvi che se domani dicessimo ai nostri soldati: "Non potete utilizzare i droni”, equivarrebbe a dire loro: "Scontratevi con il nemico, rischiate”. Non so se sia nostra responsabilità in quanto politici dire una cosa simile ai nostri uomini.
<P>
Non sto sottovalutando la complessità della situazione. So che la guerra è crudele, ma dobbiamo, credo, mettere fine a questo antimilitarismo, a questo anti-americanismo semplicistico, a questa autoflagellazione delle forze occidentali che le trasforma nella fonte di tutti i mali afghani.
<P>
Ritengo, onorevoli colleghi, che la questione stia in termini ben più semplici. Il nemico sono i talebani, non gli americani nè le forze occidentali. Tutto ciò è molto complesso ma dobbiamo stare attenti a come presentare le cose.
<SPEAKER ID="556" NAME="Thijs Berman" AFFILIATION="S&amp;D">
(EN) Signora Presidente, desidero unirmi alla baronessa Ashton nel rendere omaggio a Richard Holbrooke. L'ho ammirato per Dayton, l'ho incontrato una sola volta durante un'affascinante cena a Bruxelles e ne sono rimasto molto colpito.
<P>
(NL) Signora Presidente, nessuna strategia che sia principalmente di carattere militare ha una ben che minima possibilità di successo in Afghanistan. Il numero delle nostre truppe in loco è cresciuto da 20 000 nel 2001 a 150 000 e tuttavia oggi l'insicurezza è solo aumentata.
<P>
Assistiamo a un maggior numero di vittime tra i civili, a più soldati uccisi e a un esercito di coalizione che, non me ne voglia il collega Juvin, viene ora considerato da un numero crescente di afghani come una vera forza di occupazione
<P>
La strategia dovrebbe concentrarsi sulla ricostruzione del paese, sul governo locale, sulla magistratura, sull'istruzione, sulla sanità (e ciò comprende le donne) sullo sviluppo rurale ma non sull'oppio. La coalizione deve prendere sul serio i propri principi. Abbiamo sentito alcune belle parole sulla lotta contro la corruzione, ma nulla è stato fatto circa la corruzione dentro e intorno al palazzo presidenziale. Ciò delude gli afghani e deve cambiare.
<P>
Gli sforzi della polizia afghana contro la corruzione dovrebbero essere potenziati dall'Unione europea che deve mettersi al lavoro istituendo pubblici ministeri. L'Afghanistan non può fare a meno di un'amministrazione affidabile.
<SPEAKER ID="558" NAME="Zbigniew Ziobro" AFFILIATION="ECR">
(PL) Signora Presidente, non sarà possibile mettere in atto un efficace programma di assistenza per l'Afghanistan senza stabilizzare la sua situazione interna. Il pilastro principale di queste misure deve essere quello di garantire la sicurezza e la vittoria nella lotta contro le forze ribelli. A questo scopo è necessario aumentare l'impegno degli Stati europei nel quadro della missione NATO e consolidare le forze di Europol che, come sappiamo, non hanno ancora raggiunto la consistenza numerica annunciata. È altresì essenziale isolare le forze dei talebani dalle loro basi in Pakistan e a Peshawar.
<P>
Nelle sue relazioni, il Dipartimento di Stato americano ha evidenziato come una significativa fonte di finanziamento per le operazioni della guerriglia provenga dal traffico di stupefacenti. Questo è un altro settore di intervento dell'Unione europea che dovrebbe aumentare i fondi disponibili per incoraggiare gli agricoltori ad abbandonare la coltivazione del papavero. Non ritengo valida l'idea della relazione di sostenere il programma del generale Petraeus. I fondi dovrebbero essere messi a disposizione su base regionale ma l'autorità deve rimanere centrale. Ulteriori bruschi mutamenti in Afghanistan potrebbero portare a una "somalizzazione” del Paese e a una sua frammentazione fra tribù in lotta.
<SPEAKER ID="559" NAME="Marietta Giannakou" AFFILIATION="PPE">
(EL) Signora Presidente, la condizione dell'Afghanistan è un tema di grande interesse per la comunità internazionale, non solo perché vi si trovano delle forze in armi, ma anche perché le forze dispiegate attualmente e quelle che lo saranno in futuro lanceranno attacchi terroristici e creeranno problemi per la comunità internazionale. La verità, e noi dovremmo accettarla, è che in Afghanistan forze come queste, fondamentaliste e terroristiche, esistono sin dal XIV secolo.
<P>
Baronessa Ashton, ventiquattro anni fa questo Parlamento ha votato una relazione della commissione d'inchiesta sugli stupefacenti che contiene una sezione speciale dedicata all'Afghanistan e le previsioni sulla situazione attuale, purtroppo, si sono avverate. Il problema della droga non può essere eliminato con le coltivazioni. Il programma agricolo delle Nazioni Unite è fallito all'atto pratico. L'oppio proveniente dall'Afghanistan e che gli specialisti considerano il migliore, finanzia tutte le attività in Afghanistan, in Pakistan e altrove.
<P>
Deve pertanto essere eliminato ma, soprattutto, come è stato detto, sono necessari impegni per lo sviluppo, sforzi in ambito sanitario e per la riduzione della mortalità infantile: in altre parole, abbiamo bisogno di sottoporre a queste persone un modello che gradiscano, apprezzino e richiedano per la qualità della loro vita futura, un modello che possano integrare nel loro ideale di vita. Naturalmente, un modello come questo aiuterà le donne, perché la condizione in cui sono ridotte le donne talebane rappresenta un problema enorme. Nei paesi musulmani le donne si trovano già in una situazione terribile e sottoposte a una tremenda pressione. Qui le cose vanno anche peggio. L'Unione europea deve restare, Baronessa Ashton, e il suo intervento deve essere continuo e mantenere i propri connotati europei così come lei stessa ha affermato.
<SPEAKER ID="560" NAME="Ana Gomes" AFFILIATION="S&amp;D">
(PT) Signora Presidente, Richard Holbrooke, al quale anch'io rivolgo un sincero tributo, ha detto prima di morire che dobbiamo porre fine alla guerra in Afghanistan. Il fatto è che questo paese è di vitale importanza per la sicurezza europea e globale ed è per questa ragione, come ha chiarito molto efficacemente la relazione dell'onorevole Arlacchi, che dobbiamo correggere i grandi errori commessi investendo nell'"afghanizzazione” e mettere invece al primo posto la sicurezza umana del popolo afghano, il che comporta la responsabilità della protezione da parte delle forze straniere presenti.
<P>
Non lasciamoci ingannare: non possono essere i corrotti signori della guerra, screditati agli occhi della popolazione, a edificare lo Stato di diritto e le istituzioni democratiche. Porre fine alla guerra in Afghanistan dipende anche dal controllo che il governo democraticamente eletto ha sulla forza militare del vicino Pakistan, una potenza nucleare ai margini del trattato di non proliferazione (TNP). Se, per quanto riguarda tali questioni politiche fondamentali, gli europei all'interno dell'Unione Europea e la NATO smetteranno di nascondere la testa sotto la sabbia, potranno contribuire a porre fine alla guerra in Afghanistan e anche alla discesa agli inferi in Pakistan.
<SPEAKER ID="561" NAME="Carlo Fidanza" AFFILIATION="PPE">
Signora Presidente, onorevoli colleghi, mi associo anch'io al ricordo di Richard Holbrook.
<P>
È indubbio che se questa relazione fosse spettata al mio gruppo politico, l'approccio sarebbe stato molto diverso da quello seguito dall'onorevole Arlacchi, che pure ringrazio per la passione con cui da tempo segue il dossier "Afghanistan".
<P>
Si tratta di una relazione che oggi, grazie anche ai numerosi e qualificanti emendamenti presentati dal nostro gruppo politico, si presenta come meno ideologica e in grado di riconoscere certamente le criticità riscontrate in questi nove anni, ma anche di riconoscere le positività e le linee di sviluppo più efficaci da seguire per contribuire a una riappropriazione piena di sovranità da parte delle autorità afghane.
<P>
Se è vero che da sola una risposta militare non può bastare, dobbiamo però ancora una volta ribadire con forza, da un lato, che negli ultimi mesi si sono registrati significativi successi militari - pensiamo alle operazioni nelle zone di Almando e di Kandahar - e, dall'altro, che una maggiore incisività contro gli insorgens è una premessa indispensabile per indurre a più miti consigli le formazioni talebane che vorremmo portare ai tavoli della trattativa.
<P>
Questo impegno militare, e con esso il sacrificio di migliaia di giovani soldati del contingente ISAF - tra loro molti europei, anche molti ragazzi del mio paese - lo dobbiamo rivendicare con orgoglio, perché non è un impegno soltanto militare ma è anche un impegno per la ricostruzione: noi in quelle terre sfortunate stiamo portando scuole, ponti e opere civili che servono allo sviluppo di questa terra martoriata.
<P>
In questo senso, nonostante i compromessi raggiunti, credo che nella relazione permangano ancora alcuni punti di criticità, in particolar modo quello già sottolineato riguardante l'utilizzo dei droni. Credo sia un grave errore privarci in maniera acritica della possibilità di utilizzare questo strumento che si sta rivelando molto utile soprattutto in alcune zone del nord-est del paese, in cui più difficile è scovare e sconfiggere le milizie talebane.
<P>
Auspico che su questo ci sia un ripensamento da parte del relatore, altrimenti mi unirò al voto del mio gruppo, che voterà contro la relazione.
<SPEAKER ID="562" NAME="Zoran Thaler" AFFILIATION="S&amp;D">
(SL) Signora Presidente, desidero congratularmi con l'onorevole Arlacchi per la sua coraggiosa relazione.
<P>
Oggi, mentre giustamente ricordiamo il diplomatico Holbrooke e quello che ha fatto per la pace, specialmente nei Balcani, permettetemi di citare la sua dichiarazione sui fondi spesi per la lotta al traffico degli stupefacenti in Afghanistan (1,61 miliardi di dollari). Cito:
<P>
(EN) "Il programma più inutile e inefficace che ho visto nell'ambito dell'attività di governo e al di fuori di essa”.
<P>
(SL) Fine della citazione.
<P>
È molto simile a quanto è accaduto in questi sventurati dieci anni di guerra in Afghanistan. Non ho tempo di addentrarmi sul perché siamo caduti nella trappola di Bush, ma è un dato di fatto che i nostri cittadini si aspettano che noi poniamo finalmente termine a questa follia costataci oltre 300 miliardi di euro e innumerevoli vite umane. Nel 2001 alcuni erano troppo ansiosi di andare in guerra ma adesso è giunto il momento di correre il difficile rischio della pace. I nostri cittadini si aspettano che lo facciamo. Si aspettano anche una soluzione politica e vogliono che si riponga meno fiducia in una soluzione militare.
<SPEAKER ID="565" NAME="Elena Băsescu" AFFILIATION="PPE">
(RO) Signora Presidente, sono lieta che i gruppi politici in seno alla commissione per gli affari esteri abbiano raggiunto un consenso su questa relazione. Il testo risultante è molto più convincente rispetto alla proposta iniziale.
<P>
Dopo nove anni di intervento internazionale la situazione in Afghanistan richiede ancora notevoli miglioramenti. Gli indicatori socio-economici e di sicurezza non sono visibilmente migliorati e spesso le decisioni sono state prese senza sufficiente coinvolgimento afghano. Ecco perché ritengo che non manchino né un quadro generale né gli strumenti. In realtà, abbiamo bisogno di un piano strategico, in linea con gli impegni assunti in Afghanistan. L'Unione europea deve assumere il proprio ruolo a fianco della NATO nel condurre uno sforzo internazionale che abbia lo scopo di trattare l'Afghanistan come uno Stato sovrano. Devo sottolineare che l'unica soluzione politica e diplomatica è quella di aumentare il coinvolgimento del governo afghano. A questo proposito, penso che uno degli elementi chiave della relazione sia il sostegno espresso alla nuova strategia anti-insurrezionale.
<P>
Il vertice di Lisbona ha delineato il passaggio alla fase di transizione, che comprende il graduale trasferimento delle responsabilità per la sicurezza alle forze afghane entro il 2014. In linea con l'impegno assunto fin dall'inizio della missione, il mio paese non ritirerà le proprie truppe fino a quando il territorio afghano non sarà completamente sicuro. Devo anche menzionare in questa sede l'importante contributo da parte della Russia che ha permesso che le nostre truppe e le nostre attrezzature transitassero sul suo territorio.
<P>
Desidero concludere sottolineando la necessità, una volta avviata la transizione, che le truppe ISAF che completeranno l'operazione siano trasferite in quelle aree in cui la sicurezza continuerà a rimanere incerta. Questa misura è di fondamentale importanza per le truppe rumene di stanza nel sud dell'Afghanistan. La regione resterà instabile nonostante i successi conseguiti dalle operazioni ISAF.
<SPEAKER ID="567" NAME="Cristian Dan Preda" AFFILIATION="PPE">
(RO) Signora Presidente, innanzi tutto condivido il parere espresso in precedenza dal collega Juvin e vorrei iniziare il mio intervento esprimendo rammarico per il fatto che la relazione non contenga nel titolo l'espressione "Unione europea”. Non credo che dobbiamo parlare a nome della comunità mondiale ma solo a nome dell'Unione europea. Ho quindi cercato di evidenziare anche questo aspetto negli emendamenti che ho presentato. Ovviamente, ciò non significa che dobbiamo ignorare la cooperazione con i nostri alleati e in particolare, come ha detto il collega Juvin, con gli Stati Uniti.
<P>
Non ritengo che al momento vi sia alcuna necessità di concentrarci su una strategia completamente nuova. Credo che sia meglio attuare la visione strategica assunta due anni fa durante il vertice NATO di Bucarest. A questo proposito, non penso che si tratti di elaborare una nuova strategia ma di essere coerenti con quella visione strategica.
<P>
D'altra parte, dobbiamo certamente riconoscere gli errori che sono stati fatti in Afghanistan dalla coalizione militare e imparare da essi. Dobbiamo peraltro evitare di cadere nella trappola di considerare la situazione pre-intervento secondo un'ottica ottimistica. Come è già stato sottolineato, è importante rimarcare che uno degli obiettivi principali della nostra strategia in Afghanistan è quello di eliminare i gruppi talebani da questo paese.
<P>
Tuttavia, dobbiamo anche sottolineare gli aspetti positivi dell'intervento e in particolare del piano del generale Petraeus. Oggi l'Afghanistan è un paese in cui le donne godono di maggiori diritti, più bambini vanno a scuola, si aprono più cantieri e si costruiscono più strade: tutto ciò può essere riconducibile al modo in cui ci siamo comportati in questo paese. L'integrazione di misure civili, come i programmi di istruzione, i programmi per eliminare la povertà e quelli per la ricostruzione e lo sviluppo rappresentano un passo fondamentale per salvaguardare la pace in Afghanistan.
<P>
Infine, vorrei sottolineare la necessità della visione pragmatica proposta dal mio gruppo politico. Non dimentichiamo che alla relazione Arlacchi sono stati apportati più di 400 emendamenti.
<SPEAKER ID="568" NAME="Marielle De Sarnez" AFFILIATION="ALDE">
(FR) Signora Presidente, vorrei dire brevemente tre cose.
<P>
In primo luogo, contrariamente a quanto è stato affermato, ritengo che l'Unione europea debba avere una propria strategia. In Afghanistan abbiamo impegnato uomini, soldati e truppe: disponiamo di risorse, ingenti risorse che abbiamo messo a disposizione e dobbiamo avere un nostro punto di vista in merito.
<P>
In secondo luogo, ritengo assolutamente necessario che il denaro della comunità internazionale vada a favore degli afghani. Purtroppo per 10 anni non è stato così ed è qualcosa a cui ogni giorno possiamo assistere sul campo. Penso che questa sia probabilmente responsabilità delle ONG e delle organizzazioni umanitarie. Tuttavia, e la relazione forse non lo afferma a sufficienza, è dovuto anche in gran parte, temo, alla corruzione del governo e di un governo che, va detto, non è né corretto né molto efficace.
<P>
In terzo luogo, c'è la questione del dialogo politico che, va detto, si è cercato di perseguire con i talebani per un certo numero di anni. Non è una novità. Personalmente, lo ritengo necessario anche se credo che sarà molto difficile attuarlo in quanto sarà naturalmente molto complicato intrattenere un dialogo nel momento in cui ci troviamo in una posizione di debolezza sul terreno e il ritiro delle truppe è in fase avanzata.
<SPEAKER ID="569" NAME="Giovanni Collino" AFFILIATION="PPE">
Signora Presidente, onorevoli colleghi, grazie all'approvazione di diversi emendamenti, siamo d'accordo con la relazione dell'onorevole Arlacchi e con le priorità che sono state evidenziate nella relazione per il futuro sviluppo dell'Afghanistan, in particolare un regime di trasparenza degli aiuti finanziari, la formazione delle forze di polizia interna e la lotta contro il traffico di droga e il coordinamento degli aiuti internazionali rappresentano i punti essenziali di una strategia politica e militare che si è ulteriormente rafforzata.
<P>
È importante sottolineare ancora una volta la necessità di assicurare il controllo e la stabilizzazione del territorio, affinché venga indebolita l'azione delle formazioni talebane, questo per dar vita ai processi di pace. Concludo sottolineando il contributo che il gruppo del PPE ha dato per arrivare a un testo condiviso; infine voglio rendere omaggio all'azione e al sacrificio dei militari del contingente multinazionale ISAF per la loro presenza sul territorio in difesa della libertà e delle popolazioni locali.
<SPEAKER ID="570" NAME="Katarína Neveďalová" AFFILIATION="S&amp;D">
- (SK) Signora Presidente, a mio parere, gli eserciti non possono portare pace e prosperità, e questo vale anche per l'Afghanistan.
<P>
Dovremmo riflettere sul fatto che, nonostante alcuni dei nostri colleghi, soprattutto del PPE, si preoccupino se daremo sostegno a un certo tipo di aeromobile (non sono un'esperta militare e non ho idea di cosa tratti tale dibattito) io ritengo che dovremmo prestare molta più attenzione a quanto dice l'onorevole Arlacchi in questa relazione giacché è molto importante. Si sta parlando della situazione delle donne e dei bambini in quel paese. Dovremmo sicuramente concentrarci maggiormente sul sostegno alla non discriminazione nei confronti delle donne e sulla lotta contro la discriminazione. Dobbiamo altresì concentrarci, per esempio, sul fatto che molti bambini in Afghanistan non hanno la possibilità di andare a scuola e che molti vivono al di sotto della soglia di povertà.
<P>
A mio parere, se non riusciamo a sostenere progetti in materia di istruzione e salute, e se continuiamo a investire in soluzioni militari per questo conflitto, non arriveremo da nessuna parte.
<SPEAKER ID="571" NAME="Andrew Henry William Brons" AFFILIATION="NI">
- (EN) Signora Presidente, la relazione dell'onorevole Arlacchi è ben dettagliata e ricca di informazioni. La mia lieve critica è che sembra lamentarsi che l'Afghanistan non sia una democrazia liberale gestita da una coalizione di liberali verdi e democratici di Brighton.
<P>
L'orribile vicenda dell'Afghanistan ha comportato la morte di 346 soldati britannici, di molti altri soldati alleati e di migliaia di afghani innocenti. Durante questo periodo la mortalità infantile e materna è salita alle stelle e l'aspettativa di vita è diminuita. Egli ci dice che nel 2001 non veniva coltivato il papavero in Afghanistan, mentre adesso, dopo nove anni di conflitto e di influenza alleati, l'Afghanistan fornisce oltre il 90 per cento dell'eroina in Europa.
<P>
Sottolineare che vi è una certa discriminazione contro le donne significa affrontare le cose in modo un po' sproporzionato. La risposta è sostenere le nostre truppe fermando la guerra e riportarle a casa per proteggere invece la nostra gente da terroristi di importazione ma cresciuti in loco.
<SPEAKER ID="572" NAME="Norica Nicolai" AFFILIATION="ALDE">
(RO) Signora Presidente, anche se le donne e i bambini sono senza dubbio un tema importante, ciò che conta però nella relazione dell'onorevole Arlacchi è la sua chiarezza, nel senso che essa ci presenta la legittimità dell'intervento internazionale in Afghanistan e non lo mette in discussione. Tuttavia, discutere l'efficacia di tale intervento è un passo normale e politicamente responsabile in quanto, sentimentalismi a parte, un intervento della durata di 10 anni può sicuramente gettare un'ombra sull'efficacia della decisione politica assunta al proposito. Ritengo che ognuno di noi abbia la responsabilità di fronte ai propri elettori di trovare una risposta a questa domanda.
<P>
Apprezzo la chiarezza di questa relazione anche perché affronta questioni che noi in genere evitiamo di discutere per una serie di motivi. Credo si tratti di una relazione che si limita a fornire un punto di partenza. Dobbiamo avere il coraggio di effettuare analisi periodiche e di valutare le nostre azioni, ammettere dove e quando abbiamo commesso errori e trovare altre soluzioni. Questo è ciò che significa agire responsabilmente e democraticamente.
<SPEAKER ID="573" NAME="Jaroslav Paška" AFFILIATION="EFD">
- (SK) Signora Presidente, sappiamo per esperienza che l'aiuto tramite un intervento esterno funziona se lo sostiene la maggioranza della popolazione. Dopo anni di intervento in Afghanistan, constatiamo che gli afghani non ci comprendono, non vogliono il nostro aiuto e non capiscono la nostra civiltà e i nostri valori culturali.
<P>
Secondo un proverbio in Slovacchia, chi non accetta consigli non può essere aiutato. Non voglio dire che gli afghani non possono essere aiutati, ma non posso votare a favore di metodi che sono esplicitamente forti e violenti. Dobbiamo soprattutto concentrarci su come cambiare il nostro aiuto e su come strutturarlo in modo che soddisfi i bisogni del popolo afghano.
<P>
Credo che sia davvero necessario ritirare gradualmente le nostre forze armate e consegnare il potere all'amministrazione locale, ai politici locali e poi aiutare la gente dell'Afghanistan attraverso i politici locali, in modo che essi possano identificare i valori della nostra civiltà e comprenderci: allora forse saranno disposti ad accettare il nostro aiuto e in grado di farlo.
<SPEAKER ID="574" NAME="Ioan Mircea Paşcu" AFFILIATION="S&amp;D">
- (EN) Signora Presidente, il nostro impegno per un autogoverno stabile in Afghanistan che non trasformi nuovamente il paese in un santuario del terrorismo, è forte e a lungo termine, ribadito sia dall'Unione europea sia dalla NATO. Tuttavia, proprio perché il nostro impegno è a lungo termine, vorrei individuare almeno tre grandi sfide.
<P>
La prima è che il modello di Stato che forniamo per l'Afghanistan non si adatta alla sua tradizione. Gli afghani devono adeguarsi e noi dobbiamo fare lo stesso aiutandoli a conseguire un modello statuale realizzabile che combini la modernità e la tradizione afghana.
<P>
La seconda sfida è che la situazione della sicurezza potrebbe continuare a richiedere il nostro coinvolgimento militare internazionale oltre il 2014, quando gli afghani assumeranno il controllo. Dovremmo essere seriamente preparati a prendere in considerazione una proroga di tale scadenza o ad affrontarne le conseguenze.
<P>
Infine, la terza sfida ci deriverà dal mettere alla prova la pazienza dei nostri cittadini: potrebbero costringerci ad accelerare il nostro attuale calendario per evitare l'alternativa di limitarsi a dichiarare vittoria e tornare a casa, cosa che minerebbe la nostra credibilità.
<SPEAKER ID="575" NAME="Catherine Ashton">
Vicepresidente della Commissione/Alto rappresentante dell'Unione per gli affari esteri e la politica di sicurezza. - (EN) Signora Presidente, mi limiterò a fare un paio di considerazioni conclusive.
<P>
Prima di tutto intendo ringraziare il Parlamento europeo per questo dibattito interessante e diversificato, e mi congratulo per il costante interesse e l'energia che avete profuso nel nostro impegno in Afghanistan. Ciò è ben dimostrato dalla discussione di oggi.
<P>
Come ho detto all'inizio, ritengo che l'Afghanistan sia importante per tutti noi e per i nostri cittadini, e che l'Unione europea debba giustamente svolgere un ruolo chiave. Spero di aver enunciato all'inizio le priorità e i piani per i prossimi anni, laddove ho anche riconosciuto l'equilibrio che va raggiunto tra le risorse fatte pervenire per il tramite del governo afghano e la riconosciuta necessità di combattere la corruzione, al fine di salvaguardare le risorse di cui disponiamo.
<P>
Continuiamo ad impegnarci in settori chiave: la sanità (come ho accennato), la polizia, la giustizia, lo sviluppo rurale, il governo sub-nazionale e, naturalmente, lo Stato di diritto. Inoltre, come ho evidenziato, tutti questi programmi devono garantire la costruzione di competenze nelle strutture locali afghane e continuare a sostenere le priorità del governo nella lotta contro l'industria della droga e nel contrasto alla corruzione.
<P>
Ho anche sottolineato nel mio intervento l'importanza di impegnare e coinvolgere le donne a tutti i livelli della società afghana e di fatto nelle strutture politiche. Ho preso atto della relazione dell'onorevole Stevenson e concordo sul fatto che che l'acqua e l'irrigazione, come in tante parti del mondo, rappresentano sempre più un problema.
<P>
Onorevole Belder, prometto che le risponderò per iscritto come ha richiesto espressamente.
<P>
Concludo ringraziando ancora l'onorevole Arlacchi per la relazione. Auspico di poter continuare la discussione sui punti chiave della relazione spingendoci, se possibile, anche oltre. Concludo associandomi a quanto è stato detto a proposito dell'ambasciatore Richard Holbrooke ricordando che le sue ultime parole, prima di affrontare l'ultimo intervento chirurgico, sono state rivolte all'Afghanistan. Era da lui comportarsi così. Mi mancherà molto.
<SPEAKER ID="576" NAME="Pino Arlacchi">
relatore. - (EN) Signora Presidente, questa è stata una discussione estremamente interessante e vivace. Desidero fare solo un paio di osservazioni.
<P>
La prima è che sono molto lieto che non sia stata mossa alcuna critica su nessuno dei quattro punti principali della relazione. La relazione chiedeva la riforma degli aiuti internazionali, l'eliminazione della coltivazione del papavero da oppio, un migliore coordinamento della formazione della polizia e il sostegno al processo di pace. Tutte le osservazioni hanno riguardato altre questioni e sono felice che, dopo un anno di discussioni in seno alla commissione per gli affari esteri, i colleghi abbiano confermato il loro sostegno alla struttura della relazione che non è "la relazione Arlacchi”. A seguito della sua approvazione da parte della commissione per gli affari esteri, questa è la relazione della commissione parlamentare approvata quasi all'unanimità, con 60 voti favorevoli e uno contrario. Essa comprende anche diversi compromessi concordati fra tutti i gruppi politici, quindi è anche molto importante fare riferimento al testo vero e proprio della relazione, quello finale.
<P>
Vorrei dire all'onorevole Juvin che non vi è alcun riferimento a forze di occupazione in Afghanistan. Questo era il testo originale. Il testo finale dice "coalizione di forze internazionali già attive” in Afghanistan. Questa parte della relazione è stata modificata dagli emendamenti.
<P>
La questione più importante è quella dei droni. Questa non è una relazione sui droni. Ci sono solo due righe di compromesso tra i gruppi politici sulla questione dell'uso dei droni. Io credo che si sarebbe potuto raggiungere un accordo in merito già da tempo ma nutro fiducia nei miei interlocutori e in tutte le diverse posizioni, e confido nel compromesso raggiunto. Nella relazione non si avanza alcuna richiesta di divieto dell'impiego dei droni. C'è una critica moderata in merito ma credo che su questo si possa trovare un accordo tra i gruppi.
<P>
Vi ringrazio, e ringrazio anche la baronessa Ashton. Spero che terrà pienamente conto del contenuto della relazione che è molto concreta e sollecita una strategia di uscita dall'Afghanistan.
<SPEAKER ID="577" NAME="Csanád Szegedi" AFFILIATION="NI">
(HU) Signora Presidente, mi scuso, dal punto di vista tecnico, per aver parlato ora: non sto ponendo una mia domanda all'onorevole Arlacchi, ma desidero solo rispettosamente sottoporre un piccolo promemoria o una domanda alla Presidente. Io sono un membro indipendente e abbiamo ben poche opportunità di parlare. Oggi non ho avuto nemmeno la possibilità di intervenire. Sono arrivato un'ora prima dell'inizio di questo dibattito, ho sceso molto educatamente le scale e ha segnalato al personale che avrei voluto prendere la parola. Lo accetto, è comprensibile che non ci fosse tempo per questo oggi o in questa discussione, e naturalmente presenterò per iscritto il mio intervento per la seduta odierna. Quello che mi farebbe piacere e che vorrei chiedere alla Presidente è di prestare maggiore attenzione e comprensione ai deputati indipendenti, che purtroppo hanno solo questa opportunità di parlare. La ringrazio molto e vi auguro un proficuo lavoro.
<SPEAKER ID="578" NAME="Arnaud Danjean" AFFILIATION="PPE">
(FR) Signora Presidente, per correggere quanto è stato detto, l'onorevole Arlacchi ha ragione: il testo finale che ci viene proposto non contiene più, nel considerando B, le parole "forza di occupazione”. Molto semplicemente, le traduzioni, e in particolare la traduzione in francese, non si sono rivelate corrette nella loro ultima versione, e la traduzione francese, fino a questa mattina, conteneva ancora quell'espressione "forza di occupazione”: da ciò è nato il discorso del collega Juvin.
<SPEAKER ID="579" NAME="Presidente">
La discussione è chiusa.
<P>
La votazione si svolgerà domani.
<P>
Dichiarazioni scritte (articolo 149 del regolamento)
<SPEAKER ID="835" NAME="Corina Creţu" LANGUAGE="RO">
La strategia presentata e approvata a Lisbona comporta un graduale trasferimento del controllo sul territorio, regione per regione, dalla responsabilità dell'ISAF alle forze armate afghane. Il suo successo dipende da quale posizione adotterà il Pakistan che è parte del problema e sarà anche, inevitabilmente, parte della soluzione. Inoltre, credo che non si possa ignorare il sempre più palese coinvolgimento dell'Iran in Afghanistan. I recenti avvenimenti legati a tale coinvolgimento rappresentano una fonte di inquietudine.
<P>
Ritengo che questa strategia debba andare di pari passo con progetti civili più ampi e di più alto profilo che sosterranno lo sviluppo di queste regioni in cui la povertà è onnipresente e in cui la presenza delle forze dell'ISAF e degli Stati Uniti non ha condotto ad alcun cambiamento sostanziale. Dopo il nostro ritiro non potremo lasciarci alle spalle gli stessi problemi che negli ultimi dieci anni hanno portato i talebani al potere. Mi auguro che questa nuova strategia di lavoro funzioni e consenta all'Afghanistan di ritrovare la pace e la stabilità.
<SPEAKER ID="834" NAME="Krzysztof Lisek" LANGUAGE="PL">
La strategia perseguita finora in Afghanistan non ha dato i risultati sperati. Sono stato lieto di apprendere della creazione di un calendario per il coinvolgimento della NATO in Afghanistan e della firma di una dichiarazione sul partenariato a lungo termine con il paese nel corso del vertice della NATO a Lisbona. Anche l'Unione europea presenta un approccio alla regione più coerente e meglio coordinato che tiene conto degli aspetti civili e dell'importanza della cooperazione regionale.
<P>
Dobbiamo continuare a sostenere le riforme destinate a combattere la povertà, la discriminazione contro le donne e la produzione di oppio. I nostri sforzi devono concentrarsi sul rafforzamento del rispetto dei diritti umani, della legalità e della sicurezza, sulla costruzione di uno Stato di diritto e sulla piena integrazione dell'Afghanistan nella comunità internazionale. Essi devono inoltre comprendere l'edificazione e la riforma dell'amministrazione e del servizio pubblico mediante programmi di formazione, assieme con la costruzione e l'utilizzo delle infrastrutture esistenti e con la consulenza da parte dell'Unione europea
<P>
L'Afghanistan deve partecipare alla definizione e all'attuazione delle priorità che contribuiranno a costruire una società civile e garantire che gli afghani si assumano la responsabilità del paese. Allo stesso tempo, dobbiamo ricordarci di garantire la sicurezza di quanti inviamo in Afghanistan, gli addestratori e i membri delle forze armate il cui compito è verificare che questi piani vengano attuati. Non possiamo accettare la cessazione dell'utilizzo di aerei controllati a distanza, in quanto questo potrebbe causare una significativa riduzione della sicurezza di queste persone. La nostra strategia deve tenere conto sia della sicurezza dei cittadini afghani sia dei nostri rappresentanti che stanno lavorando per lo sviluppo del paese.
<SPEAKER ID="580" NAME="Helmut Scholz" AFFILIATION="GUE/NGL">
per iscritto. - (DE) La relazione su una nuova strategia per l'Afghanistan presenta un quadro critico ma assolutamente necessario della situazione in quel paese ed evidenzia che la strategia della NATO per risolvere i complessi problemi politici e militari con mezzi militari è fallita. Pertanto richiede esplicitamente una nuova strategia da parte della comunità internazionale, con particolare attenzione alla ricostruzione civile. Sono lieto che con questa relazione il Parlamento europeo, a differenza di molti parlamenti degli Stati membri, stia inviando un chiaro segnale che il conflitto deve essere portato a conclusione e che è necessario un cambiamento di politica al fine di raggiungere uno sviluppo politico, economico e democratico in Afghanistan. Dobbiamo appoggiare il messaggio fondamentale di questa relazione. Tuttavia non sono d'accordo con la valutazione che la strategia in Afghanistan prodotta dal più recente vertice NATO possa portare ad un esito positivo. Chiedo il ritiro delle truppe straniere dall'Afghanistan. La missione di polizia dell'Unione europea (EUPOL) è fallita e non deve essere prolungata o sviluppata. La votazione per appello nominale sui paragrafi relativi ad alcuni di questi problemi mi ha permesso di esprimere il mio disaccordo sulla relazione. Mi rammarico anche che la relazione non adotti un approccio più critico verso la tendenza a dare maggiore priorità alle strategie militari rispetto alla ricostruzione civile e che non presti sufficiente attenzione alla situazione dei diritti umani, in particolare per quanto riguarda le donne.
