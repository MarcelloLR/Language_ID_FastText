<CHAPTER ID="003">
Decisione sull'applicazione della procedura d'urgenza
<SPEAKER ID="009" NAME="Presidente">
Il Consiglio chiede l'applicazione della procedura d'urgenza alla proposta di regolamento del Consiglio recante modifica del regolamento (CE) n. 639/2004 del Consiglio, relativo alla gestione delle flotte pescherecce registrate nelle regioni ultraperiferiche - C6-0295/2006 -.
<P>
Chi interviene a nome della commissione per la pesca?
<SPEAKER ID="010" NAME="Rosa Miguélez Ramos" AFFILIATION="PSE">
(ES) Signor Presidente, intervengo a nome della commissione per la pesca, in assenza del suo presidente, onorevole Morillon, per sostenere la richiesta del Consiglio di applicare la procedura d'urgenza. Si tratta di approvare, come lei ha detto, e come proposto dalla Commissione, la modifica del regolamento (CE) n. 639/2004, relativo alla gestione delle flotte pescherecce.
<P>
Il settore della pesca nelle regioni ultraperiferiche risente di una situazione di precarietà strutturale. L'approvazione del regolamento sul Fondo europeo per la pesca da parte del Consiglio è stata accompagnata da una dichiarazione congiunta del Consiglio e della Commissione a sostegno di tali regioni, che proroga fino al 31 dicembre 2006 le deroghe riguardanti la possibilità di concedere aiuti di Stato per il rinnovo delle flotte pescherecce registrate in tali regioni.
<P>
Sebbene la proroga scada tra due mesi, il regolamento non è ancora potuto entrare in vigore, a causa della lentezza del processo di adozione delle decisioni nell'ordinamento comunitario. La nostra commissione è favorevole ad applicare la procedura d'urgenza ed esorta la Commissione e gli Stati membri ad adottare le misure necessarie per garantire che il settore possa ricevere puntualmente gli aiuti.
<P>
(Il Parlamento accoglie la richiesta di applicazione della procedura d'urgenza)
<SPEAKER ID="011" NAME="Presidente">
Questo punto è quindi iscritto al turno di votazioni previsto per giovedì prossimo alle 11.30, mentre il termine per la presentazione di emendamenti è domani, mercoledì, alle 10.00.
