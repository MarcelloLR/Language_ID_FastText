<CHAPTER ID="002">
Dichiarazioni della Presidenza
<SPEAKER ID="006" NAME="Presidente">
Due settimane fa a Westerplatte ho partecipato alla commemorazione del settantesimo anniversario dello scoppio della Seconda guerra mondiale, una guerra che gettò l'Europa nel terrore, mietendo milioni di vittime e dividendo il nostro continente per quasi mezzo secolo. Non dobbiamo mai dimenticare che guerra e violenza potrebbero tornare in Europa.
<P>

<P>
Devo intervenire anche in merito ad un altro atto di violenza avvenuto quest'estate. Due agenti della Guardia civile spagnola sono stati uccisi dall'ETA mentre compivano il loro dovere.
<P>
Mi dispiace dover informare il Parlamento che il 10 agosto scorso, all'età di 78 anni, è morto Ernest Gline, ex eurodeputato belga. Gline è stato deputato al Parlamento europeo tra il 1968 e il 1994 ed ha rivestito la carica di presidente del gruppo socialista tra il 1979 e il 1984.
<P>
Mi rincresce inoltre darvi il triste annuncio della morte, avvenuta il 12 luglio scorso, dell'ex eurodeputato britannico Sir Prout all'età di 67 anni. Sir Prout, in seguito Lord Kingsland, è stato deputato al Parlamento europeo tra il 1979 e il 1994 ed ha rivestito la carica di presidente del gruppo dei Democratici europei tra il 1987 e il 1994.
<P>
Prima di dare avvio al dibattito vi invito a ricordare chi ha perso la vita in difesa dell'Europa e chi ha dedicato la propria esistenza all'Europa per renderla quel che è oggi.
<P>
(Il Parlamento, in piedi, osserva un minuto di silenzio)
