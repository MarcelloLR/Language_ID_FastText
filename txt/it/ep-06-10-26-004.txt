<CHAPTER ID="004">
Sostegno allo sviluppo rurale a titolo del FEASR - Modulazione volontaria dei pagamenti diretti nell'ambito della PAC (discussione) 
<SPEAKER ID="032" NAME="Presidente">
L'ordine del giorno reca, in discussione congiunta:
<P>
la relazione, presentata dall'onorevole Mulder a nome della commissione per l'agricoltura e lo sviluppo rurale, sulla proposta di regolamento del Consiglio che modifica il regolamento (CE) n. 1698/2005 sul sostegno allo sviluppo rurale da parte del Fondo europeo agricolo per lo sviluppo rurale (FEASR) C6-0237/2006;
<P>
la relazione, presentata dall'onorevole Goepel a nome della commissione per l'agricoltura e lo sviluppo rurale, sulla proposta di regolamento del Consiglio recante norme per la modulazione volontaria dei pagamenti diretti, di cui al regolamento (CE) n. 1782/2203 che stabilisce norme comuni relative ai regimi di sostegno diretto nell'ambito della politica agricola comune e istituisce taluni regimi di sostegno a favore degli agricoltori, e recante modifica del regolamento (CE) n. 1290/2005 (C6-0235/2006.
<SPEAKER ID="033" NAME="Lutz Goepel " LANGUAGE="DE">
Signor Presidente, l'ordine del giorno prevedeva per questa mattina la discussione congiunta e la conseguente conclusione e approvazione delle relazioni Mulder e Goepel.
<P>
Ora mancano appena diciotto minuti alla votazione. E' assolutamente ingiusto nei confronti dei nostri agricoltori e coltivatori cominciare adesso una discussione su un tema tanto importante come quello della modulazione volontaria del venti per cento, con cui si stabilisce la ridistribuzione o la riduzione di un quinto dei pagamenti diretti spettanti agli agricoltori, per terminare probabilmente nel pomeriggio con una votazione affrettata.
<P>
Chiedo pertanto che la discussione sia aggiornata a novembre.
<P>
(Applausi)
<SPEAKER ID="034" NAME="Presidente">
Mi sta chiedendo di posticipare la discussione o la votazione?
<SPEAKER ID="035" NAME="Lutz Goepel " AFFILIATION="PPE-DE">
relatore. - (DE) Signor Presidente, quando avremmo il tempo per discutere? Certo non adesso, nei quindici minuti che ci rimangono! A nome del mio gruppo e dei miei colleghi chiedo pertanto che anche la discussione sia rimandata. Mi rendo conto che, ai sensi del Regolamento, avrei dovuto notificare questa richiesta almeno 24 ore prima della discussione, ma 24 ore fa non sapevo che il Parlamento non si sarebbe attenuto all'ordine del giorno.
<P>
(Applausi)
<SPEAKER ID="036" NAME="Katerina Batzeli" AFFILIATION="PSE">
(EL) Signor Presidente, a nome del gruppo socialista al Parlamento europeo manifesto la nostra totale adesione alla proposta del relatore Goepel di rimandare la discussione e la votazione alla plenaria di novembre.
<SPEAKER ID="037" NAME="Niels Busk" AFFILIATION="ALDE">
(DA) Signor Presidente, intervengo oggi in sostituzione dell'onorevole Mulder, che non può essere presente in Aula per motivi personali, ed esprimo anch'io il vivo auspicio, anche a nome del mio gruppo, che la proposta dell'onorevole Goepel sia accolta. Nel contempo vorrei rivolgere una critica alla Presidenza. E' assolutamente scandaloso che un tema tanto importante - che avrebbe dovuto essere affrontato questa settimana, in parte per motivi di tempistica - sia affrontato in maniera così impropria e sommaria. Sono pertanto favorevole alla proposta dell'onorevole Goepel di rimandare sia la discussione sia la votazione.
<SPEAKER ID="038" NAME="Neil Parish" AFFILIATION="PPE-DE">
(EN) Signor Presidente, sottoscrivo quanto richiesto dagli onorevoli Batzeli, Goepel e Busk. La discussione verte su un tema cruciale, poiché riguarda l'intero avvenire della politica agricola comune e interessa tutti i paesi dell'Unione europea, e il Regno Unito più di ogni altro. Considerato che questo pomeriggio dobbiamo tutti prendere l'aereo, è praticamente impossibile sviluppare la discussione adesso. E' indispensabile rimandarla insieme alla relativa votazione al mese di novembre. Spero che capisca la situazione.
<SPEAKER ID="039" NAME="Friedrich-Wilhelm Graefe zu Baringdorf" AFFILIATION="Verts/ALE">
(DE) Signor Presidente, anch'io desidero appoggiare la richiesta del relatore a nome del mio gruppo. Leggendo questa relazione, persino i profani si renderebbero conto che si tratta di una questione puramente formale. Tuttavia, come ha già sottolineato il collega Parish, tra le sue righe si nasconde una riconsiderazione fondamentale del sistema di finanziamento della politica agricola nei prossimi anni e anche della posizione del Parlamento in questa materia. Alla luce di ciò, diventa indispensabile discuterne in un momento propizio e con sufficiente tempo a disposizione. Nelle condizioni attuali non possiamo procedere a una disamina della questione.
<P>
Appoggio la richiesta e la invito ad accoglierla, nonché a comunicare all'Ufficio di Presidenza l'importanza di questo confronto, in quanto ho l'impressione che non fosse consapevole della sua portata.
<SPEAKER ID="040" NAME="Ilda Figueiredo" AFFILIATION="GUE/NGL">
(PT) Signor Presidente, intervengo semplicemente per manifestare il mio accordo con la proposta di posticipare la discussione e la relativa votazione a novembre esattamente per le medesime ragioni già enumerate, poiché il tema è troppo importante per essere affrontato nell'arco di 15 minuti o poco più.
<SPEAKER ID="041" NAME="Hannes Swoboda" AFFILIATION="PSE">
(DE) Signor Presidente, innanzi tutto la pregherei di effettuare una votazione su questa richiesta, affinché sia esplicitata in tal modo anche la raccomandazione di quest'Aula. Inoltre preciso che possiamo votare soltanto in merito al deferimento, ma la decisione in merito alla seduta in cui ripresentare il tema all'ordine del giorno è di competenza della Conferenza dei presidenti e in ultima analisi dell'intero Emiciclo. Ad ogni modo, personalmente sarei favorevole a rimandare sia la discussione che la relativa votazione. Forse è opportuno votare la proposta, perché solo così potrà emergere chiaramente la volontà dei deputati.
<SPEAKER ID="042" NAME="Reimer Böge" AFFILIATION="PPE-DE">
(DE) Signor Presidente, mi esprimo a sostegno della richiesta del relatore e di quanto proposto dall'onorevole Swoboda. In qualità di relatore sulla pianificazione finanziaria desidero ricordare che questa malaugurata proposta è basata sulle conclusioni del Consiglio europeo, in seguito alle quali la Commissione ha dovuto elaborare una proposta per la cosiddetta modulazione volontaria.
<P>
Nel corso dei negoziati per la pianificazione finanziaria abbiamo riservato espressamente la nostra posizione per la procedura legislativa ed è proprio questo che il relatore ha rilevato. In considerazione della portata di questo tema ritengo opportuno invitare il Consiglio a essere presente alla discussione eventualmente deferita e a darci conferma della sua presenza in tale occasione.
<SPEAKER ID="043" NAME="Janusz Wojciechowski" AFFILIATION="UEN">
(PL) Volevo solo dire a nome del gruppo "Unione per l'Europa delle nazioni” che condivido appieno il suggerimento dell'onorevole Goepel. Queste relazioni sono fondamentali e meritano di essere discusse in un contesto appropriato che non coincide con quello odierno. Sono perfettamente d'accordo con l'onorevole Goepel.
<SPEAKER ID="044" NAME="Presidente">
Le vostre argomentazioni mi hanno convinto. In qualità di Presidente della presente seduta, vi propongo di modificare l'ordine del giorno ritirando la discussione congiunta sulle relazioni degli onorevoli Mulder e Goepel.
<P>
(Il Parlamento accetta di ritirare le due relazioni dall'ordine del giorno odierno)
<SPEAKER ID="045" NAME="Lutz Goepel " LANGUAGE="DE">
Signor Presidente, desidero esprimere un ringraziamento sincero a tutti i partiti e raggruppamenti politici.
<P>
(Applausi e ilarità)
<SPEAKER ID="046" NAME="Presidente">
Abbiamo trovato una soluzione ragionevole. La discussione avrà luogo in un momento più idoneo e in condizioni più favorevoli.
<P>
(La seduta, sospesa alle 11.20, riprende alle 11.40.)
