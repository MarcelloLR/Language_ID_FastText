<CHAPTER ID="013">
Ordine dei lavori
<SPEAKER ID="026" NAME="Presidente">
L'ordine del giorno reca la versione definitiva del progetto di ordine del giorno, elaborata dalla Conferenza dei presidenti il 12 maggio 2010 ai sensi dell'articolo 140 del regolamento.
<P>
Per quanto riguarda lunedì: nessuna modifica
<P>
Per quanto riguarda martedì: nessuna modifica
<P>
Per quanto riguarda mercoledì
<P>
Ho ricevuto una lettera dall'onorevole Casini, presidente della commissione per gli affari costituzionali, nella quale la commissione chiede che il Parlamento europeo consulti il Comitato economico e sociale europeo e il Comitato delle regioni riguardo alla proposta di regolamento sull'iniziativa dei cittadini europei ai sensi degli articoli 304 e 307 del trattato sul funzionamento dell'Unione europea. Vi anticipo che la votazione di queste proposte di consultazione si svolgerà mercoledì alle 12.00.
<P>
(Il Parlamento approva la richiesta)
<P>
Passiamo ora alla definizione della versione definitiva dell'ordine del giorno. Per quanto riguarda lunedì e martedì non sono state presentate richieste né proposte di modifica dell'ordine dei lavori; c'è invece una proposta riguardante mercoledì. Il gruppo del Partito popolare europeo (Democratico cristiano) chiede che sia posta in votazione la relazione dell'onorevole Czarnecki sul discarico per l'esecuzione del bilancio generale dell'Unione europea per l'esercizio 2008, sezione II - Consiglio. L'onorevole Gräßle presenterà ora tale richiesta a nome del gruppo del PPE.
<SPEAKER ID="027" NAME="Ingeborg Gräßle" LANGUAGE="DE">
Signor Presidente, stamattina il Consiglio ha risposto alle interrogazioni ancora pendenti per il tramite della presidenza spagnola. Una delle condizioni principali per una votazione sulla relazione è perciò soddisfatta. Inoltre, sempre attraverso la presidenza spagnola, il Consiglio ha prospettato la possibilità di una discussione ed elaborazione congiunte di un'idonea procedura di discarico, adempiendo così la seconda condizione principale.
<P>
In tal modo il Consiglio si sottopone allo scrutinio del Parlamento, compiendo dunque un gesto di importanza fondamentale che dovremmo apprezzare. Invito pertanto tutti i gruppi a votare per l'inserimento nell'ordine del giorno della votazione sul discarico. La risoluzione vera e propria, tuttavia, sarà esaminata nella sessione di giugno.
<SPEAKER ID="028" NAME="Hannes Swoboda" LANGUAGE="DE">
Signor Presidente, sarò breve. Possiamo votare a favore della proposta per i motivi illustrati. Una lettera ufficiale è stata inviata al Parlamento. Anch'io valuto positivamente il fatto che il Consiglio - o, quanto meno, così mi auguro - sia disposto a dar prova della trasparenza e della volontà manifestate in questa sede, tra l'altro riguardo al servizio europeo per l'azione esterna. In questo senso, sono d'accordo con l'onorevole Gräßle.
<SPEAKER ID="029" NAME="Bart Staes" LANGUAGE="NL">
Onorevoli colleghi, non posso nascondere la mia sorpresa per il fatto che i due gruppi maggiori abbiano testé promesso di votare questa relazione. In seno alla commissione per il controllo dei bilanci, da me presieduta, si è svolta una riunione dei coordinatori. Stamattina abbiamo in effetti ricevuto documenti dal Consiglio; li ho esaminati e ho visto che comprendono un allegato identico a quello del documento da noi ricevuto il 10 marzo.
<P>
Quindi, in concreto non è cambiato nulla. Invito pertanto a votare contro l'iscrizione della relazione Czarnecki all'ordine dei lavori di questa sessione. Secondo me - e lo dico con grande fermezza - il Consiglio ci sta semplicemente prendendo in giro.
<P>
(Il Parlamento approva la richiesta)
<SPEAKER ID="030" NAME="Presidente">
La votazione sulla relazione Czarnecki avrà luogo mercoledì. La scadenza per la presentazione di emendamenti è martedì, 18 maggio, alle ore 12.00.
<P>
Il gruppo del Partito popolare europeo (Democratico cristiano) chiede il rinvio alla prossima sessione della discussione sulla relazione dell'onorevole Bauer concernente l'orario di lavoro delle persone che effettuano operazioni mobili di autotrasporto. La richiesta sarà ora illustrata dalla stessa relatrice.
<SPEAKER ID="031" NAME="Edit Bauer">
relatore. - (HU) Signor Presidente, il 22 marzo ho ricevuto la risposta della commissione per l'occupazione e gli affari sociali alla mia richiesta affinché questa relazione fosse presentata durante la plenaria di maggio. Nella sua risposta, la commissione affermava che, essendoci meno di un mese di tempo, che è il normale periodo di riflessione, tra il 28 aprile, cioè il giorno in cui la commissione ha votato la relazione, e questa plenaria, la relazione non poteva essere esaminata in Aula nella sessione di maggio. Tuttavia, senza che nessuno l'avesse chiesto, il Consiglio dei ministri - presumibilmente su raccomandazione del gruppo socialista - ha deciso che la relazione doveva in ogni caso essere presentata nella seduta odierna, a prescindere dal fatto che fosse passato un mese oppure no. Di conseguenza, i gruppi semplicemente non hanno avuto tempo per definire la loro posizione sulla relazione né per discuterne. Chiedo pertanto il rinvio alla sessione di giugno.
<SPEAKER ID="032" NAME="Hannes Swoboda">
a nome del gruppo S&D. - (DE) Signor Presidente, trovo strano che l'onorevole Bauer - una collega di cui peraltro nutro grande stima - non abbia detto che la relazione è stata respinta. E trovo altrettanto strano che l'onorevole Bauer si sia dimenticata di dire che ha avuto contatti con il Consiglio riguardo a una relazione che è stata respinta. Questa non è la procedura parlamentare corretta. E' quindi del tutto giusto mettere la relazione all'ordine del giorno.
<P>
(Applausi)
<SPEAKER ID="033" NAME="Corien Wortmann-Kool" LANGUAGE="NL">
E' vero che questa proposta legislativa della Commissione europea è stata respinta dalla commissione per l'occupazione e gli affari sociali.
<P>
E' tuttavia buona abitudine di quest'Aula osservare un periodo di riflessione di un mese per garantire una buona preparazione in vista della discussione in plenaria. Contrariamente ai desideri della relatrice, in questa circostanza tale norma consuetudinaria del Parlamento è stata violata. Si tratta di una proposta alquanto complessa e anche i gruppi hanno bisogno di tempo per prepararsi - e due giorni non bastano assolutamente.
<P>
Pertanto vi chiedo di appoggiare la richiesta della relatrice di rinviare la votazione su questa proposta alla sessione plenaria di giugno.
<P>
(Il Parlamento approva la richiesta)
<SPEAKER ID="034" NAME="Presidente">
La discussione sulla relazione Bauer è rinviata alla prossima sessione.
<P>
Per quanto riguarda giovedì
<P>
Per quanto concerne giovedì, è stata avanzata la seguente proposta: il gruppo del Partito popolare europeo (Democratico cristiano) chiede che la discussione sull'arresto del giornalista Ernest Vardanyan in Transnistria, prevista per giovedì pomeriggio, sia sostituita da una discussione sulla Thailandia. Quindi, invece della discussione sull'arresto del giornalista Ernest Vardanyan in Transnistria ce ne sarebbe una sulla situazione in Thailandia. La richiesta sarà ora meglio precisata dall'onorevole Preda.
<SPEAKER ID="035" NAME="Cristian Dan Preda" AFFILIATION="PPE">
(RO) Abbiamo chiesto che la discussione sul giornalista arrestato illecitamente in Transnistria con imputazioni preoccupanti sia sostituita da una discussione sulla Thailandia considerato il drammatico peggioramento della situazione in quel paese negli ultimi giorni. Sollecitiamo i colleghi di tutti i gruppi ad adoperarsi affinché concentriamo la nostra attenzione sulla situazione in Thailandia.
<SPEAKER ID="036" NAME="Presidente">
Abbiamo sentito una spiegazione delle motivazioni della richiesta. Chi desidera intervenire a sostegno di quest'ultima?
<SPEAKER ID="037" NAME="Ioannis Kasoulides" LANGUAGE="EN">
Signor Presidente, la situazione in Thailandia si aggrava di ora in ora. Sono in gioco vite umane. MI pare pertanto che questo problema sia più importante e che il Parlamento gli debba dare la precedenza nella sua discussione di giovedì sulle questioni urgenti. Allo stesso tempo, nella vicenda di Ernest Vardanyan nel cosiddetto Stato secessionista della Transnistria ci sono stati alcuni sviluppi di cui i promotori vorrebbero discutere. Chiedo dunque che la discussione su questo argomento sia sostituita da una sulla situazione in Thailandia.
<SPEAKER ID="038" NAME="Francesco Enrico Speroni" AFFILIATION="EFD">
Signor Presidente, onorevoli colleghi, penso che qualunque cosa discutiamo e decidiamo qui, in Thailandia ma anche nel Transdniester, non cambia niente, per cui è inutile fare spostamenti.
<SPEAKER ID="039" NAME="Presidente">
La discussione sull'arresto del giornalista Ernest Vardanyan in Transnistria sarà sostituita da una discussione sulla situazione in Thailandia. Si tratta di questioni urgenti e saranno perciò affrontate giovedì pomeriggio.
<P>
L'ordine dei lavori per la nostra sessione plenaria è stato dunque stabilito.
<P>
(Il Parlamento approva la richiesta)
<P>
(L'ordine dei lavori è così stabilito)
