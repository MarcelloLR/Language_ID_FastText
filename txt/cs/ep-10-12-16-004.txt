<CHAPTER ID="004">
Dobré životní podmínky nosnic (rozprava) 
<SPEAKER ID="070" NAME="Předsedající">
Dalším bodem jednání je rozprava o otázce k ústnímu zodpovězení, kterou Komisi pokládá pan Paolo De Castro jménem Výboru pro zemědělství a rozvoj venkova a jež se týká dobrých životních podmínek nosnic - B7-0657/2010).
<SPEAKER ID="071" NAME="Paolo De Castro" LANGUAGE="IT">
Pane předsedající, paní komisařko, dámy a pánové, dnešek přináší významnou příležitost projednat strategickou záležitost ochrany dobrých životních podmínek hospodářských zvířat. Dne 1. ledna 2012 vstoupí v platnost podmínky směrnice Rady 1999/74/ES, kterou se stanoví minimální požadavky na ochranu nosnic, což představuje zákaz používání klecového chovu coby chovného systému pro produkci vajec. Tato metoda chovu bude zakázána ve prospěch chovných systémů, jež zajišťují zvířatům lepší životní podmínky.
<P>
Živě si pamatuji zasedání Rady Evropské unie o zemědělství konané dne 19. července 1999. Byl to významný den, kdy jsem jako představitel své země (byl jsem tehdy italským ministrem zemědělství) přispěl svým hlasem ke schválení této důležité směrnice.
<P>
Nyní, rok po neodvolatelném vstupu v platnost nových právních předpisů, údaje ukazují, že evropští producenti pokračují v přizpůsobování svých výrobních systémů, což se ale setkává s obtížemi. Potřebujeme, aby Komise přijala konkrétní závazek k zabezpečení dobrých životních podmínek zvířat, poskytla ochranu chovatelům, kteří svůj systém chovu přizpůsobili směrnici Rady 1999/74/ES, a aby zároveň účinně zajistila přechod na novou legislativu, aniž by došlo k narušení konkurence na trhu.
<P>
Z toho důvodu jsem spolu s kolegy poslanci považoval za vhodné zařadit toto důležité téma na pořad jednání Výboru pro zemědělství a rozvoj venkova, jemuž mám tu čest předsedat. Z tvrdé práce posledních měsíců, do které se zapojily i parlamentní skupiny, vychází i otázka k ústnímu zodpovězení ze dne 28. října 2010, která před Komisi přednáší tři důležité záležitosti:
<P>
zaprvé podat informace o zavádění nových právních předpisů v rámci členských států;
<P>
zadruhé podniknout v členských státech opatření pro zajištění shody s podmínkami směrnice a vyjít vstříc těm podnikům, jež vykazují skutečnou snahu o přizpůsobení těmto podmínkám;
<P>
zatřetí přijmout opatření a záruky, které zabrání krizím na trhu s vejci v následujících letech a předejdou nespravedlivé soutěži ze strany třetích zemí, jež nejsou vázány dodržovat na vnitřním evropském trhu danou směrnici Evropské unie.
<P>
Na tyto otázky od Komise očekáváme konkrétní a definitivní odpovědi. Nakonec žádáme pana komisaře, aby zajistil transparentnější trh orientovaný na koncepci takzvané reciprocity pravidel, a tím podpořil vyhlídky na širší mezinárodní konvergenci norem pro dobré životní podmínky zvířat, které uplatňuje Evropská unie.
<P>
Této problematice, o níž jsme ve výboru od začátku platnosti legislativy mnohokrát diskutovali, je zásadně důležité věnovat pozornost, aby se zabránilo tomu, že by evropské snahy - naše snahy, pane komisaři - vyšly naprázdno díky trhu, jenž nedokáže rozeznat sociální hodnoty spojené s potravinami. Je nutné omezit zhoubný dopad skutečnosti, že producenti mimo systém evropských pravidel mohou využít menší míry restrikcí a tím získat velkou konkurenční výhodu.
<P>
Pane předsedající, přijetí návrhu usnesení o dobrých životních podmínkách nosnic, o kterém budeme dnes dopoledne hlasovat, by mohlo představovat první a důležitý krok tímto směrem.
<SPEAKER ID="072" NAME="Androulla Vassiliou">
členka Komise. - Pane předsedající, předně chci říci, že mě pan komisař Dalli požádal, abych jeho jménem vyřídila omluvu za jeho nepřítomnost, ale jako bývalá komisařka zodpovědná za dobré životní podmínky zvířat a zdraví jsem se této otázky ráda ujala.
<P>
Jménem pana komisaře bych chtěla zdůraznit, že zákaz klecového chovu přijatý roku 1999 představuje významné zlepšení životních podmínek zvířat v Evropské unii. Navíc tento čin rozpoutal po celém světě širokou diskusi na toto téma. Rovněž chci vyzdvihnout, že za zavádění legislativy EU o ochraně nosnic jsou zodpovědné v první řadě členské státy.
<P>
Komise vynakládá veškeré úsilí na kontrolu jejího prosazování v členských státech. Děje se tak mimo jiné prostřednictvím inspekcí prováděných odborníky Komise a pomocí údajů, jež každoročně poskytují členské státy na základě zvláštního rozhodnutí Komise ohledně inspekcí dobrých životních podmínek zvířat v zemědělských podnicích.
<P>
Minulý měsíc, v listopadu 2010, dodalo 24 členských států Komisi oficiální údaje o chovných stanicích nosnic za rok 2009. Do dnešního dne předložilo úplné údaje pouze 18 členských států. Tyto údaje ukazují, že 66 % chovných stanic v těchto 18 členských státech chovalo nosnice ve volných výbězích, 29 % v halách, 3,5 % v klecovém chovu a 1 % ve zdokonalených klecích.
<P>
Komise si je však vědoma, že v dodaných údajích stále zejí mezery, že tři členské státy neodpověděly vůbec a šest členských států poskytlo pouze dílčí údaje. Proto není zmíněný obrázek zdaleka kompletní. Komise při každé příležitosti soustavně členské státy žádá, aby chybějící údaje doplnily, a to i v rámci Stálého výboru pro potravinový řetězec a zdraví zvířat a na setkáních vedoucích veterinárních útvarů.
<P>
Komise navíc členské státy požádala formálním dopisem, aby předložily své akční plány na zavádění zákazu, aby mohla lépe analyzovat situaci v celé EU.
<P>
V této fázi soustředí Komise své úsilí na zajištění toho, aby členské státy přijaly nezbytná opatření pro uplatnění zákazu klecového chovu v zákonné lhůtě. Členské státy jsou zodpovědné za zajištění, aby vejce produkovaná v rozporu se směrnicí o ochraně nosnic nebyla v souladu s právními předpisy EU legálně obchodovatelná.
<P>
Lepší přehled o situaci si budeme moci učinit příští rok po schůzce zúčastněných stran, která se bude konat v lednu roku 2011.
<P>
V současné době je úroveň dovozu čerstvých vajec velmi nízká, což je dáno jednak krátkou dobou skladovatelnosti a jednak požadavky EU na bezpečnost potravin. Balení vajec dovezená ze třetích zemí, kde nejsou dostatečné záruky, že se producenti řídí obdobnými výrobními normami, musejí podle právních předpisů EU nést označení, že nebyla vyprodukována podle norem EU. Toto označení umožňuje jednoznačně odlišit dovezená vejce, jež nebyla vyprodukována v souladu s požadavky EU na dobré životní podmínky zvířat.
<P>
Jak jsem už řekla, Komise bude celou situaci dále zkoumat spolu se všemi příslušnými zúčastněnými stranami na schůzce konané 19. ledna 2011 v Bruselu, kde se budou projednávat možnosti, jak zajistit hladké prosazení této směrnice.
<SPEAKER ID="073" NAME="Esther de Lange" LANGUAGE="NL">
Pane předsedající, krkolomnou rychlostí se řítíme do situace, kdy miliony vajec nesplní evropská pravidla. Jak už tu dnes koneckonců zaznělo, očekává se, že až u 30 % celé produkce vajec bude porušen zákaz klecového chovu, na němž jsme se dohodli v roce 1999.
<P>
Paní komisařko, je to otázka prostých počtů. Takováto produkce vajec metodou ohleduplnou ke zvířatům, tedy od nosnic, jež nejsou chovány v klecích, stojí zemědělce o 8 až 13 % více. Na druhé straně, ať chceme nebo ne, průměrný spotřebitel stále sáhne po levných vejcích a za vejce vyprodukovaná způsobem ohleduplným ke zvířatům je ochoten zaplatit jen 3 až 4 % procenta navíc. Konkurenční nevýhoda způsobená touto situací je tedy nabíledni.
<P>
Klíčová otázka tedy zní: jak vy, Evropská komise, hodláte zajistit, že zemědělci, kteří náležitě plní pravidla a kteří investovali do alternativních řešení, nebudou znevýhodněni v porovnání se svými kolegy, kteří zůstávají pozadu? Paní komisařko, nesnažte se nás ošálit stále touž obehranou písničkou, že jsou to členské státy, kdo zodpovídá za zavádění a kontroly. Vy jste strážkyní smluv, a proto se všechny zraky upírají na vás. Považuji rovněž za velice nešťastné, že stále diskutujeme o údajích a spoléháme se na lepší přehled, který budeme mít příští rok, protože to už bude pozdě!
<P>
Co tedy dělat? Je třeba zvýšit tlak! Požadujeme samozřejmě v našem usnesení zákaz klecového chovu, více inspekcí, vytvoření vnitrostátních akčních plánů, zákaz vývozu vajec vyprodukovaných v rozporu s pravidly a další.
<P>
Vážená Komise, jste na tahu! Pokud nic neuděláte, k újmě přijdou chovatelé s dobrými úmysly, ale obávám se, že stejně tak utrpí i vaše věrohodnost a věrohodnost všech evropských předpisů v oblasti dobrých životních podmínek zvířat. A myslím, že takové situace se všichni chceme vyvarovat.
<SPEAKER ID="074" NAME="Luis Manuel Capoulas Santos" LANGUAGE="PT">
Pane předsedající, stejně jako předseda Výboru pro zemědělství a rozvoj venkova pan De Castro před 12 lety jsem i já měl jako ministr zemědělství příležitost podílet se na rozhodnutí o přijetí právních předpisů, o nichž zde dnes hovoříme. Byla to velmi dlouhá a složitá rozprava, protože jsme se vypořádávali se dvěma protichůdnými aspekty: stanovit kritéria pro dobré životní podmínky zvířat a zajistit konkurenceschopnost daného odvětví. Dosáhli jsme řešení v podobě souhlasu s dobrými životními podmínkami zvířat a současného poskytnutí značně dlouhého období, aby se odvětví mohlo novým podmínkám přizpůsobit.
<P>
Ačkoliv ještě zbývá jeden rok, než nové předpisy vstoupí v platnost, dostupné údaje o zemědělských podnicích, jež se jim dosud nepřizpůsobily, nás znepokojují, což potvrdila i paní komisařka. Nemůžeme připustit, aby společnosti, které vynaložily investice a veliké úsilí na splnění těchto právních předpisů, byly znevýhodněny nebo aby se setkávaly s nerovnými konkurenčními podmínkami.
<P>
Jsem paní komisařce zavázán za informace, jež nám poskytla, ale chtěli bychom získat podrobnější informace o tom, které body jednotlivé země skutečně splnily. Také bychom rádi věděli, jaké konkrétní kroky, kromě těch již zmíněných, má Komise v úmyslu podniknout, aby mohly společnosti obecně vyhovět těmto právním předpisům ke dni 1. ledna 2012. Rovněž chceme vědět, zda existuje pro různé členské státy rámec postihů, který by vykazoval nějakou míru uniformity. To je záměrem usnesení, o kterém dnes hovoříme a u nějž jsem přesvědčen, že dostane v Parlamentu širokou podporu. Má skupina bude ale hlasovat proti vypuštění bodů F, 8, 9 a 14, ať už vcelku či jednotlivě, které obsahují formulace a cíle, jež považujeme za sporné co do slučitelnosti s právem EU a které sníží věrohodnost usnesení, budou-li zachovány.
<SPEAKER ID="075" NAME="George Lyon">
jménem skupiny ALDE. - Pane předsedající, chtěl bych poděkovat paní komisařce za informaci na úvod této rozpravy.
<P>
Bez ohledu na to, zda máte či nemáte kompletní obrázek o situaci, je tvrdým faktem, že od 1. ledna příštího roku se pravděpodobně bude z nezákonných klecových chovů produkovat na 80 milionů vajec. Taková bude realita. Máme 12měsíční snáškový cyklus. Čísla se tak v žádném případě nemohou do té doby dramaticky změnit.
<P>
Chtěl bych vědět, co mám říct lidem, jako je John Campbell z podniku Glenarth Farms, a všem producentům ve Velké Británii, kteří utratili každý v průměru na 2 miliony GBP, aby splnily požadavky právních předpisů a nyní čelí nákladům vyšším o 8 až 10 % oproti běžnému klecovému chovu. Co mám říct našim domácím spotřebitelům, jimž jsme slíbili, že od 1. ledna 2012 na trhu nebudou vejce produkovaná starým systémem klecového chovu?
<P>
Vím, co chci od Parlamentu a Komise slyšet. Chci mít možnost jet domů a říct tam všem, že podnikneme tvrdá opatření, abychom zajistili splnění těchto právních předpisů. Žádné výjimky a žádná prodlužování. Koneckonců měli producenti na splnění podmínek deset let. Chci, aby členské státy byly ochotné chránit své spotřebitele a výrobce tím, že zakáží dovoz nelegálně produkovaných vajec od těch producentů a z těch zemí, jež k tomu ochotné nejsou. Myslím také, že by Komise, až bude mít potřebné informace, měla sestavit seznam a jmenovitě a veřejně poukázat na ty, kdo nedokázali podmínky splnit. Není pro ně žádnou omluvou, že nevěděli, že už je to tady. Deset let je dost dlouhá doba na to, aby se jakýkoli obchodní cyklus připravil a investoval.
<P>
Paní komisařko, až budete uzavírat tuto rozpravu, doufám, že nám poskytnete silné prohlášení v tom smyslu, že rozumíte obavám producentů i spotřebitelů a že nám slíbíte tvrdá opatření, která obě tyto kategorie ochrání.
<SPEAKER ID="076" NAME="Martin Häusling" LANGUAGE="DE">
Pane předsedající, paní komisařko, vaše odpovědi mě nepřesvědčily. Ani údaje, které Komise poskytla Výboru pro zemědělství a rozvoj venkova zdaleka nebyly přesvědčivé. Jak již uvedl pan Lyon, je to problém, který na nás dolehl. Počínaje rokem 2012 bude 30 % vajec na trhu nezákonně. My ale nemáme vůbec ponětí, co s tím udělat. Nyní se musíme zjevně spoléhat na to, že jednotlivé státy splní svou oznamovací povinnost. Dovolte mi zeptat se, proč nezahájíme řízení o porušení nebo proč alespoň podobnou akcí nepohrozíme, abychom dali jasně najevo, že evropské právo musí nakonec platit ve všech členských státech a pro všechny zemědělce? V otázkách dodržování dobrých životních podmínek zvířat jsme si vydobyli velikou míru věrohodnosti a musíme si to ubránit. Občané správně očekávají, že tyto normy budou uplatňovány. Veřejnost je k problematice dobrých životních podmínek zvířat velmi citlivá. Ostatně, poskytujeme zemědělcům finanční prostředky a vyjadřujeme jim veřejnou podporu, protože máme přísnější předpisy v oblasti ochrany životního prostředí a dobrých životních podmínek zvířat. Je potom na místě očekávat od členských států něco na oplátku. A proto se ptám: co hodlá Komise nyní udělat? V tomto smyslu jsme vznesli požadavek na úrovni výborů. Potřebujeme urychleně předložit seznam opatření. Nemůžeme připustit možnost dalších diskusí o prodloužení lhůt. Nemůžeme nyní potrestat ty, kdo zavedli novou politiku tím, že umožníme ostatním pracovat s delšími přechodnými obdobími. To způsobí, že zemědělci ztratí důvěru v orgány Evropské unie.
<P>
Zazněla zde otázka ohledně označování. Co se stane například s produkty, jež obsahují tekutá vejce namísto čerstvých vajec? Jak můžeme takové výrobky označovat? Přinejmenším tuto záležitost je třeba okamžitě upravit.
<P>
Už několikrát zaznělo, že deset let je dlouhá doba. Každý v Evropské unii určitě věděl, že bude třeba tyto lhůty dodržet. Neexistuje žádná omluva pro členské státy - včetně těch nových - když říkají: "Pardon, ale nestihli jsme to, deset let opravdu není dost."
<P>
Evropská unie je v otázkách dobrých životních podmínek zvířat v čele, čehož můžeme po celém světě využívat pro podložení svých argumentů. Můžeme toho využít v argumentaci se spotřebiteli. A pokud nechceme, aby Parlament a Komise ztratily v otázkách zavádění evropských norem důvěru, musíme to zavádět důsledně. Proto naléhavě vyzýváme Komisi, aby jednala, neplýtvala časem a neriskovala tak vznik situace, v níž by počínaje rokem 2012 byli všichni nespokojení.
<SPEAKER ID="077" NAME="James Nicholson">
jménem skupiny ECR. - Pane předsedající, předně musím říci, že ani já nejsem o tom, co nám dnes paní komisařka pověděla, zcela přesvědčen. Dvakrát předstoupili zástupci Komise před Výbor pro zemědělství a rozvoj venkova a jejich vystoupení a to, co nám sdělili, bylo nejen nepřijatelné, ale bylo to naprosto bezútěšné a ostudné.
<P>
Nyní jsem vyslechl slova paní komisařky, a některým věcem, které říkala, jsem naslouchal s dychtivým zájmem. Ale neřekla nám nic než to, že se v lednu sejdou se zúčastněnými stranami.
<P>
A co tedy oněm zúčastněným stranám, paní komisařko, v lednu povíte? Jaký bude výstup z toho všeho? Chceme to vědět, protože po dnešku si musíte být vědoma, že poslední nosnice, které měly dodržet lhůtu, jsou stále v běžných klecích. Měly dodržet lhůtu, a přesto jsou v klecích. Nosnice v běžném klecovém chovu totiž mají obvykle 13 až 14měsíční snáškový cyklus.
<P>
Nyní jste mezi svými poznámkami řekla něco, co snad zodpovíte či rozvinete: řekla jste, že vejce produkovaná mimo EU, která nesplňují obdobné normy, budou označena jinak. Co tím myslíte? Je tím snad myšleno to, že vejce vyprodukovaná způsobem, který bude po dni 1. ledna 2012 v EU nezákonný, budou mít tutéž značku, že je nebude možné vyvážet ze země, kde byla vyprodukována, nebo že jim nebude umožněn přístup na trh?
<P>
Máme tu veliký problém, protože jak řekl George Lyon, 1. ledna 2012 bude 83 milionů vajec - a to je fakt -nezákonných. Je to také velmi nepříjemné pro nás v Evropě, kde lidé chtějí jíst vejce. Takže co s tím budeme dělat?
<P>
Vážně si myslím, že musíme vědět, kam směřujeme. Dáte nám záruku, že sem do Parlamentu přijdete opět v březnu s patřičným návrhem, co hodláte dělat a jaká opatření chcete uplatnit, aby bylo možno tuto situaci zvládnout? Jak už řekli ostatní, mnoho producentů již utratilo miliony liber, aby splnili tyto normy. Nyní po nich nelze žádat, aby kvůli ostatním, kteří nesou stejně připraveni, dále trpěli.
<SPEAKER ID="078" NAME="John Stuart Agnew">
jménem skupiny EFD. - Pane předsedající, Komise způsobila ve vaječném průmyslu ohromnou krizi. Ať se vám to líbí nebo ne, v den D - nebo bych snad měl říct v "den V"? - bude v klecích ještě na 100 milionů opeřenců. Tomu nezabrání ani peníze, ani logistická řešení.
<P>
Trvají-li účastníci diskuse z pohodlí svého křesla na prosazování svých pravidel, možná jim to dodává pocit uspokojení, ale mohlo by to závažně ohrozit dlouhodobou kondici britského odvětví produkce vajec.
<P>
Pojďme se podívat na jednotlivé aspekty. Jak se zbavíte 100 milionů nosnic za 24 hodin? Nebo jak lze bezpečně zlikvidovat 83 milionů vajec denně? Za předpokladu, že se vám jednoho z toho nějakým způsobem podaří dosáhnout, kde spotřebitelé vezmou svých 83 milionů vajec denně? Na Ukrajině, v Indii, v Argentině či v Brazílii, kde jsou veškerá vejce produkována v klecových chovech. Je snad některá z těchto zemí známá svými vysokými normami pro dobré životní podmínky zvířat?
<P>
Jakmile tento obchod začne, velmi rychle se silou své konkurenční výhody rozšíří. A bude velmi těžko k zastavení. Úplně se tím zničí úsilí zástupů producentů vajec ve Velké Británii. Ve výsledku se tím zbavíme velkého dílu svého průmyslu, který právě vynaložil masivní investice na splnění pravidel EU.
<P>
Domnívám se, že zákaz obchodování uvnitř Společenství je předem naprosto ztracený případ. Nejen že nebude možné to v rámci otevřených hranic ohlídat, ale mohlo by se to setkat s odporem WTO. Takže nejméně špatné řešení - záměrně říkám "nejméně špatné" - je povolit dočasný odklad pro výrobce, jež nesplňují dotčené podmínky.
<P>
Pohled na nákladní vozy, které na cestě do Velké Británie v roce 2012 převážejí neoznačená vejce ze zahraničních klecových chovů, není pohledem, z něhož bych se chtěl radovat. Neoznačená vejce jsou darem pro podloudné obchodníky. Velmi tvrdým způsobem jsme se o tom ve Velké Británii poučili.
<P>
Naším řešením ve Velké Británii je mechanicky označovat vejce už v samotných drůbežárnách číselným kódem, který by rozlišoval metodu jejich produkce. Tak se tomu v současné době děje i v mém vlastním provozu a jedná se o velmi spolehlivé zařízení. Komise tvrdí, že je pro ně příliš složité organizovat značení vajec, která nesplňují podmínky, zvláštním kódem, ačkoliv je to zjevně nutné. Ano, a to je samozřejmě tatáž Komise, která nutí britské chovatele ovcí, aby zbytečně značily jednotlivé ovce pomocí nespolehlivého elektronického zařízení. Jak očividný rozpor!
<P>
Nejméně špatné řešení - a opět uvádím tento výraz - pro EU je trvat na tom, aby členské státy, jež nesplňují podmínky, vynaložily své regionální prostředky na označovací stroje a aby rovněž zaplatily inspekční skupinu, jejíž členové by byli příslušníky členských států, které podmínky splňují. Tato inspekce by také navštěvovala balicí stanice a vytvořila by databázi zpracovatelů, kteří ve svých výrobcích používají vejce z klecových chovů.
<P>
Většina britských maloobchodníků se usilovně snaží vyhnout obchodování s vejci z klecových chovů po uplynutí lhůty, ale to se jim může podařit jen pokud budou tato vejce příslušně označena.
<SPEAKER ID="079" NAME="Mike Nattrass" AFFILIATION="NI">
Pane předsedající, toto není jen otázka nosnic v nevyhovujících klecích, ale je to otázka schopnosti EU dohlížet na jednotný trh.
<P>
Jednotlivé státy dostaly 10 let, aby k 1. lednu 2012 splnily stanovené podmínky, jinak bude daný produkt nezákonný. Němci, Skandinávci, Holanďané, Britové a další se přizpůsobili, ale někteří konkrétní velkovýrobci to prostě odmítli. To představuje veliké kapitálové náklady a splnění podmínek znamená půjčovat si peníze. Nařízením podražilo balení dvanácti vajec asi o 15 pencí. Těmto zlodějům, kteří se nepřizpůsobí, by bylo dopřáno více času a měli by z toho jasný prospěch, protože by těžili z výhodnější ceny.
<P>
Vejce z nelegálních klecových chovů semelou ty, kdo se podřídili pokynům EU. Jeden producent si vypůjčil 10 milionů GBP, aby této směrnici vyhověl. A udělal správnou věc.
<P>
Hodlá to snad Komise zrušit a způsobit tak, že jeho vejce nebudou konkurenceschopná? Jestliže bude lhůta prodloužena, pak poučením z tohoto příběhu bude, že pokud EU vyhlásí nějakou směrnici, pak je lepší ji ignorovat.
<SPEAKER ID="081" NAME="Esther Herranz García" AFFILIATION="PPE">
(ES) Pane předsedající, v lednu 2012 by mohlo zmizet na 400 španělských producentů vajec, což v mé zemi představuje asi 30 % z nich. Ztráta produkce by byla asi 300 000 tun vajec.
<P>
Pokud nebudeme jednat velmi prozíravě, mohla by Evropská unie zastavit produkci oněch 80 milionů vajec, což činí 2 miliony tun. Tím bychom dosáhli pouze toho, že by je nahradil dovoz z třetích zemí, jejichž normy pro životní podmínky zvířat jsou podstatně nižší než v Evropské unii.
<P>
Tato směrnice z roku 1999, která přikazuje zvětšení prostoru v klecích pro nosnice, vyžaduje, abychom jednali velmi obezřetně a pozitivně, protože jinak pouze oslabíme evropskou produkci a dáme mimořádné obchodní příležitosti třetím zemím, kde na jednu slepici připadá daleko menší prostor než jaký mají v současné době v Evropské unii.
<P>
Tato směrnice od evropských producentů vyžaduje veliké úsilí, jen ve Španělsku se související náklady pohybují okolo 600 milionů EUR. Také se nesmí zapomínat, že to má hospodářský dopad i na odvětví vaječných výrobků a potravinářství vůbec.
<P>
Proto žádám o vaši podporu pro pozměňovací návrh, předložený skupinou Evropské lidové strany (Křesťanských demokratů) k článku 2, který požaduje nalézt řešení alespoň pro zodpovědné zemědělce a zodpovědné podniky procházející procesem transformace svých chovů, již do ledna 2012 dokončí. Musíme je podpořit při přeměně jejich zařízení a dát jim na dokončení tohoto procesu čas, čímž zabráníme tomu, aby zemědělské provozy utrpěly nevratné škody a předejdeme tak náhlému nedostatku na trhu EU, který by následně zvýšil spotřebitelské ceny.
<P>
Musíme dodržovat tuto směrnici, dát vaječnému průmyslu a odvětví vaječných výrobků šanci a musíme také respektovat právo na dobré životní podmínky zvířat a právo spotřebitelů na rozumnou cenu.
<SPEAKER ID="082" NAME="Ulrike Rodust" AFFILIATION="S&amp;D">
(DE) Pane předsedající, paní komisařko, chtěla bych na tomto místě opět upozornit na to, že rozhodnutí o zákazu klecového chovu již padlo. Členské státy a producenti vajec měli dostatek času tuto směrnici obsahující zákaz běžného klecového chovu zavést. Lhůta ještě nevypršela, stále před sebou máme dvanáct měsíců do doby, než bude tato praxe zcela zakázána.
<P>
Jsem přesvědčena, že úplný zákaz klecového chovu k 1. lednu 2012 musíme zajistit. Musí existovat možnost členským státům, jež do té doby nedokáží směrnici zavést, pohrozit právními opatřeními, například finančními sankcemi.
<P>
Je také třeba zajistit, aby se vejce pocházející z chovů, jež nesplňují evropské právo, nedostala na vnitřní evropský trh.
<SPEAKER ID="083" NAME="Britta Reimers" AFFILIATION="ALDE">
(DE) Pane předsedající, paní komisařko, dámy a pánové, po dvanáct let jsme věděli, že klecový chov bude v EU počínaje 1. lednem 2012 zakázán. Jak může být dvanáct let pro některé členské státy málo na to, aby tento zákaz včas zavedly a odpovídajícím způsobem připravily svůj drůbežářský průmysl? Toto je jen jeden z mnoha příkladů toho, jak nedostatečné zavádění vede k nezdaru. Producenti vajec v členských státech, které změny včas zavedly, již pociťují v oblasti konkurenceschopnosti anomálie, které jdou proti smyslu zásad EU.
<P>
Vyzývám Komisi, aby trvala na dodržení příslušných právních předpisů ze strany členských států a aby udělala vše pro zajištění jejich skutečného zavedení. Od ledna 2012 by se již vejce neměla produkovat v klecových chovech a vejce, jejichž produkce se po tomto datu stane nezákonnou, by se již neměla dostávat na pulty prodejen, což by ukončilo jejich negativní dopad na konkurenční prostředí. Zemědělci, kteří změnili své chovy podle požadavků EU, by neměli být vystaveni finanční újmě, zatímco ti, kdo změny ignorovali, budou plnými doušky užívat hospodářské výhody.
<P>
Lidem v Evropě nelze vysvětlit, proč právo EU neplatí stejně ve všech členských státech a proč se některé členské státy stále loudají kdesi vzadu. Nedávné krize nám ukazují, kam to může vést. Potřebujeme Evropu, jež jedná společně, ne Evropu, v níž si může každý člen bez ohledu na ostatní dělat, co chce.
<SPEAKER ID="084" NAME="Vicky Ford" AFFILIATION="ECR">
Pane předsedající, jako mnozí další i já chci normy pro slušné zacházení se zvířaty, ale zároveň chci dostupná vejce. Nejsem odbornice přes drůbež a čtyři pokusy mé dcery chovat kuřata vždy skončily kořistnickým nájezdem místní lišky.
<P>
Proto raději naslouchám profesionálům, jako například jednomu zemědělci, chovateli 30 000 šťastných evropských kuřat, jehož jsem minulý měsíc navštívila ve svém volebním obvodě. Odvětví chovatelství prasat ve Velké Británii ke své vlastní újmě poznalo omyl jednostranného zavádění přísnějších norem pro dobré životní podmínky zvířat. Britští zemědělci produkující vejce vložili svou důvěru v Komisi a investovali stovky milionů liber, aby se na zavedení těchto právních předpisů připravili.
<P>
Důvěra veřejnosti v EU je rekordně nízká. Musíte chránit ty, kdo se v dobré víře těmto právním předpisům přizpůsobili. Je třeba se vůči chovatelům drůbeže zachovat zodpovědně.
<SPEAKER ID="085" NAME="Mairead McGuinness" AFFILIATION="PPE">
Pane předsedající, chtěla bych poděkovat Komisi za odpověď, ačkoliv neúplnou. Předseda Výboru pro zemědělství a rozvoj venkova vznesl velmi konkrétní otázky, jež nebyly plně zodpovězeny.
<P>
Zejména bych zpochybnila otázku zmíněných čísel, snad byste je mohla vysvětlit. Řekla jste, že dnes pochází 66 % produkce z chovů ve výbězích? Takovou informaci já nemám. Troufám si proto říci, že informace, jež jste nám předložila, jsou selektivní. Potřebujete velmi podrobné jednání se zúčastněnými stranami, protože se jedná, abych tak řekla, o hodně nadnesená čísla, která zdaleka neposkytují pravdivý obraz produkce vajec v Evropské unii.
<P>
Dovolte mi také říct, že pokud by bylo snadné tyto právní předpisy splnit a pokud by naši spotřebitelé opravdu, ale opravdu a vážně chtěli chovy splňující tyto dobré životní podmínky zvířat, pak by za ně zaplatili. A oni je chtějí. Ale neuvědomují si jejich cenu a nechtějí za ně platit. Od roku 2004, kdy jsem zde v Evropském parlamentu, jsem od spotřebitelů nedostala ani jednu žádost, abych tuto legislativu podpořila.
<P>
Pamatujte na to! Taková je opravdu situace. A proto je důležité, aby tyto Parlamentem schválené právní předpisy byly zcela zavedeny a aby ti, kdo investovali spousty peněz na jejich splnění, požívali ochrany Evropské unie. Dle mého názoru Komise ví, že se bude muset vypořádat s právním problémem.
<P>
Dovolte mi obrátit pozornost k situaci na trhu. Dojde k velmi zřetelné vaječné kalamitě: dne 1. ledna 2012 83 milionů nezákonných vajec! Z morálního a etického hlediska nemůžeme tato vejce zmařit. Bylo by hrozné, kdybychom tak učinili a utrpěl by rovněž trh, spotřebitelské ceny by vzrostly a dočkali bychom se protestů a bouří.
<P>
Komise nám musí říci, co se v ten den stane. Tato vejce se totiž nevyhnutelně na trhu objeví a vznikne v jistém ohledu černý trh s vejci, takže v tomto ohledu potřebujeme mít jasno.
<P>
I ti, jež se ocitají v přechodné fázi, potřebují vědět, že nedojde k obratu, protože signály, které dostávají, je uvádí ve zmatek.
<P>
Ze všech otázek, o nichž jsme tento týden jednali, je tato nejzásadnější jak pro naše spotřebitele, tak pro naše producenty. Potřebujeme od Komise odpovědi.
<SPEAKER ID="086" NAME="Iratxe García Pérez" AFFILIATION="S&amp;D">
(ES) Pane předsedající, paní komisařko, jak asi víte, bdíme zde v Parlamentu nad plněním právních předpisů včetně těch, které nevešly v platnost. Pokud bychom to vztáhli i na ostatní oblasti se stále trvajícími lhůtami, potřebovali bychom dvoutýdenní plenární zasedání.
<P>
Dnes jednáme o odvětví, jemuž se nedostává pomoci z prostředků společné zemědělské politiky a které strádá kvůli růstu cen krmiv. Pro toto odvětví není snadné vyrovnat se s dodatečnými náklady, ale musí, aby splnilo vysoké produkční normy, jež jsme v EU stanovili.
<P>
Vše nasvědčuje tomu, že do 1. ledna 2012 nebudou schopni producenti mnoha členských států 100% splnit dané lhůty. Odhaduje se, že bude chybět až 30 % produkce poptávané na trhu EU.
<P>
Výsledkem bude, že se čerstvá vejce budou produkovat zde, a budou pro spotřebitele jistě dražší. Vejce na zpracování budeme kupovat jinde, a tím ukončíme tu část produkce EU, která směřovala na tento trh. Doufám, že tehdy budeme mít větší úspěch v oblasti požadavku vzájemnosti v našich vztazích se třetími zeměmi.
<P>
Skončím tím, že počínaje rokem 2012 bude tento právní předpis závazný. Do té doby může Komise prosazovat jiné, již platné, právní předpisy, jako je elektronická identifikace ovcí a koz, které přinášejí přidanou hodnotu v oblasti sledovatelnosti a dobrých veterinárních podmínek a jež také mají přímý dopad na dobré životní podmínky zvířat.
<SPEAKER ID="087" NAME="Jarosław Kalinowski" AFFILIATION="PPE">
(PL) Pane předsedající, projednávané usnesení jednoznačně ozřejmuje, že žádné výjimky a úlevy nepřipadají v úvahu. Evropská komise by měla připravit nástroje pro prosazování a pro sankcionování produkce, která neodpovídá požadavkům. Ani z ustanovení v preambuli usnesení bohužel nevyplývá, že někteří producenti budou mít na přizpůsobení dvanáct let, zatímco jiní budou mít osm a další jen pět let. K tomu ještě dodávám, že producenti, jimž byl dopřán nejkratší čas na přizpůsobení, podporovali snahy o splnění podmínek protistran ze starých členských států tím, že vykupovali staré klece, aniž by byli věděli, jaké problémy si tím přivodí. Odborníci nalezli důkaz, že poptávka po konzumních vejcích převýší po zavedení směrnice o nosnicích v Evropské unii nabídku, což bude v praxi znamenat dovoz vajec ze třetích zemí, která jistě nebudou odpovídat novým podmínkám. Proto vyzývám Komisi, aby posoudila přijatelnost zachování zákazu běžných chovných klecí ode dne 1. ledna 2012. Zároveň je třeba najít řešení a stanovit jasná kritéria pro chovatele, kteří modernizační proces nedokončí do 1. ledna 2012, čehož se týkají i dva pozměňovací návrhy, jež podporuje má skupina.
<P>
Podle jeho autorů je hlavním argumentem pro přijetí tohoto usnesení - krom dobrých životních podmínek zvířat a konkurenceschopnosti - skutečnost, že přechodné období pro přizpůsobení bylo známo a v předmětné směrnici bylo pevně zakotveno, že tato lhůta je neměnná. Doufám, že všichni poslanci, kteří toto odůvodnění přijímají a jež budou hlasovat pro toto usnesení, budou stejně rozhodně a jednomyslně hlasovat pro to, aby se po roce 2013 nezavedlo žádné další přechodné období pro rozlišení přímých plateb v Evropské unii, jelikož ve Smlouvě je stanoveno, že přechodné období končí v roce 2013. Tak je to stanoveno a myslím si, že bychom na tom neměli nic měnit.
<SPEAKER ID="088" NAME="Csaba Sándor Tabajdi" AFFILIATION="S&amp;D">
(HU) Pane předsedající, z dosavadní rozpravy jasně vyplývá, že došlo k vážnému střetu zájmů mezi těmi, kdo přechod na nový systém dokončili a těmi, kdo tak dosud neučinili. Ale existuje zde i veliký rozpor mezi starými a novými členskými státy. Naprosto souhlasím s panem Kalinowským v tom, že staré členské státy měly na přeměnu systému daleko více času a že ve skutečnosti předaly své zastaralé struktury do nových členských států ještě před jejich vstupem do EU. I tak je ale jasné, že pravidla je třeba dodržovat, a stejně tak je zřejmé i to, že Evropská unie opět svým výrobcům přináší konkurenční znevýhodnění tím, že pro ně stanoví přísnější pravidla než pro dodavatele zvenčí. Nestačí, že vyžaduje dodržování těchto pravidel, ale často je ani není schopná kontrolovat. Proto si myslím, že rozhodnutí, které hodlá Evropská komise přijmout, podobně jako další rozhodnutí znevýhodní výrobce z EU vůči vnějším trhům.
<SPEAKER ID="089" NAME="Georgios Papastamkos" AFFILIATION="PPE">
(EL) Pane předsedající, plně uznávám potřebu zajistit rovné konkurenční podmínky v rámci Evropské unie v zájmu producentů, kteří splnili zvýšené nároky dané touto směrnicí. Zároveň ale musíme podpořit ty producenty, kteří mají na splnění těchto nároků zájem, ale nemohou si dovolit zaplatit vysokou cenu, již s sebou nese přizpůsobení v rámci stanovené lhůty. Byla vytvořena opatření, aby bylo počínaje 1. lednem 2012 obchodování se zbožím, jež nebylo vyrobeno v souladu s novými právními předpisy, postaveno mimo zákon.
<P>
Na druhé straně se ale bude ze třetích zemí dál dovážet zboží produkované podle nižších norem pro životní podmínky zvířat. Jinak řečeno: zatímco mnoha zemědělským podnikům v Evropské unii hrozí zánik kvůli zvýšeným nárokům na dobré životní podmínky zvířat, budou se dovážet produkty z třetích zemí, které nesplňují ani ty podmínky, jež v EU platí dnes. Ano, musíme chránit dobré životní podmínky zvířat, musíme zabezpečit náležité nakládání se zvířaty, ale musíme také chránit evropský sociální a výrobní systém.
<SPEAKER ID="090" NAME="Spyros Danellis" AFFILIATION="S&amp;D">
(EL) Pane předsedající, paní komisařko, ačkoliv by měli všichni evropští producenti dodržovat právní předpisy Společenství a měli by učinit veškerá nutná opatření včas, odhaduje se, že 30 % producentů vajec to do 1. ledna 2012 nestihne. Tento stav věcí nám bohužel ukazuje, že Evropská komise nedokázala přesvědčit producenty, že je to k jejich prospěchu. A politika, která nedokázala přesvědčit přímo zúčastněné strany, aby ji hájily, bude jen těžko úspěšná, ať už bude opatřena jakýmikoliv kontrolními mechanismy. Domníváme se, že ucelený přístup, který by zdůraznil provázanost investičních nákladů s užitkem plynoucím z používání zdokonalených klecí pro výrobce i spotřebitele, by výrobce daleko lépe přesvědčil k přijetí těchto opatření. Je jasné, že takovýto přístup by zajistil jasné rozlišení evropských produktů na základě kvality, bezpečnosti a norem dobrých životních podmínek zvířat. Také by tento přístup zabraňoval nespravedlivé soutěži za nerovných podmínek ze strany třetích zemí, což je přesně to, čeho se obáváme.
<SPEAKER ID="091" NAME="Giovanni La Via" AFFILIATION="PPE">
(IT) Pane předsedající, paní komisařko, dámy a pánové, dobré životní podmínky zvířat jsou tématem, které bylo v tomto shromáždění řešeno mnohokrát a myslím si, že Parlament spolu s Komisí a Radou dospěl k uváženému a vyváženému rozhodnutí. Myslím, že v této záležitosti nemůžeme couvnout.
<P>
Máme proto povinnost hledat nejlepší způsoby uplatňování tohoto opatření a v tomto případě ho musíme sestavit v zájmu zodpovědného přístupu a prosazovat ho zodpovědně s ohledem na všechny subjekty, které své výrobní postupy upravují. Je jasné, že toto datum nebudeme moci posunout a připustit dodatečné období pro přechod na zodpovědný systém dobrých životních podmínek pro zvířata. Je na nás, abychom mysleli na všechny ty, kdo započali proces přechodu v období krize a v době, která nepřeje investicím.
<P>
Proto chci před vámi zdůraznit problematiku přechodné fáze, což je téma, které se týká všech zemědělců, kteří zahájili proces přizpůsobení, aby zavedli dobré životní podmínky zvířat, ale jež tento proces ještě nedokončili. V těchto obtížných dobách krize je proto dle mého názoru třeba těmto producentům věnovat zvláštní pozornost.
<SPEAKER ID="092" NAME="Rareş-Lucian Niculescu" AFFILIATION="PPE">
(RO) Pane předsedající, ani já si nemyslím, že je správné hovořit obecně o desetiletém období, jež měly členské státy k dispozici. Kupříkladu Rumunsko a Bulharsko vstoupilo do Evropské unie teprve před třemi roky, ale pravidla jsou pravidla a musejí je dodržovat všichni.
<P>
Chci ale naléhavě vyzvat kolegy poslance, aby hlasovali pro druhý pozměňovací návrh předložený skupinou Evropské lidové strany (Křesťanských demokratů). Existuje celá řada producentů, kteří již zahájili investice do modernizace svých chovných systémů, případně těch, kteří se k těmto investicím každou chvíli chystají. Takové investice ale nelze realizovat přes noc a bylo by nespravedlivé, aby byli tito producenti penalizováni. Znovu zdůrazňuji, že se jedná pouze o ty producenty, kteří již zahájili přeměnu svých chovů a tento pozměňovací návrh se týká dodržování jasně stanovených podmínek.
<SPEAKER ID="093" NAME="Andrew Henry William Brons" AFFILIATION="NI">
Pane předsedající, britští producenti investovali v rámci příprav na zavedení této směrnice značné částky peněz - což zvýšilo jejich výrobní náklady -, poněvadž vědí, že Velká Británie tuto právní úpravu zavede. Proč by měli čelit nespravedlivé soutěži ze strany zemí, které tento právní předpis nezavedli, nebo jimž bude udělena výjimka či odklad?
<P>
Toto opatření bylo sepsáno s minimálním ohledem na jeho prosazení a bylo ponecháno ve vzácné péči velmi odlišných norem v 27 členských státech. Jazyk, jímž je formulováno, jen stěží připomíná jednotnost a rozhodnost prosazování. Používají se zde slova jako "přiměřený" a "odrazující".
<P>
Naprosto nesouhlasím, aby EU prosazovala právní předpisy jménem členských států. Ale pokud se takové právní úpravy prosadí, je nepřijatelné, aby byly některé země nuceny je dodržovat a přitom aby jiným zemím byly udělovány účelové výjimky. Zajistí Komise, aby země, které se nepřizpůsobí, nesměly vyvážet vejce do zemí, jež podmínky splňují? Nebo alespoň aby se nevyvážely vejce z nevyhovujících provozů? Naše postupy vyžadují ochranu před nespravedlivou soutěží.
<SPEAKER ID="094" NAME="Maria do Céu Patrão Neves" AFFILIATION="PPE">
(PT) Pane předsedající, pane komisaři, dovolte mi, abych v souvislosti s předmětem této rozpravy začala opětovným potvrzením, že zaprvé věřím, že směrnice by se měly plnit, což platí i o směrnici 1999/74/ES a zadruhé že starost o dobré životní podmínky představuje hlavní záležitost, jíž by se měla Evropská unie zabývat. Z tohoto hlediska je důležité zdůraznit, že splnění této směrnice firmy v tomto odvětví dosti zatěžuje: v Portugalsku to činí 30 % na slepici. Navíc pro tento účel neexistuje v rámci programu rozvoje venkova žádná zvláštní pomoc.
<P>
Je nezbytné a naléhavé uznat, že přizpůsobení se v mnoha podnicích opozdilo kvůli nedostatku kapitálu v tomto odvětví, omezeným bankovním úvěrům a kvůli krizi vůbec. Proto je důležité dát těmto firmám, které již zahájily požadované adaptace - pouze těmto firmám -, více času.
<SPEAKER ID="095" NAME="Sergio Paolo Francesco Silvestris" AFFILIATION="PPE">
(IT) Pane předsedající, pane komisaři, vážení kolegové, nikdo z nás nechce zpochybnit to, že je nutné zavést směrnici z roku 1999, protože tu jde o věrohodnost tohoto orgánu, a nikdo z nás nechce zpochybnit to, že je nutné chránit dobré životní podmínky a zdraví zvířat.
<P>
Směrnice ale také musejí dávat dobrý smysl. Chtěl bych zde proto dnes učinit v tomto dobrém smyslu dvě poznámky. Zaprvé, mezi rokem 1999 a dnešním dnem jsme prošli hlubokou hospodářskou krizí, která ochromila podniky, průmysl a spotřebu, takže mnoho podniků nebylo s to patřičná přizpůsobení učinit. Neměli bychom to vzít v potaz?
<P>
Zadruhé, přísné uplatňování směrnice od 1. ledna 2012 by z trhu smetlo mnoho podniků, což by otevřelo dveře dovozům vajec produkovaných metodami, které zdaleka neodpovídají úrovni ochrany zvířat, jak je vyžadována a plněna v Evropské unii, případně by to vedlo k přemístění evropských výrobních zařízení mimo Evropskou unii.
<P>
Pokud toto chceme udělat v období krize - tedy upřednostnit pokles zaměstnanosti a nárůst dovozu vajec, která pocházejí ze zemí mimo Evropu a jsou vyprodukována podle jiných kritérií, než jaká se vztahují na naše výrobce -, pak myslím, že se dopustíme křivdy.
<P>
Na myšlence podstatné přechodné fáze jsme odvedli veliký kus práce a já cítím povinnost ji podpořit. Totéž žádám, pane komisaři, i od vás.
<SPEAKER ID="096" NAME="Diane Dodds" AFFILIATION="NI">
Pane předsedající, jak již řeklo mnoho mých kolegů napříč celým Parlamentem, ochrana producentů, kteří splnili právní předpisy a vydali na to velké částky peněz, je naprosto správná věc a Komise je toho povinna.
<P>
Myslím ale, že si Komise musí uvědomit jednu věc. Hovořila jsem s mnoha zemědělci od nás, pro které je velmi obtížné najít za těchto těžkých finančních a hospodářských okolností peníze na investice. Zaujala mě poznámka o označování či razítkování vajec. Mám v ruce dopis z nedávné doby, v němž Komise naznačuje, že dodatečné označení by znamenalo jen malý či žádný přínos, protože se Komise domnívá, že by v tom spotřebitelé nečinili žádné rozdíly.
<P>
Proto bych chtěla Komisi požádat o sdělení, zda změnila na tuto záležitost názor nebo jestli prostě neví. Znova se Komise ptám, zda má v úmyslu vydat se cestou zákazu na vnitřním trhu EU. Ve svém volebním obvodě mám společnosti, které se spoléhají na dovoz vajec z ostatních evropských zemí. Budou se tyto společnosti nuceny spolehnout se na dovozy ze třetích zemí? Je naprosto jisté, že se tato vejce budou produkovat za daleko méně přísných okolností co do dobrých životních podmínek zvířat.
<SPEAKER ID="097" NAME="Czesław Adam Siekierski" AFFILIATION="PPE">
(PL) Pane předsedající, je bez diskuse, že se zemědělci musejí přizpůsobit směrnici z roku 1999. Rozumíme zemědělcům, kteří již investovali peníze do modernizace klecí. Nejde o to, abychom dali více času jen některým, jak řekl jeden z předřečníků, ale o to, abychom dopřáli na splnění daných požadavků stejně času těm i oněm a abychom zajistili, že patřičné normy budou dodrženy.
<P>
Pojmy "nezákonná produkce" a "péče o spotřebitele" znějí velmi vznešeně, ale chtěl bych vědět, proč neprokazujeme stejné odhodlání v otázkách ochrany spotřebitelů před konzumací dovezených vajec, která jsou produkována v podmínkách nesplňujících požadavky zavedené Evropskou unií. Vždy se snažím porozumět situaci různých skupin, zemědělců v jednotlivých zemích, a jsem pro řešení, která jim pomohou, protože vím, že pokud jde o výnosy, nachází se tato skupina ve výjimečně komplikované situaci. Je škoda, že ostatní zde v Parlamentu tento pohled nesdílejí.
<SPEAKER ID="098" NAME="Paul Rübig" AFFILIATION="PPE">
(DE) Pane předsedající, určitě je nám všem jasné, že zdraví našich zvířat, a s tím související zdraví lidí, musí být v centru našeho zájmu. Ve vědeckém výboru STOA, kde se posuzují technologické možnosti, existuje projekt "Better Life", v němž se jedná o prozkoumání způsobů, jak do budoucna zlepšit podmínky v oblasti výživy a krmiv. Z toho důvodu, zejména v kontextu osmého rámcového výzkumného programu, prosím paní komisařku, aby se zasadila o posílení výzkumných programů v oblasti potravin a krmiv. Tím by se dosáhlo zlepšení ve výzkumu v oblasti bezpečnosti krmiv a zdraví zvířat a lidí a my bychom tak zde mohli v budoucnu připravovat pro občany Evropy správně formulované dokumenty.
<SPEAKER ID="099" NAME="Mairead McGuinness" AFFILIATION="PPE">
Pane předsedající, děkuji vám za laskavost. Chtěla jsem ve svém příspěvku zmínit další dva body. Otázka čerstvých vajec je zřejmá a jasná. Ale existuje zde ohromný trh se zpracovanými vejci pro cukrářský průmysl a my potřebujeme vědět, jaké budou stanoveny požadavky pro tyto produkty.
<P>
V tomto ohledu máme asi největší obavy, protože do zpracovatelského odvětví jde stále víc a víc vajec a já se bojím, že budeme z Evropské unie vyvážet naše klece, a pak dovážet výrobky z tekutých a sušených vajec, která pocházejí z chovů ve třetích zemí právě z těchto klecí.
<P>
Vidím, že souhlasně přikyvujete. Je to pro Evropskou unii skutečný problém.
<P>
Další má obava se týká paralelních produkčních systémů a velikého problému na trhu, pokud budou do produkce uvedeny nové zdokonalené klece, zatímco budou ponechány i stávající systémy. To by mohlo způsobit veliké problémy producentům a především spotřebitelům. Komise tedy má ve svých rukou odpovědnost za správné vyvážení.
<SPEAKER ID="100" NAME="Androulla Vassiliou">
členka Komise. - Pane předsedající, je zřejmé, že v této otázce zde nepanuje jakákoli shoda. Vyslechla jsem tu poslance, kteří žádají, aby nebyly udělovány žádné výjimky ani odklady, a na druhé straně slyším jiné poslance, kteří volají po odkladu. Záleží na tom, z jaké jsou země a na stupni vývoje, v němž se v této souvislosti ten který členský stát ocitá.
<P>
Dovolte mi připomenout postoj Komise. Chci zopakovat, že počínaje lednem 2012 musejí být běžné klece nahrazeny klecemi zdokonalenými, případně jinými chovnými systémy. Proto nebudou vejce z běžných klecových chovů po lednu 2012 legálně obchodovatelná. Takový je náš postoj.
<P>
Komise vynakládá s maximální snahou veškeré úsilí, aby pomohla členským státům této směrnici vyhovět. Co pro to děláme? Především pobízíme členské státy, aby ve spolupráci s průmyslem a hlavními hráči na trhu rozvíjely a realizovaly vnitrostátní plány a dostáváme na stůl takové vnitrostátní plány, jež také zahrnují sankce pro ty podniky či zemědělce, kteří směrnici nesplňují.
<P>
Zadruhé si vyměňujeme s členskými státy informace o osvědčených postupech dohledu pro hlášení o pokroku v prosazování směrnice. Pořádáme návštěvy odborníků Komise, aby se přesvědčili, že je směrnice zaváděna a pořádáme rovněž setkání se zainteresovanými subjekty. Jak jsem řekla, 19. ledna 2011 se bude konat schůzka s velikými hráči, na níž budou zástupci členských států diskutovat o současném stavu věcí a my uvidíme, jak nejlépe můžeme pomoci členským státům, které směrnici nesplňují, aby ji mohli splnit do konce roku 2011.
<P>
To je náš postoj. Pokud se po lednu 2012 objeví vejce, jež nebudou produkována v souladu se zákonem, nebude možné s nimi obchodovat a pokud se prokáže nesoulad s touto směrnicí, bude Komise samozřejmě moci podniknout veškerá opatření dostupná v současném právním rámci - zahájit řízení o nesplnění, aby bylo zajištěno náležité vymáhání práva EU. Uvažovali jsme i o alternativách k řízení o nesplnění povinnosti, aby se předešlo případnému nezákonnému oběhu vajec produkovaných v běžných klecových chovech po lednu 2012.
<P>
Poslanci zde přednesli mnoho dalších poznámek a já ujišťuji, že veškeré vaše obavy přetlumočím panu komisaři Dallimu, který, jak jsem si jistá, bude vašim poznámkám věnovat patřičnou pozornost.
<SPEAKER ID="101" NAME="Esther de Lange" AFFILIATION="PPE">
Pane předsedající, vím, že je neobvyklé vzít si slovo poté, co hovořil člen komise. Z toho, co paní komisařka řekla, mám velikou radost. Ale závěr, že jsme ohledně této otázky zde v parlamentu rozděleni, není správný. Chtěla bych paní komisařku požádat, aby se podívala na výsledek závěrečného hlasování, dříve než posoudí, zda je v této otázce Parlament rozdělen či nikoliv.
<SPEAKER ID="102" NAME="Předsedající">
Obdržel jsem čtyři návrhy usnesení předložené podle čl. 115 odst. 5 jednacího řádu.
<P>
Rozprava byla ukončena.
<P>
Hlasování se bude konat za okamžik.
<SPEAKER ID="103" NAME="James Nicholson" AFFILIATION="ECR">
Pane předsedající, předně bych chtěl vyjádřit souhlas s tím, co řekla Esther. Chci také požádat paní komisařku, pokud nemůže dnes hovořit, zda by nám mohla poskytnout prohlášení písemně, protože se nedomnívám, že by byl Parlament rozdělen.
<P>
Snad by mohla více rozvést to, co řekla o tom, že vejce ze zemí mimo Evropskou unii, které nesplňují obdobné normy jako v EU, nebudou povolena a že budou označena zvláštním označením. Jaké paní komisařka navrhuje označení těchto vajec, která nebudou smět nést zákonné označení po 1. lednu 2012?
<SPEAKER ID="104" NAME="Předsedající">
Pane Nicholsone, toto nebylo na pořadu jednání. Jak jsem řekl, rozprava byla ukončena. Své obavy jste měl možnost vyjádřit před ukončením rozpravy.
<SPEAKER ID="105" NAME="Paul Rübig" AFFILIATION="PPE">
(DE) Pane předsedající, jen jsem chtěl poděkovat parlamentní službě, protože jsme skončili naprosto příkladně patnáct minut před hlasováním, takže se na tomto plenárním zasedání vyhneme zmatku. Tento řádně provedený postup vysílá veřejnosti správný signál. Chtěl bych parlamentní službě vyjádřit své zvláštní díky.
<SPEAKER ID="106" NAME="Předsedající">
Kéž by tomu tak bylo vždycky. Děkuji vám mnohokrát.
<P>
(Zasedání bylo přerušeno v 11:40 a pokračovalo ve 12:00)
<P>
Písemná prohlášení (článek 149 jednacího řádu)
<SPEAKER ID="107" NAME="Paolo Bartolozzi" LANGUAGE="IT">
Směrnice Rady 1999/74/ES stanoví minimální standardy pro ochranu nosnic v různých chovných systémech a má za dodatečný cíl ochranu před nespravedlivou soutěží mezi producenty z různých členských států. Ačkoliv se zásadami této směrnice souhlasím, nesmí se brát na lehkou váhu, že za daných okolností se velmi mnoho evropských producentů, kteří zahájili proces přeměny svých zařízení, dostalo do vážných potíží při uskutečňování transformace a že jim hrozí, že nebudou do 1. ledna 2012, což je nejzazší lhůta pro splnění směrnice, připraveni.
<P>
Je třeba také něco dělat s ohledem na skutečné obtíže, jimž mnozí producenti čelí při získávání finančních prostředků na podporu procesu přeměny, a na vážné obtíže hospodářské, jimiž se musejí zabývat dodnes, a které mají vážné důsledky v oblasti stability jejich podniků a míry zaměstnanosti. Členské státy by měly zasáhnout a podpořit opatření, jež mohou pomoci evropským výrobcům v oblasti drůbežářství, kteří se s cílem přizpůsobit se novým evropským právním předpisům pustili do procesu přeměny svých zařízení, ale u nichž je jen malá pravděpodobnost, že tento proces dokončí před začátkem roku 2012.
