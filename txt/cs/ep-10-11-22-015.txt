<CHAPTER ID="015">
Naléhavá pomoc Haiti (rozprava)
<SPEAKER ID="089" NAME="Předsedající">
Dalším bodem je prohlášení Komise o poskytnutí naléhavé pomoci Haiti.
<SPEAKER ID="090" NAME="Maria Damanaki">
členka Komise. - Pane předsedající, Komise je hluboce znepokojena zhoršením situace s cholerou na Haiti.
<P>
Počet obětí mezi hospitalizovanými případy každým dnem prudce stoupá. Nemocnice už přijaly více než 20 000 osob. Na konci minulého týdne dosahoval počet obětí více než 1 100, ale panují obavy, že tato čísla jsou silně podhodnocena. Úmrtnost je velmi vysoká a svědčí o tom, že lidé přicházejí do zdravotnických center příliš pozdě.
<P>
Léčba cholery je jednoduchá, ale rozhodující pro snížení počtu úmrtí je včasný přístup k léčbě. Léčba pacientů s cholerou vyžaduje také značné lidské zdroje. Haitský systém veřejného zdravotnictví je nyní vážně přetížený, a to i přes značnou podporu ze strany mezinárodního společenství.
<P>
Lékaři bez hranic jako jedna ze zdravotnických organizací působících v první linii vyzývá všechny skupiny a agentury, které jsou na Haiti přítomny, aby zvýšily a zrychlily své úsilí.
<P>
Zasažena je nyní celá země. V hlavním městě Port-au-Prince se epidemie šíří alarmující rychlostí. Nákazou jsou ohroženy zejména slumy, jako je např. Cité Soleil, vzhledem k velice špatným hygienickým podmínkám a špatnému přístupu k nezávadné vodě.
<P>
Zaměřujeme se na záchranu životů prostřednictvím rychlé léčby postižených, zlepšením přístupu k čisté vodě, prosazováním lepších hygienických návyků a podporou epidemiologického sledování s cílem zjistit, kde a jak se epidemie vyvíjí.
<P>
Komise posílila přítomnost svých humanitárních pracovníků s příslušnou lékařskou odborností a uvolnila finanční prostředky - 12 milionů EUR - na podporu partnerů na Haiti.
<P>
Také byl spuštěn evropský mechanismus civilní ochrany prostřednictvím monitorovacího a informačního střediska Evropské komise, který se již podílel na spolufinancování dopravy materiální pomoci poskytnuté Francií.
<P>
Do fáze příprav právě vstoupila další nabídka z Rakouska. Počátkem tohoto týdne má být nasazen tým EU pro civilní ochranu a technickou podporu složený z odborníků z členských států. Generální ředitelství pro zdraví a ochranu spotřebitele (DG SANCO) vyslalo specialisty z Evropského střediska pro prevenci a kontrolu nemocí, aby posoudili, jak nejlépe posílit epidemiologický dohled na Haiti, a zvažuje se další spolupráce.
<P>
Po nedávných incidentech v souvislosti s občanskými nepokoji v Cap Haitien a Port-au-Prince velmi pozorně sledujeme bezpečnostní situaci spolu s našimi partnery a příslušnými agenturami OSN, zejména v období před prezidentskými volbami, které se konají dne 28. listopadu.
<P>
Komise byla ve spojení se zástupkyní generálního tajemníka OSN pro humanitární záležitosti a koordinaci nouzové pomoci baronkou Amosovou. Plně ji podporujeme v její snaze prosadit, aby humanitární pracovníci národních a mezinárodních agentur měli možnost dál bez přerušení pokračovat v činnosti zachraňující životy.
<P>
Vzhledem k vážné a rychle se zhoršující situaci s cholerou je naléhavě zapotřebí dalších příspěvků k zaplnění mezer v oblasti zdravotní péče, zásobování vodou, sanitárních zařízení, hygieny a logistiky. Prioritou je zdravotnický personál a další specialisté na vodu, sanitární zařízení a hygienu, stejně tak jako zdravotnické potřeby, postele, jednotky na čištění vody a tablety. Komise je proto ve spojení s belgickým předsednictvím a členskými státy, aby povzbudila další podporu EU na pomoc Haiti v této velmi kritické a těžké době. Podpora ze strany EU může být poskytnuta prostřednictvím mechanismu civilní ochrany EU.
<P>
Nezměrné úsilí haitských a mezinárodních humanitárních pracovníků při zvládání aktuálních problémů na místě je chvályhodné, ale je zřejmé, že už jen samotný rozsah krize vyžaduje ještě více prostředků a zdrojů. Proto se nyní usilovně snažíme společně se svými partnery zintenzívnit naši reakci na mimořádné události, ale vzhledem k rychle se vyvíjející situaci nás určitě čeká těžké období.
<P>
Pokračující solidarita mezinárodního společenství s haitským lidem zůstává i nadále naprosto zásadní. Proto vyzývám vás všechny, abyste udělali vše, co je ve vašich silách, pro zvýšení podpory ze strany členských států, a zabránili tak rozsáhlé humanitární katastrofě.
<SPEAKER ID="091" NAME="Michèle Striffler" LANGUAGE="FR">
Pane předsedající, paní Damanakiová, dámy a pánové, epidemie cholery si již vyžádala více než 1 200 životů a přes 52 000 lidí je nakaženo. Navzdory silné přítomnosti mezinárodních organizací na Haiti se situace tedy každým dnem zhoršuje a v příštích několika měsících by epidemie mohla postihnout až 400 000 lidí.
<P>
Samozřejmě mám velkou radost z těch 12 milionů EUR, které uvolnila Evropská komise, a podporuji výzvu paní Georgievové členským státům, aby poskytly materiální pomoc za účelem čištění vody, a dodaly zařízení. Zajištění pitné vody a toalet je jediný způsob, jak snížit počet nakažených osob.
<P>
Jedním z nejdůležitějších kroků je uklidnit obyvatele Haiti vyděšené touto nemocí, která je v zemi neznámá. Nezbytná je komunikace s obyvatelstvem, aby bylo možno poskytovat informace o této nemoci a odvrátit ji, ale také zabránit šíření vnitřního násilí, hlavně s ohledem na to, že země je uprostřed voleb.
<P>
Tato nová krize opět upozornila na neschopnost haitských úřadů a systému zdravotní péče tuto krizi zvládnout. Země zažila v průběhu let četné katastrofy. Zemětřesení na Haiti prokázalo téměř naprostou nemohoucnost místních úřadů. Po zemětřesení tu byla skutečná politická vůle vybudovat Haiti jinak a mnozí slibovali dary. Téměř po roce obnova země stěží začala a ti, kteří jsou do rozvoje zapojeni, to vidí černě. Evropská komise musí v procesu obnovy působit jako hnací síla, aby se z tohoto chaosu Haiti nakonec vymanilo.
<SPEAKER ID="092" NAME="Corina Creţu" LANGUAGE="RO">
Pane předsedající, opět vítám rychlost humanitárního zásahu Evropské unie. Zároveň se však domnívám, že v době, kdy stát Haiti je pouhou fikcí, musí být naše úsilí v této zemi zaměřeno na vybudování minimální fungující státní struktury. Stát zde neplní své základní povinnosti, jako je organizace uprchlických táborů, udržování veřejného pořádku a zajištění hygienických podmínek a pitné vody. Tato zranitelnost umožnila rychlé šíření nemoci a způsobila smrt více než 1 200 lidí.
<P>
Haiti potřebuje stát, který pro své chudé něco dělá. Tři ze čtyř Haiťanů přežívají za méně než 2 USD na den. Více než 1,5 milionu obyvatel žije v uprchlických táborech, které představují vážný zdroj ohrožení pro veřejné zdraví a bezpečnost.
<P>
Myslím si, že hlavním rizikovým faktorem je nyní slabost haitského státu. Jeho nedostatečná autorita znamená, že se nespokojenost obyvatelstva zaměřuje na jednotky OSN. Nevládním organizacím skutečně hrozí, že už nebudou schopny plnit své úkoly. Proto jsou volby dne 28. listopadu životně důležité a nesmí se odkládat, navzdory výzvám ozývajícím se z některých stran.
<SPEAKER ID="093" NAME="Charles Goerens" LANGUAGE="FR">
Pane předsedající, spolupůsobily zde ovšem faktory, které šíření cholery na Haiti nepochybně povzbudily. To jistě není odpověď, ale je to vysvětlení. Odpověď na tuto pohromu musí být dvojí.
<P>
Pro tuto chvíli nám humanitární pracovníci, kteří jsou na místě, potvrdili, že je potřeba mýdlo, látky na úpravu vody a řádná hygienická osvěta. V současné situaci probíhají zároveň přípravy v dlouhodobém horizontu. V zemi, kde všechno je třeba teprve udělat nebo předělat, je obnova po zemětřesení nezbytná a přednost musí mít výstavba infrastruktury, která má zlepšit individuální i kolektivní hygienu.
<P>
Doufám, že osm měsíců po konferenci o obnově Haiti, která se uskutečnila v New Yorku, už nebude možné omlouvat dosavadní malý pokrok nedostatkem financí, vzhledem k tomu, že se všichni řečníci shodli na tom, že humanitární pomoc musí pokračovat ještě řadu měsíců. Bude nutno také určit, kdo konkrétně je za pomalý postup odpovědný, abychom pořád nechodili kolem horké kaše.
<SPEAKER ID="094" NAME="Franziska Keller">
jménem skupiny Verts/ALE. - Pane předsedající, v případě Haiti jsme svědky jedné z vůbec největších humanitárních operací. Musíme mít jistotu, že v boji s touto katastrofou neprohráváme a že se nám daří dosahovat výsledků a pomáhat Haiťanům budovat jejich budoucnost.
<P>
Kromě toho, že selhání této operace by bylo osobní katastrofou pro miliony lidí, vyvolalo by to také odpor vůči působení mezinárodního společenství a zpochybnilo schopnost společného postupu při zajišťování humanitární pomoci. Myslím, že musíme soustředit všechny své zkušenosti, všechna nabytá ponaučení z Haiti i odjinud a také dostatek peněz. Proto velmi vítám prohlášení Komise, že na boj proti choleře poskytne dalších 12 milionů EUR.
<P>
Musíme si být jisti, že tato pomoc dorazí na Haiti okamžitě, v plné výši a nejenom její část, a že podporujeme ty správné iniciativy, které zajistí její účinnost. Také se musíme ujistit, že neopomíjíme úsilí o obnovu po zemětřesení, protože bez toho nebude možno s nemocí bojovat.
<P>
Mám na Komisi dvě otázky. Za prvé bych chtěla vědět, zda zastavené peníze dorazily - tj. peníze, které byly přislíbeny - a zda byly a vyplaceny a využity. Za druhé by mě zajímalo, co si myslíte o odložení voleb, protože je to opět na pořadu dne.
<P>
Haitské revoluci se nikdy nepodařilo vstoupit do učebnic dějepisu. Doufejme, že současné těžké období na Haiti vstoupí do učebnic jako počátek lepší budoucnosti pro všechny Haiťany. Věřím, že na místě je také poznámka, že EU zde hrála velmi kladnou roli.
<SPEAKER ID="095" NAME="James Nicholson">
jménem skupiny ECR. - Pane předsedající, před dvěma měsíci jsem spolupředsedal delegaci na Haiti v rámci skupiny zemí AKT a byla to pravděpodobně jedna z největších a nejdojemnějších zkušeností mého života. Za prvé jsou tam nesmírně obětaví lidé, kteří se snaží Haiťanům pomoci, a za druhé, občané Haiti jsou velmi hrdí lidé a to bychom si měli na začátku této rozpravy připustit.
<P>
Ale od prezidenta a předsedy vlády jsme se dozvěděli, jakou měli Haiťané radost, že mají kvalitní sanitární zařízení a nejsou nemocní - a smutné nyní je, že je postihla tato nemoc. Není příliš těžké tuto chorobu vyléčit. Ale musíte tam být a vidět podmínky, ve kterých humanitární pracovníci pracují, a když mluvíte o zdravotní péči, je mi líto, pane předsedající, Haiti nemá zdravotní péči jako my ostatní a vy to víte. Jsou závislí na Lékařích bez hranic, britském Červeném kříži a mnoha dalších organizacích z celého světa.
<P>
Co se týče voleb, je pravda, že Haiti v této chvíli volby nepotřebuje. Ale dokud nebudou mít prezidenta a předsedu vlády, kteří je dokážou vést, nebudou mít žádnou naději pokročit kupředu. Chci pochválit - protože když jsem tam byl, viděl jsem to na vlastní oči - skvělé muže a ženy z úřadu Evropské komise, kteří se v hrozných podmínkách snaží udržet evropskou přítomnost v Port-au-Prince a dělali a dělají fantastickou práci.
<SPEAKER ID="096" NAME="Marie-Christine Vergiat" LANGUAGE="FR">
Pane předsedající, nejprve bych chtěla poděkovat všem svým kolegům, a zejména Konferenci předsedů, že souhlasili s touto rozpravou o Haiti, kterou navrhla moje skupina. Byla to mimořádná situace.
<P>
Loni v lednu, po zemětřesení, se mezinárodní společenství pevně semklo na podporu Haiti. Zdá se však, že mezi sliby a podporou, která nakonec na místo dorazila, zela mezera, nechci říci propast. Loni v březnu se baronka Ashtonová jménem Evropské unie zavázala poskytnout podporu ve výši 1,235 miliard EUR s cílem pomoci lidem na Haiti vybudovat lepší budoucnost.
<P>
Od loňského července nevládní organizace, zejména organizace Lékařů bez hranic, paní komisařko, bijí na poplach a hlásí zamořené životní prostředí, jemuž jsou vystaveny stovky tisíc lidí. Situace se od té doby téměř nezměnila, avšak lidé jsou ohromeni tím, že se epidemie cholery šíří tak rychle, a mezinárodní společenství opět začíná pociťovat soucit. Došlo již k více než tisícovce úmrtí a počet zasažených osob neustále roste, i když odborníci tvrdí, že je poměrně jednoduché přijmout opatření, která smrtelným následkům této nemoci zabrání. Nicméně zdravotníci jsou v této nemoci málo vyškoleni a existují problémy, jak dostat základní zdravotnický materiál tam, kde je ho zapotřebí.
<P>
Jak je možné, že někdo nechápe, proč v takových podmínkách došlo k výtržnostem? Haitské obyvatelstvo se cítí zcela bezmocné. Je těžké, aby si uchovalo důvěru v mezinárodní společenství. Moje otázky proto budou jednoduché, paní komisařko.
<P>
Kam přesně se poděla všechna ta pomoc, kterou Evropská unie slíbila Haiti, a to nejen humanitární pomoc?
<P>
Kdyby dorazila dříve, nemyslíte si, že této další tragédii bylo možné zabránit?
<P>
Jak je možné, že se opět zdá, jako by mezinárodní konference vedly pouze k nesplněným slibům.
<P>
Proč snahy prezidenta Prévala, aby se stabilizační mise OSN MINUSTAH zaměřila na podporu obnovy, zůstávají bez odezvy?
<P>
A konečně, haitské obyvatelstvo si konání voleb přeje, ale za jakých podmínek se budou konat a jaký druh podpory poskytne Evropská unie?
<SPEAKER ID="098" NAME="Licia Ronzulli" AFFILIATION="PPE">
(IT) Pane předsedající, dámy a pánové, přes veškerá varování, aby se po lednovém zemětřesení nezapomínalo na budoucnost Haiti, to podle zpráv z posledních dní vypadá, že v nejkritičtějším okamžiku, tedy v období obnovy, zůstal ostrov mezinárodním společenstvím opuštěný.
<P>
Ve skutečnosti se nyní na Haiti šíří cholera, kterou zde zná jen málo lidí a které je přisuzován mystický, náboženský význam. Ze šíření této nákazy byli obviněni příslušníci mírových sil OSN. Stačilo, aby se na ostrově nakazil pouze jeden nepálský voják, a stovky lidí, žen a dětí oblehly sídlo velení mírových sil. Ohroženi se začali cítit také humanitární pracovníci a mnozí zemi opouštějí.
<P>
Napětí je nesmírně vysoké a v ulicích a na náměstích zůstává spousta sutin, následků velmi silného zemětřesení ze dne 12. ledna. Slyšeli jsme, že chybí voda, takže není možné, aby se lidé myli a chránili se před nákazou.
<P>
Bakterie cholery se rychle šíří a počet mrtvých narůstá geometrickou řadou. Čísla již byla uvedena, ale chci je zopakovat. K dnešnímu dni je 1 130 obětí a počet hospitalizovaných osob vzrostl během jednoho měsíce na více než 18 000. Příznaky nakažení však každý den hlásí tisíce dalších.
<P>
Mezinárodní společenství nemůže už déle váhat. Je nutno okamžitě nalézt nějaké řešení, jinak všechny další nakažené budeme mít navždy na svědomí.
<SPEAKER ID="099" NAME="Michael Cashman" AFFILIATION="S&amp;D">
Pane předsedající, na začátku bych chtěl poblahopřát komisařce Georgievové k účinné koordinaci prací, kterou prováděla, a samozřejmě k diskusím, které vedla s baronkou Amosovou na půdě OSN.
<P>
To nejsnadnější a nejlevnější, co by nyní mohla tato sněmovna udělat, je kritizovat. Přál bych si, abychom jednali pozitivně a vyvíjeli tlak tam, kde je to zapotřebí. Říkám to všem našim poslancům. Musíme vyvíjet nátlak na naše členské státy, aby nabídly větší podporu a větší materiální pomoc. Když se podíváte na seznam zemí, jsou to země - například Španělsko, Irsko, Itálie, Francie, Rakousko, Maďarsko - které se v současné době nacházejí ve vážné hospodářské situaci, a přesto sáhly hluboko. Proto vyzývám každého z nás, abychom oslovili vlastní vlády a požádali je o přijetí závazku. Pokud se někdo ptá, zda podpora projde, či nikoli, pojďme vytvořit kapacitu, aby prošla.
<P>
Na závěr bych chtěl poděkovat paní komisařce a poblahopřát jí k závazku dalších 12 milionů EUR. Zemětřesení je velká tragédie. Ještě větší tragédií je nyní tato epidemie cholery.
<SPEAKER ID="100" NAME="Niccolò Rinaldi" AFFILIATION="ALDE">
(IT) Pane předsedající, paní komisařko, dámy a pánové, nejprve epicentrum strašlivého zemětřesení bezesporu v nejchudší a nejhůře spravované oblasti na americké polokouli a nyní cholera v zemi, které dostává mezinárodní pomoc rozsahem jedné z největších na jednoho obyvatele. To je paradox! Není to jen strašná kombinace smůly. V ulicích Haiti přeplněných dětmi a stany vmáčknutými mezi odpadky nikdo neví, kde začít.
<P>
Místní politická garnitura je často chamtivá a soustřeďuje se spíše na mocenské hry než převzetí kontroly nad úsilím o obnovu a byrokratický aparát zdecimovaný zemětřesením má slabou správní kulturu a v některých případech dokonce bránil rozdělování pomoci. Je zde mnoho mezinárodních organizací, často špatně koordinovaných, které v ochraně obyvatelstva ve skutečnosti selhaly.
<P>
Při návštěvě země s delegací Evropského parlamentu v červnu bylo při pohledu na velké množství opuštěných polí, trosky, které nikdo neodstranil, a odpadky již jasné, nakolik by se situace mohla zhoršit. A nyní je tu cholera.
<P>
Komise a generální ředitelství pro humanitární pomoc a civilní ochranu (ECHO) dosud dělaly to, co bylo požadováno, ale nyní musí své úsilí zdvojnásobit. Mám pocit, že Haiti nyní stejně jako intenzívní obnovu potřebuje větší ochranu na mezinárodní politické úrovni.
<SPEAKER ID="101" NAME="Nirj Deva" AFFILIATION="ECR">
Pane předsedající, toto je tragédie, která nesnese příliš mnoho řečí. Když došlo loni v lednu ke katastrofě, mezinárodní společenství se s velkým halasem vhrnulo na Haiti. Přilétly vojenské helikoptéry a zvedaly těžké kusy zřícených zdí. Všechny jsou pryč. Najednou odlétly. Ty kusy zdiva blokují silnice a brání přístupu, silniční síť se rozpadla. Komisařka Georgievová se usilovně snaží koordinovat činnost.
<P>
Proč k tomu došlo? Proč všichni tito lidé - včetně ministryně zahraničních věcí Clintonové, která se tam v lednu znenadání objevila - náhle mizí? Proč je nyní Organizace spojených národů žádána, aby odešla? Kdy přijdou požádat EU, aby zmizela? Je to směšné. Potřebujeme, aby se tam mezinárodní společenství vrátilo zpátky na té úrovni, na které pracovalo, a obyčejné Haiťany bychom neměli zatěžovat nesmyslným politickým děním v hlavním městě.
<SPEAKER ID="102" NAME="Anna Záborská" AFFILIATION="PPE">
(SK) Pane předsedající, paní komisařko, děkuji za zprávu, kterou jste nám přednesla o aktuální situaci na Haiti. To, že na Haiti vypukne další epidemie, se dalo očekávat. Od začátku roku, od zemětřesení, jsme hodně pracovali, ale práce nepostupovaly tak rychle, jak bychom si přáli. Často jsme se vymlouvali na situaci, která byla na Haiti před zemětřesením.
<P>
Určitě by nám pomohlo, kdyby na Haiti byl fungující stát, ale není, a než bude, uplyne ještě hodně času. Je to běh na dlouhou trať. Nyní je nutno bezodkladně jednat, jinak riskujeme další a další epidemie i násilí.
<P>
Paní komisařko, je skutečně třeba do Bruselu soustředit ty nejlepší zdravotnické odborníky, aby připravili strategický plán pomoci pro Haiti. Situaci je třeba řešit po stránce bezpečnostní, finanční, ale hlavně zdravotnické.
<SPEAKER ID="103" NAME="Kriton Arsenis" AFFILIATION="S&amp;D">
(EL) Paní komisařko, i já bych vám chtěl nejprve poblahopřát k vynikající práci v případě Haiti a za všechno, co jste udělala v Pákistánu.
<P>
Tady šlo skutečně o katastrofu ohromných rozměrů. Mluvíme o více než 1 000 mrtvých a 15 000 nemocných a čísla stále rostou. Potřeby jsou obrovské a vidíme, že peněz, které máte k dispozici, není dost. Je stále jasnější, že opravdu potřebujeme nové finanční nástroje, možná - a nepochybně v první řadě - daň z transakcí. Potřebujeme další finanční mechanismy, které podepřou naše úsilí vyrovnat se s rostoucími humanitárními potřebami.
<P>
Měli bychom rovněž zvážit, co a jak můžeme udělat, abychom zabránili opakovanému přenosu nemocí od lidí, kteří pracují pro OSN.
<SPEAKER ID="104" NAME="Bastiaan Belder" AFFILIATION="EFD">
(NL) Pane předsedající, dnes odpoledne jsem obdržel nejnovější informace od jedné nizozemské humanitární organizace, která na Haiti působí už řadu let, a tyto informace jen potvrzují bezútěšný, ale realistický obraz, jaký popsala Komise. Současně s tím mi tato nizozemská humanitární agentura sdělila, že svoji důvěru vkládají především do Evropy, jako hlavního dárce. Jak to, že spoléhají na nás? Totiž přestože na mezinárodní dárcovské konferenci byla přislíbena obrovská částka, ve skutečnosti byl poskytnut pouze její zlomek. Organizace spojených národů nyní požádala o další finanční prostředky, ale přislíbené peníze z velké části dosud nedorazily. Doufám proto, že Evropská unie se toho chopí a peníze skutečně zajistí, protože situace na Haiti je hrozivá. Prioritou je samozřejmě prevence a čistá voda. Věřím, že se Evropská unie ujme iniciativy a zajistí na Haiti dobré zásobování vodou. Zvláštní význam mají odborníci, hloubení studen, čistá pitná voda a také zdravotní péče. Toho všeho se nedostává. Obracím se na Nizozemsko, ale také na evropské orgány, aby v této mimořádně kritické situaci skutečně přišli Haiti okamžitě na pomoc.
<SPEAKER ID="105" NAME="Ricardo Cortés Lastra" AFFILIATION="S&amp;D">
(ES) Pane předsedající, paní komisařko Damanakiová, nejprve bych chtěl poblahopřát Komisi za její činnost na Haiti.
<P>
Situace však vyžaduje naléhavou a mnohem důraznější reakci. Potřebujeme zdroje a větší mezinárodní závazek, a to navzdory obtížím při uvolňování finančních prostředků. Není možné, aby na některé problémy finanční prostředky byly k dispozici, ale na tuto humanitární krizi nikoli.
<P>
Máme řadu zdravotních a humanitárních priorit, např. informovat obyvatelstvo o konkrétní nemoci, získat stany, zlepšit hygienu ve všech oblastech a zajistit přístup k čisté vodě. Všechny tyto úkoly jsou naléhavé a ze strany Komise a všech členských států je třeba velkého úsilí.
<SPEAKER ID="106" NAME="Hannu Takkula" AFFILIATION="ALDE">
(FI) Pane předsedající, rád bych poděkoval komisařce Georgievové za práci, kterou Komise odvedla. Je velmi důležité, že Evropská unie má na Haiti velmi silnou a viditelnou úlohu. Jedná se však o lidské bytosti, naše bližní. Máme za ně také odpovědnost, neboť se staly obětí nevídané katastrofy, a to nejprve zemětřesení a nyní epidemie cholery.
<P>
Je důležité, aby se peníze a pomoc, které tam pošleme, rychle dostaly na místo určení. Mnoho křesťanských humanitárních organizací tam odvádí dobrou práci a zdá se, že také mají účinné cesty jak urychleně dopravit pomoc těm, kteří ji potřebují. V tomto smyslu doufám, že Komise může využít i uznávané humanitární a křesťanské organizace, které tam tuto prospěšnou práci provádějí. Tímto způsobem bude možné dostat pomoc až na místo určení a dosáhnout co nejlepších výsledků.
<SPEAKER ID="107" NAME="Kristalina Georgieva">
členka Komise. - Pane předsedající, děkuji vám za aktivní účast a diskusi na dané téma, které nás bohužel bude ještě dost dlouhou dobu provázet. Tato krize nemá snadné řešení.
<P>
Měli jsme nějaké odhady, pokud jde o rozsah problému v příštích měsících - i od našich vlastních odborníků - a velice souhlasím s těmi, kteří říkali, že na Haiti musíme využít odborných zkušeností Evropského střediska pro prevenci a kontrolu nemocí. Odhaduje se, že než tato vlna epidemie pomine, bude se počet nakažených pohybovat někde mezi půl milionem a 720 000.
<P>
Odhad 400 000 Panamerické zdravotnické organizace je o něco nižší, ale stejného řádu. Takže budeme muset uvolnit prostředky. Souhlasím se všemi, kdo hovořili o okamžitém uvolnění prostředků a nutnosti pomoci hned teď.
<P>
Dovolte mi čtyři poznámky. První poznámka, jak nejlépe můžeme pomoci. Nyní je doba, kdy budeme muset nasadit skutečně partnerské organizace a okamžitě jim dát prostředky, aby jednaly. Musíme také vyzvat členské státy, aby poskytly materiální podporu. Od čtvrtka, kdy jsem členské státy oslovila, pozorujeme, jak pomoc proudí, ale náročnější to je, pokud jde o zdravotnický personál, tablety na čištění vody a podporu osvětové kampaně, protože - jak zde mnozí uváděli - došlo k širokému nepochopení toho, jaká tato nemoc je a jak ji můžeme nejlépe léčit. V důsledku toho lidé zbytečně umírají, protože mají strach jít do zdravotnických středisek. Bojí se, že tam tuto nemoc spíše chytnou, než aby ji vyléčili.
<P>
Za druhé, řada řečníků hovořila o slibovaných penězích a jak je to s obnovou na Haiti. Tento slib daný Komisí byl dodržen. Komise se zavázala k 460 milionům EUR a závazek plní podle harmonogramu, který stanovila, a vysoká představitelka a místopředsedkyně vlády Cathy Ashtonová a komisař Piebalgs se s členskými státy chystají udělat si přehled, jak jsme na tom s penězi, které jsme slíbili poskytnout. Mohu vás ujistit, že to budeme brát velice vážně, protože ve velmi složité době je v sázce pověst mezinárodního společenství.
<P>
Nicméně - a to je moje třetí poznámka, která je velmi důležitá - na Haiti existuje hranice absorpční kapacity, o níž jsem s některými z vás, mám dojem, mluvila. Když jsem poprvé přijela na Haiti, pomyslela jsem si, že ať je katastrofa jakkoli strašlivá, nebyl to největší problém Haiti. Největším problémem Haiti byly desítky let nedostatečného rozvoje a chybějící funkční stát, který mimo jiné také znamená, že neexistuje funkční zdravotnictví.
<P>
Viděla jsem v táborech lidi, jak stojí ve frontě na doktora, a to ne proto, že by byli nemocní, ale proto, že u doktora nikdy v životě nebyli, a využívali zdravotnické služby nabízené v táborech.
<P>
Tento celkový nedostatek dovedností a schopností funkčního státu vytváří problémy, které tuto epidemii ještě zhoršují. Neustále se snažíme přimět vládu, aby vymezila prostor pro likvidaci mrtvých těl - bez toho se epidemie pochopitelně dál šíří - a nechala rozmístit latríny, aby se zlepšily hygienické podmínky. Nemohu dostatečně zdůraznit, jak nesmírně důležité je, abychom pochopili, že problémy Haiti není snadné vyřešit, protože podstata tohoto problému spočívá v těchto desetiletích nedostatečného rozvoje a chybějícího funkčního státu.
<P>
Zazněla otázka na volby, a zda by se přesto měly konat. Haitské úřady se raději drží harmonogramu. Pro mě je těžké odpovědět. Na Haiti jsem dosud nebyla, ale mám dojem, že zrušení nebo posunutí voleb by mohlo velice složitou situaci skutečně destabilizovat. Konáním voleb by se možná něco získalo, ale jak jsem řekla, vycházím z toho, co jsem slyšela, nikoli z toho, co jsem viděla.
<P>
Moje čtvrtá poznámka se týká aktivní účasti. Vyzvali jste Komisi, aby se bezprostředně zapojila. To děláme a tak tomu bude i nadále. Baronka Ashtonová pravděpodobně bude na Haiti zítra a já sama mám v plánu tam jet, protože v této chvíli je důležité uvolnění prostředků, dobrá koordinace, a upřímně řečeno, také poskytnutí naděje tamním lidem i našim vlastním pracovníkům. Naši vlastní lidé se potýkají s velice obtížnou situací, jsou v místech, kde haitští zdravotničtí pracovníci dostávají strach z epidemie a prostě odcházejí, a oni pak musí zvládat obrovský nárůst případů.
<P>
Co musíme udělat nyní, je ujistit, že setrváme na místě a zachováváme klid, a snažit se udávat lidem směr, což jim dává nejvíce naděje. Jeden poslanec mluvil o tom, že Haiťané jsou velmi odolní. Ano, jsou, a v této velmi těžké době si zaslouží veškerou naši pomoc.
<SPEAKER ID="108" NAME="Předsedající">
Rozprava je ukončena.
