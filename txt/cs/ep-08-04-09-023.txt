<CHAPTER ID="023">
Podpora malých a středních podniků působících v oblasti výzkumu a vývoje (rozprava) 
<SPEAKER ID="209" NAME="Předsedající">
(FR) Dalším bodem je zpráva, kterou vypracoval Paul Rübig jménem Výboru pro průmysl, výzkum a energetiku o podpoře malých a středních podniků provádějících výzkum a vývoj - C6-0281/2007 -.
<SPEAKER ID="210" NAME="Janez Potočnik">
člen Komise. - Paní předsedající, dnes jednáme o návrhu Komise na podporu společného programu Eurostars a já vám děkuji, že jste mi poskytla několik minut na vysvětlení hlavních rysů a významu této iniciativy.
<P>
Cílem společného programu Eurostars je podporovat malé a střední podniky provádějící výzkum a vývoj. Tyto malé a střední podniky jsou schopny díky své vlastní výzkumné a vývojové práci přinášet na trh nové výrobky a služby. Mají ambice a kapacitu růst a stát se "hvězdami" zítřka.
<P>
Skupina 29 zemí, které jsou členy sítě EUREKA, a nyní i Lucembursko, které právě požádalo o vstup, se rozhodly vypracovat společný program, zvlášť navržený na podporu malých a středních podniků provádějících vlastní výzkum a vývoj, ve spolupráci partnery uvedených zemí.
<P>
Aby se zvýšil dopad této iniciativy, navrhla Komise Evropskému parlamentu a Radě finanční účast na společném programu Eurostars na základě článku 169 Smlouvy o ES ve výši až 100 milionů EUR. Tato částka zmobilizuje příspěvek zúčastněných zemí ve výši zhruba 300 milionů EUR v příštích šesti letech.
<P>
Důležitým aspektem této iniciativy je to, že zúčastněné země se samy zavazují integrovat své vnitrostátní programy, aby vytvořily společný evropský program. Kromě toho program Eurostars posiluje spolupráci mezi rámcovým programem a sítí EUREKA. Z uvedených důvodů si myslím, že tato iniciativa je dalším krokem k vytvoření Evropského výzkumného prostoru.
<P>
Jsem vděčný zpravodaji panu Rübigovi i členům Výboru pro průmysl, výzkum a energetiku za dobrou spolupráci a zlepšení, která k návrhu Komise předkládají. Jménem Komise vás mohu informovat, že tyto návrhy přijímáme.
<P>
Zvláště oceňuji skutečnost, že jste souhlasili s rychlým projednáním návrhu, abychom mohli přispět v rámci první žádosti programu Eurostars. Rychlé přijetí v Parlamentu a Radě by skutečně vyslalo silný signál společenství malých a středních podniků, že trvalé investování do výzkumu a inovací je zásadní pro udržení a zvýšení jejich konkurenceschopnosti.
<P>
Eurostars by měl být dobrým příkladem toho, jak mohou členské státy spolupracovat tím, že sblíží své vnitrostátní programy, a oblastí, ve kterých financování Společenství vede k většímu dopadu na program, ve prospěch evropských malých a středních podniků a samozřejmě ve prospěch Evropy jako takové.
<SPEAKER ID="211" NAME="Paul Rübig">
zpravodaj. - (DE) Paní předsedající, pane komisaři, dámy a pánové, nejprve bych měl poděkovat i slovinskému předsednictví, protože do poslední chvíle dělalo vše, co mohlo, aby zajistilo, aby bylo možné tento program provést včas.
<P>
Rád bych také samozřejmě poděkoval kolegům poslancům, protože jsme opět ukázali, jak efektivní mohou evropské právní předpisy vlastně být. Uvědomíte-li si, že tato zpráva byla předložena až v lednu a zítra o ní budeme hlasovat, zjistíte, že tento Parlament, předsednictví a Komise jsou schopny velmi efektivní spolupráce. Můžeme na to být mimořádně hrdí.
<P>
Rád bych také poděkoval sekretariátu Výboru pro průmysl, výzkum a energetiku, protože není snadné dojednat poměrně složitou záležitost v tak krátké lhůtě a připravit a odpovídajícím způsobem provádět hlavní principy. Jsme velmi rádi, že svůj zájem o vstup do programu v posledních týdnech projevilo Slovensko, Spojené království a v poslední chvíli i Lucembursko, což jsme až do včerejška nevěděli. Zítra budu v této věci také předkládat ústní pozměňovací návrh a chci požádat předsednictví, aby bylo při uvádění členských států zařazeno i Lucembursko, aby se tohoto programu mohly úspěšně účastnit i malé a střední podniky v Lucembursku.
<P>
Během jednání jsme v Parlamentu zdůrazňovali transparentní a především nebyrokratický, ale efektivní program podpory výzkumu. Ten by měl zejména umožnit uskutečnění námi velmi vážně požadovaných jednorázových plateb a rychlé rozhodování, aby mohly podniky získávat nutné finanční prostředky k provádění výzkumu a nemusely si předem brát bankovní půjčky a pak často dlouhou dobu na peníze čekat.
<P>
Jsem přesvědčen, pane komisaři Potočniku, že tento program je známkou lepší regulace, známkou toho, že se nám zde skutečně podařilo provést cíle týkající se malých a středních podniků a lepší regulace v rámci sedmého rámcového programu výzkumu. Účast a správa ze strany sítě Eureka je také příkladná, protože Eureka je schopna v této oblasti činit velmi efektivní a rychlá rozhodnutí, protože nese konečný díl odpovědnosti.
<P>
Společenství nakonec poskytuje až jednu třetinu podpory. Pane komisaři, jak jste již řekl, hovoříme až o 100 milionech EUR. Novinkou programu je také to, že je to program skutečně fungující na principu zdola nahoru, a proto vychází od podnikatelského společenství, od malých, na výzkum náročných nebo středních podniků. Jsem skutečně hrdý na to, že sekretariát Eurostatu v Bruselu zde na trhu působí velmi efektivně a velmi rychle ve spolupráci s vnitrostátními agenturami pro financování a že proto začíná být možné zaměřit se na tržně orientovanou výzkumnou činnost usilující o krátkodobé a střednědobé obchodní výsledky.
<P>
To je klíčový prvek práce malých a středních podniků, který by měl být nákladově efektivní. V procesu by neměly vznikat vysoké náklady ani pro podniky nebo orgány, ale vše by mělo být formulováno jasně a logicky, aby také každý jednotlivý podnik mohl bez velkých výdajů reagovat na otázky, které mu v rámci jeho činnosti vzniknou. Nedávno jsme tuto věc prověřovali. Byl to velký úspěch.
<SPEAKER ID="212" NAME="Erna Hennicot-Schoepges">
jménem skupiny PPE-DE. - (FR) Paní předsedající, nejprve bych chtěla blahopřát našemu zpravodaji Paulu Rübigovi k jeho zprávě a poděkovat mu za to, že souhlasil s předložením ústního pozměňovacího návrhu na zařazení Lucemburska do tohoto programu, což odstraní administrativní ztrátu času spojenou s neuvedením Lucemburska.
<P>
Pane, komisaři, přinejmenším od první hodnotící zprávy o lisabonském procesu víme, že malé a střední podniky hrají v oblasti výzkumu a inovací zásadní úlohu. Míra jejich účasti však dosud nenaplnila očekávání, což dokazují i poslední údaje o investicích.
<P>
Tento zvláštní program by měl proto umožnit účast malých a středních podniků a omezit nadměrnou byrokracii. V jistém smyslu jde o vyjasnění věcí, zajištění rizika a působení proti váhavosti podniků v oblasti výzkumu a inovací, která je špatnou stránkou myšlení evropských podniků.
<P>
Blahopřeji našemu zpravodaji k tomu, že trval na přijetí v prvním čtení, které by mělo zrychlit provádění tohoto programu, zaručit jeho efektivitu a prokázat, že evropské právní předpisy nejsou až tak těžkopádné, jak lidé někdy naznačují, ale že mohou působit efektivně v zájmu občanů.
<SPEAKER ID="213" NAME="Teresa Riera Madurell">
jménem skupiny PSE. - (ES) Děkuji vám, paní předsedající. Pane komisaři, děkuji vám za účast v této rozpravě. Také bych nejprve ráda blahopřála zpravodaji k jeho práci.
<P>
Již určitou dobu je na různých fórech i zde v Parlamentu možný vztah mezi rámcovým programem Společenství a mezivládním programem EUREKA předmětem analýz a debat, protože oba tyto nástroje jsou významnou pomocí pro malé a střední podniky. Výsledkem této součinnosti bylo financování Společenství pro program Eurostars na základě článku 169 Smlouvy o ES, program, který doplňuje rámcový program tím, co je podle mě největším kladem sítě EUREKA: svou strukturou budovanou zdola nahoru, jež umožňuje lepší přizpůsobení potřebám malých a středních podniků a usnadňuje účast, vzhledem k tomu, že byrokracie nutná k účasti v rámcovém programu je v mnoha případech zbytečnou zátěží, kterou mnoho malých a středních podniků není schopno unést.
<P>
Parlament vždy obhajoval větší začlenění malých a středních podniků do výzkumu a vývoje a program Eurostars může mít velký mobilizující dopad. Proto tuto iniciativu velmi vítáme.
<SPEAKER ID="214" NAME="Mieczysław Edmund Janowski">
jménem skupiny UEN. - (PL) Paní předsedající, pan Rübig - jako obvykle - předložil vynikající zprávu. Blahopřeji mu.
<P>
Je to velmi důležité téma, protože malé a střední podniky mohou poměrně rychle usnadnit zavádění výsledků výzkumu do průmyslové a obchodní praxe. To je základní aspekt lisabonské strategie. Proto je dobré, že program Eurostars vychází ze 7. rámcového programu pro nadnárodní podniky a financuje práci v oblasti vědy a technologie, kterou malé a střední podniky uskutečňují ve spolupráci s institucemi vyššího vzdělávání, výzkumnými subjekty a ostatními (velkými) podniky.
<P>
Důležité je i zaměření výzkumu, měl by být orientován na trh a mít co nejrychlejší praktické uplatnění. Je to dobrá myšlenka, která podporuje podnikatelskou iniciativu a neměla by být zatížena byrokracií a měla by být jasná, i v oblasti svých finančních aspektů. To je důležité pro všechny partnery, a zvláště pro podnikatele. Úspěch tohoto programu bude dobrým příkladem do budoucnosti. Doufejme, že sto milionů euro nebude promarněno.
<SPEAKER ID="216" NAME="Miloslav Ransdorf">
jménem skupiny GUE/NGL. - (CS) V Evropské unii je 70 % pracovních míst poskytováno malými a středními podniky. Zároveň ale tyto podniky investují pouze 4 % na vědu a výzkum, na technický rozvoj a to je nepochybně rozdíl, který brání tomu, aby jejich podnikatelský potenciál byl lépe využit. Potřebujeme v rámci inovované Lisabonské strategie rozvinou potenciál malých a středních podniků a to lze několika způsoby. Je možné dosáhnout toho, aby měly lepší přístup k informacím, je možné jim umožnit lepší úvěrování, dosáhnout lepší spolupráce s veřejným sektorem a také se zasadit o to, aby byly lépe napojeny na velké podnikatelské celky, aby bylo vzájemné zprostředkování, fungování malých a velkých systémů. Myslím si, že to je možné a že se to dá dosáhnout poměrně v krátkém čase.
<SPEAKER ID="217" NAME="Nils Lundgren">
jménem skupiny IND/DEM. - (SV) Pane předsedající, EU zasahuje do stále více a více oblastí. Problém spočívá v tom, že neexistuje žádná zásada pro rozhodování o tom, co by EU měla dělat. Zdravou zásadou je ta, o které se v proslovech často mluví, ale která je v rozhodování ignorována: zásada subsidiarity. Ta hovoří proti centralizaci výzkumu a vývoje vyjma velmi rozsáhlých projektů, jako je například Galileo nebo energie z jaderné fúze. Výzkum a vývoj byrokratizované ve velkých organizacích přinášejí jen menší výnos z investovaných peněz a nic víc. Není žádný důvod k tomu, aby členské státy posílaly své peníze do Bruselu a pak chtěly, aby si jej jejich výzkumní pracovníci vyžádali zpět. Toto hodnocení platí zvláště v oblasti výzkumu a vývoje u malých a středních podniků. Nadšení, které výzkumní pracovníci a podnikatelé projevili, je způsobeno tím, že jsou vedeni k předpokladu, že bude celkově k dispozici více prostředků. Ale nic nenaznačuje, že by tomu tak skutečně bylo. Děkuji za pozornost.
<SPEAKER ID="218" NAME="Ján Hudacký" AFFILIATION="PPE-DE">
(SK) Dovolte mi nejprve poděkovat zpravodaji za jeho vynikající práci, kterou odvedl na této zprávě. Myslím si, že právě díky panu Rübigovi se Parlamentu podařilo najít přijatelný kompromis s Komisí a Radou, který by měl vést ke schválení tohoto návrhu už v prvním čtení.
<P>
Jsem přesvědčen, že iniciativa EUREKA ve věci vytvoření programu pro malé a střední podniky zapojené do vědecko-výzkumné činnosti je pro podnikatelskou veřejnost velmi vítaná. Skutečnost, že se do této iniciativy zapojuje tak velký počet zemí, jen potvrzuje dosavadní nedostatek zájmu o řešení problémů těchto malých a středních podniků.
<P>
Přes snahu Evropského parlamentu ani sedmý rámcový program zcela nevyřešil problém přístupu malých a středních podniků k finančním zdrojům určeným na podporu jejich výzkumných a vývojových činností. Je proto povzbuzující, že tato iniciativa zdola našla pochopení ve všech příslušných evropských orgánech. Nehledě na pokrok, kterého bylo bezpochyby dosaženo, musím konstatovat, že některé otázky zůstávají nezodpovězeny. Týká se to především kritérií způsobilosti pro vstup do programu, zejména podílu času a ročního obratu věnovaného na výzkum.
<P>
Osobně si myslím, že při stanovení těchto kritérií bychom měli být velkorysejší a mít na zřeteli možnost přístupu k programu EUROSTARS pro menší podniky, které navzdory své velikosti mají velký inovační a vývojový potenciál.
<P>
Na závěr bych chtěl vyjádřit potěšení z toho, že se Slovensko, země, ze které pocházím, také zapojila do této spolupráce, což může zlepšit situaci dosti zaostávajícího rozvoje malých a středních inovačních podniků.
<SPEAKER ID="219" NAME="Silvia-Adriana Ţicău" AFFILIATION="PSE">
(RO) Především blahopřeji zpravodaji Rübigovi a ráda bych upřesnila některé aspekty. V zájmu hospodářské konkurenceschopnosti Evropské unie je nezbytné podporovat malé a střední podniky, které investují do aplikovaného výzkumu.
<P>
22 členských států a 5 států sítě Eureka, které se společně s Komisí rozhodly investovat 400 milionů eur na podporu výzkumu prováděného malými podniky, přispívá k dosahování cílů lisabonské strategie.
<P>
Neměli bychom zapomínat, že malé a střední podniky představují 99 % všech evropských podniků. Výběr projektů, které budou financovány z programu Eurostars, bude prováděn podle vědeckých kvalit a ekonomického dopadu.
<P>
Nicméně upozorňuji na problém, se kterým se malé a střední podniky setkávají při zajišťování spolufinancování 50 % hodnoty projektu.
<P>
Mnoho malých podniků raději vyčlení odborníky pro projekty přinášející rychlý zisk na úkor dlouhodobých programů výzkumu.
<P>
Financování malých podniků na základě podnikatelského plánu by také mohlo určit velmi vysoký počet malých a středních podniků zapojených do evropského výzkumu.
<P>
Doufám, že během tohoto programu bude pokračovat i program Erasmus pro mladé podnikatele.
<SPEAKER ID="220" NAME="Joel Hasse Ferreira" AFFILIATION="PSE">
(PT) Pane komisaři, dámy a pánové, myslím, že je mimořádně důležité podporovat malé a střední podniky a podněcovat jejich vědecko-technologický rozvoj. Malé a střední podniky potřebují pevný technologický základ, který jim umožní zvýšit jejich přínos pro hospodářský růst a rozvoj.
<P>
Malé a střední podniky mají zpravidla velkou kapacitu pro iniciativu a přizpůsobivost, protože nejsou dušeny byrokracií a obvykle je vedou podnikatelé a manažeři vysoce zapálení pro svou práci a tvorbu bohatství. Tato schopnost iniciativy a přizpůsobivosti usnadňuje zahájení nového podnikání zahrnujícího výrobu nebo prodej nových výrobků nebo provozování nových služeb individuálně navržených podle potřeb spotřebitelů nebo ostatních podniků.
<P>
Tyto nové výrobky a služby často vyžadují větší technologickou základnu, než mají mnohé malé a střední podniky k dispozici, a proto by mohl být společný program výzkumu a vývoje Eurostars zaměřený na podporu malých a středních podniků z hlediska svého možného dopadu na "reálnou ekonomiku" velmi důležitý. Pomůže tím zlepšit kvalifikaci malých a středních podniků v různých evropských státech a bude sloužit občanům jakožto spotřebitelům i evropskému hospodářství. Pomůže také vytvářet větší počet pracovních míst v lepší kvalitě. Z těchto všech důvodů je zpráva pana Rübig nanejvýš užitečná.
<SPEAKER ID="221" NAME="Dragoş Florin David" AFFILIATION="PPE-DE">
(RO) Především bych rád blahopřál panu Rübigovi k tomu, jak řádně a rychle se této zprávy zhostil.
<P>
Tato zpráva vytváří předpoklad pro nový přístup lisabonské strategie tím, že propojí výzkum s malými a středními podniky. Dáme tak novou hodnotu konkurenceschopnosti a nový impuls začínajícím podnikům, malým a středním podnikům s inovační kapacitou. Eurostars by se měl stát východiskem nového začátku evropské hospodářské činnosti, programem evropských inovačních hvězd, transparentním, pružným a nebyrokratickým programem.
<P>
Skončím tím, že požádám Komisi, aby spolu se všemi státy zúčastěnými v tomto programu prosazovala a povzbuzovala tento program, úzce spojený s evropskými prioritními tématy: změna klimatu, energetická účinnost, prosazování obnovitelných zdrojů energie a v neposlední řadě boj proti rakovině.
<SPEAKER ID="222" NAME="Miroslav Mikolášik" AFFILIATION="PPE-DE">
(SK) Program pro výzkum a vývoj EUROSTARS je určen pro malé a střední podniky provádějící výzkum a vývoj při realizaci tržně zaměřeného výzkumu v nadnárodních projektech realizovaných pro různá sdružení malých a středních podniků.
<P>
Chtěl bych zdůraznit zejména význam momentu přenosu znalostí a potřebu spolupráce v rámci tohoto programu mezi podniky navzájem a jinými institucemi na základě průmyslového a ekonomického partnerství. Velkým kladem programu je jeho zaměření zdola nahoru a to, že je přizpůsoben přímo potřebám zúčastněných podniků provádějících výzkum. Pokládám za klíčové, že cílem této výzkumné činnosti je orientace na trh a zaměření na krátkodobé a střednědobé výsledky.
<P>
Chtěl bych také upozornit na nový prvek tohoto programu, kterým je zavedení nástroje financování sdílení rizik určeného pro rizikovější projekty v oblasti výzkumu a vývoje technologií.
<SPEAKER ID="223" NAME="Péter Olajos" AFFILIATION="PPE-DE">
(HU) Velice děkuji, pane předsedající. I já bych rád blahopřál pánům Potočnikovi a Rübigovi. Společný program Eurostars je vynikajícím prostředkem k dosažení lisabonských cílů, zvýšení konkurenceschopnosti a posílení inovací. Malé a střední podniky, které provádějí výzkum a vývoj a vynakládají na ně alespoň 10 % svého obratu, jsou v této oblasti klíčovými subjekty.
<P>
Maďarsko je členem tohoto programu a zájem o program je obrovský. Žádost podalo více než 200 podniků splňujících kritéria, ačkoli nyní vzniká problém s tím, že členské státy nevyhradily dostatečné zdroje. Například v Maďarsku je k dispozici pouze 500 000 EU, což stačí jen na 2 až 3 projekty. Proto si myslím, že členské státy by měly v každém případě navýšit zdroje k tomuto účelu vyhrazené nebo se pokusit vynakládat na výzkum a vývoj nejméně 3 % HDP, abychom mohli být konkurenceschopní i na úrovni světové třídy. Jsem přesvědčen, že Eurostars a EUREKA jsou druhem programů, které k dosažení tohoto cíle poskytují vynikající prostředky. Znovu blahopřeji.
<SPEAKER ID="224" NAME="Zbigniew Zaleski" AFFILIATION="PPE-DE">
(PL) Pane předsedající, jednoduše řečeno, investovat do malých podniků se vyplácí.
<P>
Vědecké studie prokázaly, že v malých podnicích s jednoduchými technologiemi existuje prostor pro dobré inovace, a já bych to velmi rád zdůraznil. Totéž platí i o rodinných firmách, ve kterých se investuje do jednoho dítěte v linii dané firmy, existuje tedy i určitá kontinuita, což považuji za velmi dobrý způsob provozování činnosti. Kromě toho jsou tyto firmy velice pružné a s malými výdaji jsou schopny se přemisťovat z místa na místo a přecházet z jednoho výrobku na druhý. Jsem přesvědčen, pane předsedající, dámy a pánové, že pochází-li více než 60 % příjmů v EU z malých a středních podniků, bylo by z naší strany velkou chybou šetřit na investicích do nich a do jejich rozvoje.
<SPEAKER ID="225" NAME="Janez Potočnik">
člen Komise. - Pane předsedající, chci začít poděkováním všem nejen za podporu návrhu, který je předmětem zprávy, ale také a především za podporu malých a středních podniků. Malé a střední podniky jsou nezbytnou součástí evropského hospodářství a jak jsem již uvedl, v programu se jedná o malé a střední podniky, které se stanou "hvězdami" budoucnosti.
<P>
To je inovační přístup. Není snadné zavádět přístupy, ve kterých kombinujeme peníze z členských států s financováním Společenství, ale rozhodně to stojí za to, protože to je přesně směr, kterým bychom měli v budoucnosti jít. Spojujeme to nejlepší z programu EUREKA - flexibilitu, jednoduchost, decentralizovaný přístup, zaměření na trh - s tím nejlepším z rámcového programu: centralizované řízení, společné hodnocení a společný výběr. Mohu vás ujistit, že i v jiných částech rámcového programu si přínosu malých a středních podniků velmi pečlivě všímáme.
<P>
Heslem dne je zjednodušení, zavedli jsme tedy, jak zřejmě víte, vyšší míru financování pro malé a střední podniky než pro ostatní subjekty. V rámcovém programu tedy mají 75 % míru spolufinancování, zatímco ostatní větší společnosti mají 50 %, což znamená, že podněcujeme jejich účast. Zavedli jsme záruční fond, který velmi zjednodušuje jejich účast v rámcovém programu, protože to, že malé a střední podniky musely předem předkládat bankovní záruky, pro ně byl jeden z hlavních problémů. Rovněž hodláme zavést "jednotné registrační zařízení", které opět věci usnadní, protože budete muset podat pouze jednu žádost a veškeré vaše údaje budou uloženy a při vaší příští žádosti se doplní automaticky.
<P>
Proto když posuzujeme výsledky prvního roku (a jak víte, schválili jsme cíl ve výši 15 % financování pro malé a střední podniky z části programu založené na spolupráci), můžeme říci, že program funguje. Zatímco v 6. rámcovém programu jsme cíle nedosahovali, z prvních hodnocení a prvního náhledu na výsledky můžeme zjistit, že toto číslo je blíže 20 % než 15 %, což je důležitý krok kupředu.
<P>
Rovněž pracujeme v Komisi. Právě jsem se vrátil se schůze skupiny pro konkurenceschopnost, kde jsme jednali o Aktu o drobném podnikání (to je pracovní název), ve kterém chceme organizovaným způsobem řešit všechny otázky spojené s malými a středními podniky. Rovněž bych rád uvedl, že ačkoli dnes rozhodujeme o finanční účasti ze strany Společenství, ve skutečnosti již začala a více než 200 podniků podalo žádosti v rámci první výzvy, což je důležitý úspěch.
<P>
Konečně bych rád uvedl, že jsem mimořádně rád, že se ke vstupu rozhodlo Lucembursko. Rozhodně to není žádný problém. Měli bychom učinit vše, abychom jeho přistoupení k programu co nejvíce urychlili.
<SPEAKER ID="226" NAME="Paul Rübig">
zpravodaj. - (DE) Pane předsedající, pane komisaři Potočniku, dámy a pánové, souhrnně můžeme říci, že jsme si opět stanovili cíl zaměřený na lisabonskou agendu. Doufáme, že provádění výsledků výzkumu v krátké době vytvoří nová pracovní místa a povede k vyšším čistým mzdám. Nezbytným prvkem inovací je samozřejmě to, že jsou nabízeny nové výrobky, a tím je dosahováno i úspěchu na trhu.
<P>
Jsem rovněž potěšen tím, že se nám spolu s Evropskou investiční bankou podařilo zajistit další nástroj sdílení rizik a že tyto částky lze proto do velké míry dále rozkládat. Rovněž jsme vypracovali hodnocení, abychom zjistili, zda se o fondy skutečně žádáno, a abychom zkontrolovali, zda nemusí Evropský parlament znovu provádět redukce v důsledku neúplného využití zdrojů v předešlém roce, jak se stává u jiných programů.
<P>
Jsem přesvědčen, že tento program může zajistit vyčerpání fondů, a rád bych požádal kolegy poslance, aby i v členských státech zabezpečili plánovaný průběh spolufinancování. Je v zájmu nás všech, aby bylo využití tohoto programu dobré. Věřím, že by se o programu mělo také odpovídajícím způsobem informovat.
<P>
Také bych rád požádal komisaře Potočnika, aby s místopředsedkyní Komise Wallströmovou dohodl příkladné představení programu veřejnosti: je to součást celého procesu. Ještě jednou bych chtěl blahopřát slovinskému předsednictví: toto je produkt a projekt, kterým se lze skutečně chlubit.
<SPEAKER ID="227" NAME="Předsedající">
Rozprava je ukončena.
<P>
Hlasování se bude konat zítra.
<P>
Písemná prohlášení (článek 142)
<SPEAKER ID="228" NAME="Jorgo Chatzimarkakis  " AFFILIATION="ALDE">
písemně. - (DE) Komisaři Potočniku, rozhovory o úloze malých a středních podniků jsou v tomto Parlamentu samozřejmostí. Malé a střední podniky jsou skutečně páteří ekonomiky EU.
<P>
Jen v Německu samotném témě 20 milionů lidí pracuje a provádí výzkum a vývoj ve více než 3,3 milionech malých a středních podniků. Na nich do velké míry závisí růst nebo stagnace Evropy. Malé a střední podniky produkují více patentů, inovací a pracovních míst než velké konglomeráty. Přesto mají malé a střední podniky stále špatný přístup k úvěrům a programům financování.
<P>
Eurostars je dobrým příkladem toho, jak vše funguje. Na rozdíl od sedmého rámcového programu, který je založen na přístupu shora dolů s centrálním financováním z EU, programy Eureka a Eurostars jsou založeny na principu zdola nahoru. Programy řídí iniciativa Eureka. Ta je dobrým projektem a možná by mohla být i vzorem pro náš sedmý rámcový program.
<P>
Výhody programu Eurostars jsou následující:
<P>
• vedoucí úlohu mají mít malé a střední podniky provádějící výzkum a vývoj;
<P>
• kontrolu způsobilosti a hodnocení provádějí mezinárodní odborníci;
<P>
• výzvy k podávání návrhů a pracovní postupy jsou harmonizovány ve všech členských státech;
<P>
• rychlé rozhodování o financování: 14 týdnů po datu uzávěrky;
<P>
• Komise poskytne další prostředky k dorovnání částky;
<P>
• financování výhradně v podobě nevratných grantů (hotovostní příspěvek).
<P>
Rád bych zpravodaji upřímně blahopřál k jeho práci. Přeji programu mnoho úspěchů.
<SPEAKER ID="229" NAME="Anna Záborská  " AFFILIATION="PPE-DE">
písemně. - (SK) Hlasováním o zprávě Paula Rubiga dává EP výrazný signál malým a středním podnikům v členských státech. Často se malé a střední podniky mohou aktivně podílet na vývoji a výzkumu, ale musí se vyrovnat s podmínkami, které jsou méně výhodné než podmínky pro velké mezinárodní korporace.
<P>
Od této chvíle mohou sdružení malých a středních podniků v oblasti výzkumu a vývoje využít evropskou finanční podporu a pracovat v evropské síti s ostatními malými a středními podniky. Slovenské malé a střední podniky tak budou moci přinést své znalosti a kapacity do evropského sektoru výzkumu a vývoje.
<P>
Na Slovensku se mnoho malých a středních podniků nachází ve venkovských oblastech s méně rozvinutou infrastrukturou, což brání jejich vlastnímu rozvoji. V malých a středních podnicích provádějících výzkum a vývoj pracuje přímo či nepřímo mnoho žen. Evropské fondy mohou být užitečné, protože umožní malým a středním podnikům začátek, a tím dají všechny jejich odborné kapacity do služeb společného zájmu.
<P>
Program Eurostars je zaměřen na výzkum a vývoj nových výrobků a služeb na úrovni Evropské unie. Právě úloha malých a středních podniků v projektech Eurostars je klíčová. Je skutečně škoda, že Slovenská republika jako členský stát EU se tohoto programu neúčastní. Slovenské malé a střední podniky tak nemají možnost přístupu k významné finanční pomoci pro efektivní vývoj nových výrobků, postupů a služeb.
