<CHAPTER ID="016">
Úmluva o budoucí multilaterální spolupráci při rybolovu v severozápadním Atlantiku - Systém kontroly a vynucování platný v oblasti vymezené Úmluvou o budoucí multilaterální spolupráci při rybolovu v severovýchodním Atlantiku (rozprava) 
<SPEAKER ID="152" NAME="Předsedající">
Dalším bodem je společná rozprava o:
<P>
doporučení k návrhu rozhodnutí Rady o schválení změny Úmluvy o budoucí multilaterální spolupráci při rybolovu v severozápadním Atlantiku jménem Evropské unie, které jménem Výboru pro rybolov předložil Jarosław Leszek Wałęsa (11076/2010 - C7-0181/2010 - 2010/0042(NLE)),
<P>
a zprávě o návrhu nařízení Evropského parlamentu a Rady, kterým se stanoví systém kontroly a vynucování platný v oblasti vymezené Úmluvou o budoucí multilaterální spolupráci při rybolovu v severovýchodním Atlantiku, kterou jménem Výboru pro rybolov předložila Carmen Fraga Estévezová - C7-0009/2009 -.
<P>
(Předsedající zdůraznil, že řečníci jsou žádáni, aby přísně dodržovali řečnickou dobu)
<SPEAKER ID="153" NAME="Jarosław Leszek Wałęsa" LANGUAGE="PL">
Úmluva, kterou mám tu čest představit, byla podepsána v Ottawě roku 1978 a v platnost vstoupila dne 1. ledna 1979. Podle této úmluvy byla zřízena Organizace pro rybolov v severozápadním Atlantiku (NAFO) na podporu ochrany a optimálního využívání rybích populací a na podporu mezinárodní spolupráce. Smluvní strany přijaly změny úmluvy na výročním zasedání NAFO v roce 2007 a 2008. Tento dokument zavádí do úmluvy zásadní změny, jejichž prvořadým cílem je uvést její znění v soulad s ostatními úmluvami na regionální úrovni a mezinárodními nástroji a začlenit do ní moderní koncepce řízení rybolovu. Byla modernizována organizační struktura, byly jasně rozděleny odpovědnosti smluvním stranám, státům vlajky a státům přístavů, byl vytvořen soudržnější postup rozhodování, reformován systém příspěvků do rozpočtu NAFO a zaveden nový mechanismus pro řešení sporů, k nimž může dojít mezi smluvními stranami.
<P>
Ratifikace navrhovaných změn je v zájmu Evropské unie vzhledem k rybolovným právům, která jí z úmluvy vyplývají. Měli bychom tedy s ratifikací změn úmluvy souhlasit. Nicméně bych chtěl jasně a přesně zdůraznit několik problémů, které vyvstaly v době průběhu ratifikace. Za prvé, smluvní strany přijaly změny na výročním zasedání NAFO v roce 2007, kdy byla vytvořena anglická verze. Francouzská verze byla vypracována v roce 2008, ale dokument KOM, který je návrhem Komise na provedení do právních předpisů Společenství, je datován ke dni 8. března 2010. To znamená, že práce na dokumentu trvala více než dva roky. Takové zpoždění je nepřijatelné a v budoucnu by se nemělo opakovat. Rychlé rozhodování je nezbytnou podmínkou účinného fungování Unie. Tři orgány - Komise, Rada a Parlament - musí nalézt vhodné řešení, jak se při postupech vyvarovat průtahům, a uvědomit si, že k hlavním cílům Lisabonské smlouvy patří zjednodušení a urychlení postupu rozhodování. Tento případ předložení dokumentu k ratifikaci je důkazem, že něco je stále ještě špatně, a naléhavě je třeba přijmout opatření k nápravě situace. Za druhé bych vám chtěl připomenout, že v prosinci roku 2009 vstoupila v platnost Lisabonská smlouva. Výbor pro rybolov a Evropský parlament by měli být vzhledem ke svým nově nabytým právům řádně zastoupeni na všech příštích vyjednáváních o budoucích mezinárodních úmluvách. V roce 2007 a 2008 Evropský parlament ze zřejmých důvodů zastoupen nebyl. Přesto je náš orgán ochoten dohodu v rámci svých pravomocí ratifikovat. Radě a Komisi by však zároveň měly být připomenuty nové procedurální požadavky a to, že musí jednat v souladu s novými pravomocemi Evropského parlamentu.
<SPEAKER ID="154" NAME="Carmen Fraga Estévez" LANGUAGE="ES">
Pane předsedající, dovolte mi vyjádřit Radě a Komisi vděčnost za to, že jsme této vynikající dohody dosáhli při prvním čtení. Obzvláště bych chtěla poděkovat právním službám všech tří orgánů za jejich spolupráci a pomoc při řešení problémů, které vznikly v souvislosti s novým postupem projednávání ve výborech podle Lisabonské smlouvy.
<P>
Myslím, že jsme dosáhli dobrého kompromisu, zvláště proto, že přináší ve srovnání se stávající situací značný pokrok, i když jsme - jako při každém kompromisu - všichni museli učinit ústupky a být pružní. Byl to mimořádně složitý úkol, protože návrh Komise vznikl před vstupem Lisabonské smlouvy v platnost. Zároveň tedy bylo třeba dokument přizpůsobit nové situaci, zejména článkům 290 a 291 Smlouvy, které se týkají aktů v přenesené pravomoci a prováděcích aktů.
<P>
V tomto případě jde jen o provedení doporučení vydaných regionální organizací pro rybolov, Komisí pro rybolov v severovýchodním Atlantiku (NEAFC)do právních předpisů Evropské unie, avšak bude následovat řada dalších. Zásadním cílem Parlamentu je proto zavést mechanismus, který by umožnil co nejrychlejší provádění a předcházel tak vnitřním byrokratickým průtahům, které nám doposud bránily v řádném dodržování našich mezinárodních závazků.
<P>
Nové znění článku 48 - poté, co bylo s Radou dosaženo kompromisu ohledně dalších pozměňovacích návrhů k tomuto nařízení - tedy Komisi umožní, aby dodržovala závazky uložené komisí NEAFC a aby prostřednictvím aktů v přenesené pravomoci přizpůsobovala právo EU novým doporoučením, která případně budou vydána v budoucnosti.
<P>
Je pravda, že Komise chtěla mít možnost prostřednictvím aktů v přenesené pravomoci revidovat všechny články v návrhu, a dosažený kompromis to umožňuje v případě většiny článků, s výjimkou oblastí jako zaznamenávání úlovků, překládky, inspekce nebo sledování porušování předpisů: jinými slovy, zásadní záležitosti související s kontrolou a dohledem zůstanou mimo rámec řádného legislativního postupu.
<P>
Parlament se v každém případě zavazuje, paní komisařko, že tento postup změní, jestliže se ukáže, že by zařazení těchto aspektů do oblasti působnosti řádného legislativního postupu mohlo ohrozit dodržování povinností Evropské unie a zejména povinností Komise jako smluvní strany regionálních organizací pro rybolov.
<P>
Proto se domníváme, že tento kompromis je významným krokem vpředu, a to nejen v souvislosti s tímto konkrétním návrhem, protože položí základy pro budoucí diskuse o rybářské politice mezi Radou, Komisí a Parlamentem.
<SPEAKER ID="155" NAME="Maria Damanaki">
členka Komise. - Pane předsedající, Komise naléhavě vyzývá Parlament, aby udělil souhlas se změnami Úmluvy o budoucí multilaterální spolupráci při rybolovu v severozápadním Atlantiku, které se souhrnně označují jako změna úmluvy NAFO.
<P>
Chtěla bych poděkovat panu Wałęsovi za jeho přínosnou práci na této zprávě.
<P>
Tato změna reviduje úmluvu s cílem uvést její znění do většího souladu s ostatními regionálními úmluvami a mezinárodními nástroji. Zavádí moderní koncepce řízení rybolovu, zefektivňuje strukturu Organizace pro rybolov v severozápadním Atlantiku (NAFO), jednoznačně vymezuje odpovědnosti smluvních stran, států vlajky a států přístavů a stanoví soudržnější postup rozhodování.
<P>
Dále modernizuje výpočet příspěvku do rozpočtu NAFO a zavádí mechanismus pro řešení sporů mezi smluvními stranami. Tato důkladná změna Evropské unii napomůže při plnění jejích mezinárodních závazků v oblasti udržitelného rybolovu a dalších cílů smlouvy. Rychlé schválení změny je v zájmu Evropské unie, a proto jej sněmovně doporučuji.
<P>
Nyní bych přešla k druhé zprávě o systému kontroly a vynucování platném v oblasti vymezené Úmluvou o budoucí multilaterální spolupráci při rybolovu v severovýchodním Atlantiku.
<P>
Chtěla bych poděkovat paní Fragaové Estévezové za práci, kterou na této zprávě odvedla. Těší mě, že podstata tohoto důležitého návrhu má ve Výboru pro rybolov velice silnou podporu.
<P>
Provádění systému kontroly a vynucování Komise pro rybolov v severovýchodním Atlantiku je zamýšleno jako klíčové opatření, jež nám má pomoci řídit rybolovné zdroje v oblasti Atlantiku a odstranit nezákonný, nehlášený a neregulovaný rybolov.
<P>
Nicméně musím upozornit na to, že Komise není s balíčkem dojednaným společně s Parlamentem a Radou během třístranných jednáních úplně spokojená.
<P>
Některými výsledky jsem skutečně zklamaná, zejména článkem 48, který se zabývá postupem provádění změn nařízení.
<P>
Komise usilovala o dostatečnější přenesené pravomoci k provádění příštích změn systému. Dovolte mi vysvětlit důvody - chtěla bych, abyste poslouchali pozorně, protože se stejnými problémy se budeme potýkat i příště.
<P>
Jak víte, Evropská unie musí tento systém zavést beze zbytku, protože je to naší mezinárodní povinností plynoucí z úmluvy NEAF. Podle ní se pro nás změny běžně stávají závaznými 80 dní po jejich přijetí. Máme tedy 80 dní na to, abychom je uskutečnili. Opravdu mě znepokojuje, že by omezené pravomoci, které spoluzákonodárci na Komisi přenesli, mohly bránit včasnému provedení změn do právních předpisů Evropské unie. Taková je skutečnost a toto je odpověď na obavy pana Wałęsy týkající se časového plánu.
<P>
Sice nebude na mně, abych tuto úpravu schválila, ale chtěla bych, abyste si tohoto problému byli vědomi.
<P>
A konečně, musíme zabránit tomu, aby se provádění opatření NEAFC stalo moderní verzí mýtu o Sisyfovi. Věci se mají tak, že opatření loni přijatá komisí NEAFC budou provedena, až bude ucelený návrh konečně přijat, nicméně NEAFC příští měsíc s nejvyšší pravděpodobností přijme nové změny, které budou vyžadovat účinné provedení do práva Evropské unie začátkem roku 2011.
<P>
Budeme tomu tedy muset věnovat více času.
<P>
Proto se Komise domnívá, že by toto nařízení nemělo jakýmkoli způsobem ovlivnit budoucí postoj orgánu, pokud jde o uplatňování článků 290 a 291 Smlouvy o fungování Evropské unie v souvislosti s prováděním opatření regionálních organizací pro řízení rybolovu.
<P>
Dále si Komise vyhrazuje právo navrhnout změnu nařízení spočívající ve zvýšení počtu opatření, která by měla být přijata prostřednictvím aktů v přenesené pravomoci nebo prováděcích aktů.
<P>
Uděláme to, pokud provádění cestou řádného legislativního postupu způsobí zpoždění, které by ohrožovalo naši povinnost dodržovat mezinárodní závazky.
<P>
Zatím bych chtěla ještě jednou poděkovat paní Fragaové Estévezové a panu Wałęsovi za jejich zprávy a Výboru pro rybolov za jeho odvedenou práci na těchto důležitých záležitostech.
<SPEAKER ID="156" NAME="Alain Cadec" LANGUAGE="FR">
Pane předsedající, paní komisařko, dámy a pánové, nejdříve budu hovořit o zprávě paní Fragaové Estévezové. Je to zpráva, k níž jsme dnes zaujali stanovisko a která má prvořadný význam pro posílení kontrol v severovýchodním Atlantiku i posílení úlohy Evropského parlamentu jako spoluzákonodárce v záležitostech týkajících se společné rybářské politiky.
<P>
K prioritám parlamentního Výboru pro rybolov skutečně patří potírání nezákonného, nehlášeného a neregulovaného rybolovu, který má přímý dopad na naše rybáře a na náš evropský rybolovný průmysl. Jsou opravdu oběťmi nekalé hospodářské soutěže ze strany nezákonného rybolovného průmyslu. Nelegální vlastníci lodí vykořisťují nedostatečně placené posádky a prodávají rybolovné produkty za velmi nízké ceny. Nedodržují mořské právo, úmluvy Mezinárodní organizace práce ani nařízení pro oblast nezákonného, nehlášeného a neregulovaného rybolovu ze dne 1. ledna 2010, takže evropští vlastníci lodí jim vzhledem k nákladům na práci nyní nejsou schopni konkurovat. Chceme harmonizovat pravidla a pracovní podmínky platné pro rybolovné činnosti prováděné v Evropské unii třetími zeměmi, tak aby byly přísnější.
<P>
Evropští rybáři také dodržují přísné předpisy pro řízení a kontrolu, které umožňují zachování zdrojů a udržitelný rozvoj evropských rybolovných odvětví. Tato pravidla však nesmí trestat jen naše rybáře, pokud jde o ty, kdo je nedodržují. Proto vyzývám, aby byly posíleny kontroly a aby byly za provádění nezákonného rybolovu řádně udělovány pokuty.
<P>
V této souvislosti blahopřeji naší předsedkyni k její zprávě, která upozorňuje na to, že systém kontrol přijatý Komisí pro rybolov v severovýchodním Atlantiku musí být do evropských právních předpisů proveden neprodleně; konkrétně vítám zavedení programu na podporu dodržování opatření pro plavidla nesmluvních stran. Tato zpráva rovněž vyjasňuje rozsah působnosti článku 290 Smlouvy o fungování Evropské unie, který se týká aktů v přenesené pravomoci.
<P>
Vítám tři prohlášení, která byla doplněna do přílohy a stanovují podmínky provádění aktů v přenesené pravomoci, jež umožňují sledování prováděcích pravomocí Komise a zachování institucionální rovnováhy.
<P>
Upozornila bych, že Parlament jako zákonodárce musí mít naprostou svobodu jednat v záležitostech týkajících se pověřování.
<SPEAKER ID="157" NAME="Ulrike Rodust" LANGUAGE="DE">
Pane předsedající, paní komisařko Damanakiová, dámy a pánové, těší mě, že můžeme přijmout nařízení, které je dalším malým krůčkem k našemu společnému cíli udržitelného rybolovu. Regionální organizace pro rybolov jsou mimořádně důležité instituce pro řádné řízení na celém světě. Vyjednávání jsou bohužel často náročná a pokrok příliš pomalý pro netrpělivé lidi, jako jsem já. Všichni proto musíme dělat vše, co je v našich silách, abychom regionální organizace pro rybolov posílili.
<P>
Nyní budu hovořit o konkrétním výsledku zprávy o NEAFC. Domnívám se, že nové předpisy pro kontroly ve státech přístavů stanovené v úmluvě NEAFC a nová opatření k předcházení nezákonným rybolovným činnostem je třeba velice přivítat. Nicméně jsme museli vést intenzivní vyjednávání s Radou a Komisí o záležitostech, které se na první pohled zdají být mimořádně technického rázu, ale jsou pro naši příští práci důležité. Myslím, že jsme v otázce aktů v přenesené pravomoci nalezli kompromis, který je přijatelný pro všechny strany.
<P>
Také jsme úspěšně dosáhli dohody o tom, jak mají být do právních předpisů Evropské unie prováděna příští rozhodnutí komise NEAFC. Není však žádným tajemstvím, že Komise není s výsledkem dosaženým v této věci příliš spokojená. Rozumím tomu. Nemůžeme dovolit, aby Evropské unii trvalo provádění rozhodnutí komise NEAFC celé roky. V tomto ohledu musí Rada a Parlament společně prokázat, že jsme schopni dokončit postup spolurozhodování rychle, je-li to zapotřebí.
<P>
A na závěr bych chtěla říci něco o záležitosti, která je velice aktuální: jde o spor s Irskem ohledně lovu makrel. Máme již úmluvu NEAFC, která spravuje mezinárodní vody severovýchodního Atlantiku. V případě migrujících druhů, jako je makrela, však potřebujeme rovněž dohodu, která by se uplatnila v územních vodách. Jak víte, je to stále problematický bod. Považuji za nanejvýš politováníhodné, že je i přes docela dobrou v této věci tolik sporů. Co kdybychom dali regionálním organizacím pro rybolov pravomoc nad pobřežními vodami - alespoň pokud jde o migrující druhy? Byl by to samozřejmě radikální krok, ale bezpochyby stojí za úvahu.
<SPEAKER ID="158" NAME="Britta Reimers" LANGUAGE="DE">
Pane předsedající, paní komisařko, dámy a pánové, díky Úmluvě o budoucí multilaterální spolupráci při rybolovu v severozápadním Atlantiku byla zřízena velmi důležitá organizace: Organizaci pro rybolov v severozápadním Atlantiku neboli NAFO. Jejím cílem je zachování a optimální využívání rybolovných zdrojů v severozápadním Atlantiku. Úmluva byla poté změněna a uvedena do většího souladu s ostatními regionálními úmluvami. Byly do ní zařazeny moderní koncepce, jako je řízení populací. Považuji za důležité, že byla zjednodušena organizační struktura a že byly jasně stanoveny povinnosti smluvních stran. Také je dobře, že byla zavedena možnost urovnání konfliktů prostřednictvím postupu pro řešení sporů. Pro Evropskou unii mají velký význam rybolovná práva, která jí z úmluvy vyplývají. Parlament by měl v rámci nových pravomocí, jež mu udělila Lisabonská smlouva, poskytnout svůj souhlas.
<P>
Jako stínová zpravodajka za skupinu Aliance liberálů a demokratů pro Evropu zprávu pana Wałesy sněmovně doporučuji.
<SPEAKER ID="159" NAME="Isabella Lövin">
jménem skupiny Verts/ALE. - Pane předsedající, chci poděkovat zpravodajům, paní Fragaové Estévezové a panu Wałęsovi, za zprávy, o kterých jsme dnes diskutovali.
<P>
Komise pro rybolov v severovýchodním Atlantiku (NEAFC) je regionální organizace pro rybolov, která má pro Evropu a ekosystémy v severním Atlantiku velmi velký význam. Nezávislý přezkum výkonu komise NEAFC přinesl celkově pozitivní zjištění, což tak v případě regionálních organizací pro rybolov vždycky nebývá. Ale i když je výkon komise NEAFC lepší než výkon jiných organizací pro regionální rybolov, stav hlavních rybích populací v oblasti úmluvy je kritický. Z hospodářských a sociálních aspektů nelze její činnost posoudit, což vytváří velkou nejistotu ohledně toho, zda je či není splněn cíl úmluvy, tedy optimální využívání. Nicméně zdokonalení ustanovení o kontrole a dohledu, prosazení černé listiny obsahující seznam plavidel provozujících nezákonný, nehlášený a neregulovaný rybolov a opatření pro státy přístavu jsou významnými úspěchy.
<P>
Dalším výsledkem hodnocení bylo zavedení mechanismu pro řešení sporů, ale Evropské unii trvalo jeho provedení do právních předpisů příliš dlouho. Komise NEAFC tato opatření přijala počátkem roku 2006 a teprve nyní vstoupila v platnost. Evropská unie musí být lépe připravena reagovat na poslední vývoj a plnit své mezinárodní povinnosti.
<P>
Boj s nezákonným rybolovem stále nabývá na důležitosti. V některých oblastech rybolovu je nezákonných 30 % úlovků. Na celém světě je každým rokem nezákonně vyloženo na pevninu 11 až 26 milionů tun ryb v hodnotě odhadované na 23 miliard USD. Odpovídá to zhruba jedné pětině celosvětově hlášených úlovků. Nezákonné rybolovné činnosti podrývají udržitelné řízení rybolovu, zejména na volném moři a v pobřežních vodách rozvojových zemí, ale nejen tam. Mají také značné dopady na životní prostředí a sociální a hospodářské důsledky.
<P>
Vstup nařízení o kontrole a nařízení v oblasti nezákonného, nehlášeného a neregulovaného rybolovu v platnost jsou důležitými nástroji Evropské unie. V oblasti působnosti Úmluvy o zachování živých mořských zdrojů v Antarktidě (CCAMLR) zareagovali provozovatelé nezákonného, nehlášeného a neregulovaného rybolovu na správní opatření zaměřená na omezení tohoto rybolovu tak, že střídají loviště a státy přístavu, vylodění a vlajky. Toto přizpůsobivost vyústila až v soupeření o převahu mezi provozovateli nezákonného, nehlášeného a neregulovaného rybolovu a subjekty pro řízení rybolovu na vnitrostátní i mezinárodní úrovni. Mechanismus pro dodržování pravidel zavedený regionální organizací pro řízení rybolovu může vést k tomu, že plavidla provozující nezákonný, nehlášený a neregulovaný rybolov změní loviště. Provozovatelé těchto plavidel nyní běžně střídají státy vlajky (tzv. "flag hopping"). To je něco, co Evropská unie musí řešit.
<P>
EU musí postupovat dále. Spolupráce mezi regionálními organizacemi pro řízení rybolovu je zásadní, ale měli bychom se také chopit iniciativy a navrhnout celosvětový rejstřík rybářských plavidel, včetně všech podpůrných plavidel, z kterého bude zjevné, kdo je jejich skutečným vlastníkem. Evropská unie musí převzít větší odpovědnost, pokud jde o řešení nezákonného, nehlášeného a neregulovaného rybolovu na celosvětové úrovni.
<SPEAKER ID="160" NAME="Marek Józef Gróbarczyk">
jménem skupiny ECR. - (PL) - Nejprve bych chtěl poblahopřát zpravodajům k jejich mimořádně významným a důležitým zprávám a především tonutém zprávám, které upravují provádění inspekcí. Vzhledem k tomu, že se ve vodách náležejících Evropské unii vyskytují oblasti, kde nejsou prováděny inspekce nebo které kontroly zcela opomíjí, by měla být učiněna opatření, která stanoví provádění inspekcí ve všech vodách Evropské unie, v nichž se provádí rybolov.
<P>
Nicméně je v souvislosti s inspekcemi třeba upozornit na to, že neexistuje jednotný systém pro přidělování kvót ani hlášení úlovků jednotlivými členskými státy. Předložené analýzy dokazují, že sama Komise v této oblasti nemá dostatečné informace, a stanoviska jejích zástupců vyjádřená při více příležitostech si odporují. Potřebnými znalostmi zároveň nedisponují ani regionální poradní agentury. Stojí za to všem připomenout tragický stav populace sleďů v západním Baltském moři. Důvody krize jsou šetřeny od roku 2004 a dosud nebylo nalezeno žádné rozumné vysvětlení. Je nepochopitelné, že je přehlížen problém nadměrné produkce rybího masa a oleje.
<P>
Měla by se uvážit záležitost s Agenturou Společenství pro kontrolu rybolovu ve Vigu, která v některých případech, jako v případě východního Baltu, předložila subjektivní zprávy z inspekcí. Také inspekce subjektů rybolovného průmyslu jsou plné sporných otazníků. Nicméně teď je zásadní vybudování severního plynovodu a rybáři se musí v souvislosti s tím prosazovat svá práva a domáhat se svých ušlých zisků. To vše nás nutí provést důkladnější analýzu, která by měla být začleněna do budoucí společné rybářské politiky, a v souladu s touto politikou by měla být každá zpráva.
<SPEAKER ID="161" NAME="Diane Dodds" AFFILIATION="NI">
Pane předsedající, paní komisařko Damanakiová, měla jste dnes opravu rušný večer, protože jsme se již setkaly ve Výboru pro rybolov. Nejprve chci poděkovat zpravodajům za tyto zprávy a zopakovat připomínky mnoha kolegů, které dnes večer zazněly v souvislosti s jejich obavami z průtahů při postupu v těchto záležitostech.
<P>
Nicméně chci tuto příležitost ve sněmovně využít k tomu, abych se zabývala dohodami v oblasti rybolovu obecnějším způsobem a zdůraznila, že je potřeba, aby spolupracovaly všechny strany, jež se na nich podílejí. Naznačila to paní komisařka, když uvedla, že si tyto dohody vyžadují, aby všechny zúčastněné strany plnily své úkoly.
<P>
Představte si, že jste právě investovali několik milionů liber do nové továrny s nejmodernějšími technologiemi, která každým rokem produkuje vysoce kvalitní produkty z obnovitelných a udržitelných zdrojů podle těch nejvyšších mezinárodně uznávaných norem. Poté se váš soused rozhodne porušit mezinárodní dohodu a jednostranně prohlásí, že masivně zvyšují svůj podíl přírodních zdrojů, na nichž závisí váš podnik. Přesně to se stalo jedné rybářské rodině ze Severního Irska s makrelami.
<P>
Hovořím samozřejmě o dohodě pobřežních států, kterou uzavřela Evropská unie, Norsko, Island a Faerské ostrovy. Paní komisařko, již jsme si vás vyslechli a oceňujeme váš energický postoj, který jste k této konkrétní záležitosti zaujala. Chceme vyslovit uznání vašemu úsilí, které jste vynaložila pro tyto rybáře, ale také chceme naléhavě vyzvat Parlament i Komisi, aby stejně tak důrazně vystupovali spolu s vámi, až budete pokračovat ve vyjednávání o usnesení k této situaci, která se stává velmi problematickou a zneklidňující.
<SPEAKER ID="162" NAME="Seán Kelly" AFFILIATION="PPE">
Pane předsedající, dnes večer vystupují tři řečníci z Irska: paní Doddsová, která již hovořila, Pat the Cope, který vystoupí za chvíli, a já. My tři zastupujeme téměř celé rybářské společenství Irska. Rybolov byl pro naši zemi po mnoho let velice důležitý. Máme znamenité pobřežní komunity, které na rybolovu závisejí, ale jak jsem již řekl, nikdy jsem se nesetkal v žádné skupině lidí s větším rozčarováním než mezi těmito rybáři. Je to v důsledku kvót, nezákonného rybolovu, neschopnosti vysledovat cestu, jakou ryba urazí, než se dostane na talíř, a zejména v důsledku příliš horlivé regulace, nespravedlivých pokut a podrývání jejich činnosti dovozem ryb pochybné kvality a pochybného původu.
<P>
Zpravodajové naštěstí dnes večer některé z těchto záležitostí řešili. Zvláště vítám, že úmluva týkající se rybolovu v severovýchodním Atlantiku navrhuje zákaz vykládání zmrazených ryb v evropských přístavech, pokud to nepovolí stát vlajky cizího plavidla. To je velice důležitá záležitost a doufám, že bude provedena se stejnou horlivostí, s jakou provádíme své vlastní předpisy týkající se našich vlastních rybolovných komunit.
<P>
Zpravodajové poukázali na to, že je důležité, aby si Parlament ponechal svou výsadu kontrolovat příští změny úmluvy, ale rovněž je důležité, aby spolu Komise a Parlament úzce spolupracovaly a dosáhly těch nejlepších možných přínosů pro naše pobřežní komunity, která jsou do značné míry rybářské.
<P>
A konečně, neměli bychom opomenout tuto příležitost zabývat se všemi možnostmi rozvoje akvakultury, které máme. Do Evropské unie se dováží příliš mnoho ryb, které bychom skutečně mohli vyprodukovat sami. Toto období hospodářské krize rozhodně nabízí velkou příležitost k rozvoji akvakultury.
<SPEAKER ID="163" NAME="Josefa Andrés Barea" AFFILIATION="S&amp;D">
(ES) Pane předsedající, chtěla bych paní Damanakiové poděkovat za to, že je zde, a poblahopřát zpravodajům, panu Wałesovi a paní Fragaové.
<P>
Zpráva paní Fragaové vznikla na základě doporučení ohledně systému kontroly, která přijala Komise pro rybolov v severovýchodním Atlantiku (NEAFC) v roce 2006, i když úmluva byla vypracována v roce 1982, a znovu definuje pravidla pro kontrolu a vynucování, pokud jde o plavidla v oblasti působnosti této úmluvy. Zpráva paní Fragaové je právním rámcem, který byl zařazen do návrhu nařízení o uplatňování opatření na evropské úrovni.
<P>
Hlavní změny jsou tyto: prosazování dodržování pravidel plavidly mimo oblasti působnosti smlouvy, nový systém kontroly, zákaz vykládání zmrazených ryb, jejichž zákonnost nelze prokázat, uvedení do souladu s ostatními úmluvami, opatření v oblasti řízení rybolovu a nová opatření k boji proti nezákonnému rybolovu.
<P>
Chtěla bych zdůraznit něco, nač upozornili již ostatní kolegové. Zpráva paní Fragaové uvádí, že doporučení o systému kontroly bylo přijato v roce 2006, i když úmluva byla podepsána v roce 1982, tedy před 28 lety. Úmluva, na kterou odkazuje zpráva pana Wałesy, byla přijata roku 1978 - a myslím, že řekl, že byla provedena roku 1989. Jinými slovy, chtěla bych vyjádřit nesouhlas s metodou, kterou Komise používala k provedení doporučení regionálních organizací pro rybolov.
<P>
Nejenže je třeba nezákonné rybolovné činnosti kontrolovat prostřednictvím celkových povolitelných úlovků a kvót, ale musíme se také vypořádat s právním vakuem, které by mohlo vzniknout v důsledku neprovedení tohoto právního předpisu.
<P>
Nestačí provést doporučení z ostatních nařízení, protože toto vyvolává nejasnosti a nedůvěryhodnost. Kromě toho je tak zpochybněn řádný legislativní postup a institucionální rovnováha. Opatření přijatá v regionálních organizacích je třeba začlenit účinně a rychle. Parlament často zdůrazňoval, že regionální organizace a jejich dohody mají přednost.
<P>
Nedodržování právních předpisů Evropské unie při provádění rozhodnutí regionálních organizací Parlament poškozuje a samozřejmě znevažuje povahu Lisabonské smlouvy.
<P>
Paní komisařka řekla, že vzniknou nové dohody. Proto Komisi zkrátka žádáme, aby je provedla do právních předpisů rychle a dynamicky. Nedovolme, aby právní vakuum poskytlo útočiště nezákonnému rybolovu.
<SPEAKER ID="164" NAME="Pat the Cope Gallagher" AFFILIATION="ALDE">
Pane předsedající, především bych chtěl pochválit oba zpravodaje za jejich zprávy. Zejména upozorňuji na zprávu Carmen Fragaové Estévezové, která se ukázala být nekontroverzní, protože s kompromisem souhlasily všechny strany. Cílem této zprávy je zajistit dlouhodobé zachování a optimální využívání rybolovných zdrojů v oblasti severovýchodního Atlantiku a zároveň přinést udržitelný prospěch životnímu prostředí a společnosti.
<P>
Chtěl bych využít této příležitosti a zmínit se o probíhajícím sporu ohledně makrel, protože část populace makrely je lovena v oblasti severovýchodního Atlantiku. Je důležité tento spor vyřešit co nejdříve, protože nadměrný lov populace makrely bude mít zničující dopad na budoucí úlovky. Je nezbytné populaci lovit udržitelným způsobem a měly by se k tomu hlásit všechny strany. Vyrozuměl jsem, že poslední rozhovory v Londýně byly bezvýsledné, nicméně beru na vědomí, že budou pokračovat příští týden. Jsem jim nakloněn a doufám, že zvítězí zdravý rozum. Paní komisařko, vyrozuměl jsem, že situaci posoudíte poté, co dne 26. října proběhnout rozhovory, a oceňuji rozhodný postoj, který jste se rozhodla zaujmout. Musíte zajistit, aby tato společně řízená populace zůstala i v budoucnosti zdravá. A konečně, nemůžeme si dovolit opakovat chyby, jakých jsme se v minulosti dopustili v souvislosti s treskou modravou. Nemůžeme tuto zdravou populaci makrely zničit.
<SPEAKER ID="165" NAME="Ian Hudghton" AFFILIATION="Verts/ALE">
Pane předsedající, podporuji zprávy, jež jsou předmětem této rozpravy, zároveň však musím také využít příležitosti a učinit několik spíše obecných připomínek v souvislosti s mezinárodními a mnohonárodními dohodami v oblasti rybolovu.
<P>
Jestliže mají být dohody mezi národy s významným odvětvím rybolovu úspěšné, musí obsahovat jednoznačné pobídky pro všechny strany, aby dodržovaly taková opatření pro zachování, jaká mohou být čas od času vyžadována.
<P>
Rovněž musí existovat důvěra ve vědecké informace, na jejichž základě jsou stanovovány plány na zachování a řízení. Z pohledu mého národa s významným odvětvím rybolovu, Skotska, nebyla společná rybářská politika - prvotní mezinárodní dohoda Evropské unie - příliš úspěšná.
<P>
Takzvaný plán obnovy populací tresky obecné nyní způsobuje výměty zcela kvalitních ryb a zavádí téměř neproveditelnou kombinaci režimu kvót a povolených dní na moři. Nynější spor ohledně makrel - ohledně nejcennějšího skotského rybolovného odvětví -, o němž jsme slyšeli od jiných řečníků, ovlivňuje veškerá mezinárodní vyjednávání.
<P>
Jestli má zůstat nějaká naděje v úspěch dohod mezi národy s významnými odvětvími rybolovu, pak nemůžeme dopustit situaci, kdy jsou populace ohroženy jednostrannou honbou za úlovkem všech dostupných ryb.
<P>
Prosím paní komisařku, aby nadále odváděla dobrou práci a snažila se o vyřešení tohoto sporu. Vím, že se na své nedávné návštěvě Skotska dobře informovala o tom, jak intenzivní pocity ohledně této záležitosti lidé mají, ale ze širšího hlediska ji žádám, aby měla na paměti, že je ke všemu, co se pokoušíme dělat, nutno zajistit průkazné vědecké informace, že musíme zavést rozumná a přijatelná pravidla do plánů řízení - což by byla v rámci společné rybářské politiky novinka - a že především potřebujeme pobídky pro ty, na něž se tyto plány vztahují - tedy rybolovná společenství -, aby je dodržovali.
<SPEAKER ID="166" NAME="Daciana Octavia Sârbu" AFFILIATION="S&amp;D">
(RO) Nezákonné, nehlášené a neregulované rybolovné činnosti ničí živobytí společenství v pobřežních regionech, mají zničující dopad na mořské ekosystémy a ohrožují potravinové zdroje. Proto vítám tuto dohodu s Radou a domnívám se, že jsme učinili krok vpřed, pokud jde o provádění doporučení Komise pro rybolov v severovýchodním Atlantiku.
<P>
Zpřísnění kontrolních opatření a jejich podepření řádnými právními předpisy jsou nezbytná opatření, jež nám umožní splnit povinnosti podle smlouvy a chránit zdroje v Atlantiku, které v současné době čelí nadměrnému odlovu. Nicméně rozsah působnosti tohoto nařízení nám ani přes tento pokrok neumožní vypořádat se zcela s problémy, které souvisejí s nezákonným, nehlášeným a neregulovaným rybolovem.
<P>
Všichni jsme si vědomi toho, že tisíce plavidel plují pod vlajkou států, které nemají vůli nebo schopnosti mezinárodní právní předpisy uplatňovat. Trpí tím nejen rybí populace, ale i mořské prostředí, a pracovní podmínky na palubě mnoha těchto plavidel jsou přímo otrokářské.
<SPEAKER ID="167" NAME="Czesław Adam Siekierski" AFFILIATION="PPE">
(PL) Je třeba reagovat na aktuální výzvy a upravit úmluvy o budoucí multilaterální spolupráci při rybolovu v severozápadním a severovýchodním Atlantiku, a proto je nutno změnit nařízení. Navrhované změny souvisejí zaprvé s optimálním využíváním rybích populací, zadruhé se správnou metodou řízení rybolovných činností a vhodnými metodami rybolovu a zatřetí s předcházením nezákonnému rybolovu.
<P>
Tyto změny podpoří dlouhodobý a udržitelný rozvoj rybolovu, nicméně je nezbytné nepřetržitě sledovat procesy vyčerpání rybích populací a doplňování jejich stavů, aby bylo možné posoudit aktuální situaci a přijímat v této oblasti vhodná rozhodnutí.
<SPEAKER ID="168" NAME="Elie Hoarau" AFFILIATION="GUE/NGL">
(FR) Pane přesedající, během vyjednávání o dohodách Organizace pro rybolov v severozápadním Atlantiku (NAFO) vedoucí delegace Evropské unie přislíbil, že bude znovu zavedena kvóta pro lov tresky obecné francouzskými rybáři ze souostroví Saint Pierre a Miquelon. Toto znovuzavedení se v dohodě NAFO nevyskytuje.
<P>
Žádám jménem rybářů ze souostroví Saint Pierre a Miquelon o potvrzení, že kvóta bude znovu zavedena, a o formalizaci jejího zavedení. Domnívám se, že by se to mohlo učinit formou jednoduchého dopisu, až budou dohody NAFO definitivně ratifikovány. Může nám k této věci paní komisařka sdělit nějaké informace?
<SPEAKER ID="169" NAME="João Ferreira" AFFILIATION="GUE/NGL">
(PT) Pane předsedající, paní komisařko, mnohostranná spolupráce v oblasti rybolovu v mezinárodních vodách je nezbytná k zajištění jeho udržitelnosti a ochrany rybích zdrojů ve střednědobém a dlouhodobém výhledu. Opatření k zachování a řízení zdrojů na úrovni regionálních organizací pro rybolov by samozřejmě měla být vymezena společně s opatřeními k zajištění jejich účinného dodržování.
<P>
Proto podporujeme odstranění hluchých míst v systému kontroly, zejména v souvislosti s nezákonnou, nehlášenou a neregulovanou rybolovnou činností. Kontrola rybolovných činností dnes klade na členské státy zvýšené nároky, ať už je to v rámci společné rybářské politiky nebo mnohostranné spolupráce, jak nyní ukazuje navrhované provedení.
<P>
Komise by tuto skutečnost neměla přehlížet. Potřebné zavedení, zdokonalení a modernizace kontrol si možná vyžádá značné finanční investice. Proto pro nás bude důležité na základě dostupných legislativních nástrojů, zejména na základě nařízení o finančních opatřeních Společenství pro provádění společné rybářské politiky, zohlednit finanční prostředky přidělené na kontrolní činnost, zejména přezkoumat maximální míru spolufinancování poskytovaného v této oblasti; nyní činí 50 %.
<SPEAKER ID="170" NAME="Franz Obermayr" AFFILIATION="NI">
(DE) Pane předsedající, na výročním zasedání NAFO byly přijaty změny Ottawské úmluvy ze dne 1. ledna 1979. Je důležité, abychom neztratili ze zřetele zásadní myšlenky: optimální využívání a smysluplné řízení rybolovných zdrojů. Máme-li zajistit, aby rybolov nadále zajišťoval potraviny i budoucím generacím, je třeba vycházet z udržitelné a ekologické koncepce.
<P>
Cílem dohod je především zachovat malé místní rybolovné podniky s rodinnými strukturami a ochránit je před konkurencí, která praktikuje nezákonné metody, a také před velkokapacitními loďstvy, jež pustoší moře s pomocí obrovského množství elektronického vybavení a sítí pro rybolov v hloubce. Stručně řečeno - chceme rybolovný průmysl, ale ne v této podobě, která působí negativně a ohrožuje struktury s malou kapacitou, místní struktury. Potřebujeme budoucím generacím zajistit udržitelnost; musíme ji chránit a pomocí smluv ji zajistit.
<SPEAKER ID="171" NAME="Maria Damanaki">
členka Komise. - Pane předsedající, ještě jednou bych chtěla oběma zpravodajům poděkovat za jejich vynikající práci. Také bych ráda poděkovala všem poslancům za jejich poznámky. Mám za to, že to jsou velmi důležité zprávy. Tyto změny by situaci výrazně zlepšily, zvláště pokud jde o kontroly a náš postoj k problému nezákonného rybolovu.
<P>
Souhlasím se všemi, že nezákonný rybolov je problém, s nímž musíme bojovat, protože ničí udržitelnost populací. Rovněž vážně ohrožuje naše pobřežní společenství, neboť jestliže se zhroutí udržitelnost populací, nebudou mít tato společenství žádnou budoucnost. Je velmi důležité tyto systémy kontroly zajistit. Tyto zprávy a změny týkající se příslušných systémů nám mohou hodně pomoci.
<P>
Také bych chtěla zdůraznit, že chápu, že potřebujeme více zdrojů - a snad i více financování -, abychom zajistili, že tato pravidla budou prováděna dobře. Není snadné se s touto krizí vypořádat, nicméně uděláme, co je v našich silách.
<P>
Chtěla bych se trochu více zaměřit na postup spolurozhodování Parlamentu, Rady a Komise v souvislosti se změnami rozhodnutí regionálních organizací pro řízení rybolovu a jejich prováděním do našich právních předpisů. Sdílím váš názor, že tyto regionální organizace pro řízení rybolovu jsou pro naši politiku velmi důležité a že jejich činnost musíme podporovat, abychom se s nezákonným rybolovem v celosvětovém měřítku vypořádali. Také souhlasím s tím, že udržitelnost rybolovných činností by byla mnohem jistější, kdybychom mohli zabezpečit provádění našich zásad na celém světě.
<P>
Rovněž velice vítám návrhy ohledně toho, jak můžeme posílit spolupráci, a návrh na zřízení mezinárodního registru rybářských plavidel, ale než se dostaneme do této fáze, musíme ještě učinit mnoho kroků.
<P>
Jestliže doopravdy chceme posílit mezinárodní spolupráci, musíme postupovat kupředu a rychle provést rozhodnutí přijatá v těchto organizacích. Proto Komise žádá o více přenesených pravomocí v této záležitosti. Respektujeme postup spolurozhodování, chápeme, že se nyní nacházíme v novém prostředí, rozumíme tomu, že Rada a Parlament rozhodnou o pravomocích, které na nás můžete přenést. Přesto bych chtěla zdůraznit, že toto není jenom problém Komise: jestliže se s provedením těchto rozhodnutí regionálních organizací do našich právních předpisů zpozdíme, je v sázce mezinárodní pověst Evropské unie. Proto trváme na tom, že v této věci musíme mít lepší rovnováhu.
<P>
Souhlasím s vámi, že potřebujeme rovnováhu mezi třemi orgány, ale potřebujeme lepší rovnováhu. Jsem připravena s Parlamentem diskutovat o konkrétním způsobu, jak lze opatření regionálních organizací pro řízení rybolovu provádět do práva Evropské unie účinněji.
<SPEAKER ID="172" NAME="Jarosław Leszek Wałęsa" LANGUAGE="PL">
Chtěl bych všem poděkovat za dnešní rozpravu. Vidím, že jsme zajedno. Změny, které byly zavedeny revizemi úmluv, jsou naprosto nezbytné. Chtěl bych poděkovat paní Fraga Estévezové za předsedání našemu výboru, ale především bych chtěl poděkovat paní komisařce. Pracovat s vámi bylo opravdu potěšením. Děkuji vám za vaše slova a ujištění, neboť vidím, že chápete měnící se dynamiku fungování evropských orgánů. Přestože my jako Evropský parlament můžeme pouze udělit souhlas s ratifikací změn úmluv, pevně doufám, že od této chvíle budou spolupráce a vyjednávání probíhat tak, jak mají, a že budou rychlá, transparentní a účinná. Děkuji vám, paní komisařko, za vaše slova, a počítám do budoucna s další dobrou spoluprácí.
<SPEAKER ID="173" NAME="Carmen Fraga Estévez" LANGUAGE="ES">
Pane předsedající, chtěla bych říci paní komisařce, že se domnívám, že nejnovější nařízení o úmluvě NEAFC, které zítra budeme přijímat, nedává dobrý příklad. To, k čemu došlo, je totiž přesně to, čemu se chceme vyhnout.
<P>
Komise předložila návrh pozdě a postup se změnil, přešli jsme od postupu konzultace k řádnému legislativnímu postupu a návrh jako celek se v souladu s tímto řádným legislativním postupem změnil. A právě tomu se tímto kompromisem vyhýbáme. Prostřednictvím nového znění článku 48 nařízení - což je článek, který upravuje budoucí změnu nařízení za účelem provedení různých doporučení komise NEAFC do právních předpisů Evropské unie - jsme přenesli pravomoci pro většinu článků na Evropskou komisi. Řádný legislativní postup jsme zachovali a uchránili jenom v několika oblastech, což byl kompromis s Radou.
<P>
Byl tedy učiněn značný pokrok, pokud jde o zajištění, aby to v budoucnosti fungovalo, ale přesto jsem se, paní komisařko, veřejně zavázala, že pokud to v budoucnosti nebude fungovat přiměřeně a bude nám bráněno v plnění našich povinností, je Parlament připraven tento postup revidovat. Domnívám se, že jsme vynaložili poměrně značné úsilí, a myslím si, že toto je na úvod podstatný krok kupředu. Jsme si jisti, že Komise dokáže využít své nové pravomoci, které jí Rada a Parlament udělily.
<P>
Děkuji vám, pane předsedající, paní komisařko. Jsem si jista, že to bude fungovat mnohem lépe než v minulosti. Jste ovšem jediná, paní komisařko, kdo bude mít nástroje k tomu, aby zajistil, že tomu tak bude.
<SPEAKER ID="174" NAME="Předsedající">
Rozprava je ukončena.
<P>
Hlasování se uskuteční v úterý 19. října 2010 ve 12:30.
<P>
(Zasedání bylo na několik minut přerušeno)
<P>
Písemná prohlášení (článek 149)
<SPEAKER ID="175" NAME="Luis Manuel Capoulas Santos" LANGUAGE="PT">
Jako portugalský poslanec Evropského parlamentu a vzhledem k tomu, že Portugalsko je země se silnou tradicí rybolovu a zvláštními zájmy v Organizaci pro rybolov v severozápadním Atlantiku (NAFO), vítám změny znění úmluvy, protože jejich cílem je zajistit lepší podmínky pro činnost regionálních organizací pro rybolov.
<P>
Změna struktury podpořená soustředěním rozhodovací pravomoci do jediného nového orgánu společně s novým postupem pro řešení sporů urychlí vnitřní rozhodování. Nové definice zavedly jasnější pokyny ohledně povinností a práv různých stran a vnesly do rybolovných činností v této oblasti větší transparentnost.
<P>
Evropská unie v rámci NAFO by měla být ve vztahu k ostatním smluvním stranám iniciativní, usilovat o zachování dobrých vztahů s Kanadou a zároveň se snažit o dialog a konsensus s ostatními smluvními stranami organizace, stejně jako s jednotlivými členskými státy, které mají v této regionální organizaci pro rybolov nějaký zájem.
<P>
Přestože hrají partnerství s vědeckou obcí hrají zásadní úlohu a představují základ pro rozhodnutí, která umožňují udržitelné řízení mořských zdrojů a u určitých druhů ryb se osvědčila; měla by však být tato rozhodnutí pečlivě zvažována. Jejich cílem by mělo být zachování rovnováhy, a ta může být udržitelná jedině v případě, že je vytvářena s ohledem na socioekonomický dopad.
