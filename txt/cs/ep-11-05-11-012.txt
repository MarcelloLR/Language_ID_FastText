<CHAPTER ID="012">
Přezkum iniciativy "Small Business Act" (rozprava)
<SPEAKER ID="522" NAME="Předsedající">
Dalším bodem je rozprava o
<P>
otázce k ústnímu zodpovězení, kterou ve věci přezkumu iniciativy Small Business Act (SBA) pokládají Radě Bendt Bendtsen jménem skupiny PPE, Edit Herczogová jménem skupiny S&D, Fiona Hallová jménem skupiny ALDE, Reinhard Bütikofer jménem skupiny Verts/ALE, Giles Chichester jménem skupiny ECR a Niki Tzavela jménem skupiny EFD - B7-0301/2011),
<P>
otázce k ústnímu zodpovězení, kterou ve věci přezkumu iniciativy Small Business Act (SBA) pokládají Komisi Bendt Bendtsen jménem skupiny PPE, Edit Herczogová jménem skupiny S&D, Fiona Hallová jménem skupiny ALDE, Reinhard Bütikofer jménem skupiny Verts/ALE, Giles Chichester jménem skupiny ECR a Niki Tzavela jménem skupiny EFD - B7-0302/2011).
<SPEAKER ID="523" NAME="Bendt Bendtsen" LANGUAGE="DA">
Pane předsedající, ekonomická krize má dopad na malé a střední podniky v Evropě. Navíc existují nová basilejská pravidla, která mají být nyní zaváděna do budoucí směrnice o kapitálových požadavcích. To pravděpodobně povede k tomu, že bude pro malé a střední podniky ještě obtížnější získat kapitál pro růst, který Evropa potřebuje. V tomto usnesení Evropský parlament vysílá Komisi jasný signál, že je to právě nyní, kdy je třeba ve prospěch malých a středních podniků přijmout potřebná rozhodnutí.
<P>
Je pravda, že by politici neměli řídit firmy, ale měli by se podílet na vytváření úrodné půdy, na níž mohou evropské podniky růst. Těší mě, že nyní budeme mít přezkum iniciativy "Small Business Act". Namísto pouhého připíjení našim evropským podnikům musíme přijímat příslušná opatření. Malé a střední podniky naléhavě potřebují lepší přístup k financování. Je také potřeba posílit přístup na trh, včetně modernizace systému pro normalizaci v rámci EU a zlepšit přístup malých a středních podniků k veřejným zakázkám.
<P>
Na závěr bych rád uvedl, že je třeba snížit administrativní zátěž našich podniků, a to například v souvislosti s předkládáním zpráv. Proč by měli majitelé malých podniků předkládat zprávu více než jednou? Jednou by mělo stačit. Orgány veřejné správy by se samy měly zabývat dalším šířením informací. Musíme vzít v úvahu skutečnost, že když v EU vyrábíme nové právní předpisy a necháváme je pak provádět v členských státech, často na naše malé a střední podniky klademe ještě větší zátěž. Nestačí tedy pouze snížit počet. Musíme také zajistit, abychom pokaždé, když tvoříme právní předpisy, nevytvářeli pro malé a střední podniky další zátěž. Obecně musíme firmám usnadnit provozování jejich činnosti v Evropě a musíme jednat okamžitě.
<SPEAKER ID="524" NAME="Edit Herczog" LANGUAGE="HU">
Pane předsedající, pane komisaři, omluvte mě. Podívala jsem se na okamžik nahoru na galerii pro návštěvníky, protože mám to štěstí, že je zde právě přítomna skupina, která sem přijela na návštěvu z Maďarska.
<P>
Iniciativa "Small Business Act" se v nedávné době stala součástí evropského myšlení. Na základě praktických zkušeností z posledních dvou let, nastal čas na přezkum, aktualizaci a posílení iniciativy "Small Business Act". My, kteří otázku pokládáme, shrnujeme v návrhu rozhodnutí nejdůležitější problémy do 34 bodů. Chtěla bych zmínit několik z nich.
<P>
Implementace je velmi důležitá. Členské státy odvedly svou práci s různým stupněm účinnosti a odhodlání s následným úspěchem. Chtěli bychom jednu databázi a tabulky výsledků pro měření úspěchu a rozdílů.
<P>
Pane komisaři, podle našeho názoru není cílem porušovat nějakým způsobem práva zaměstnanců, ale vytvářet pracovní místa. Snížení administrativy není totéž jako porušování práv zaměstnanců, ale spíše musí být vytvořena příležitost ke spolupráci mikropodniků a malých podniků.
<P>
Co se týče přístupu k finančním zdrojům, je velmi důležité, aby využívání finančních prostředků na úrovni Evropské unie bylo efektivnější. K dnešku jsme dosáhli 75% účinnosti a zhruba 50 000 malých a středních podniků tímto způsobem získalo finanční prostředky. Ve stejné době se zhruba 300 000 malých a středních podniků podařilo získat přístup k financování v rámci programu pro konkurenceschopnost a inovace. Toto musíme jednoznačně posílit a zachovat.
<P>
Je velmi důležité, aby malým a středním podnikům pomáhala institucionální sít. Z tohoto důvodu musí být posílena evropská síť podniků "European Enterprise Network ".
<P>
Rádi bychom našli řešení, které by umožnilo, aby pokračoval program Erasmus pro mladé podnikatele. Byli bychom rádi, kdyby všech 23 milionů malých a středních podniků mohlo zaměstnat alespoň jednoho dalšího zaměstnance. Tímto způsobem bychom mohli významně přispět ke zlepšení situace na trhu práce. Je však velmi důležité, aby pracovní síla pracující pro malé a střední podniky byla kvalifikovanější, než je v současnosti. Je obzvláště důležité, aby se mohla podílet na realizaci programu zelené ekonomiky a získat počítačové dovednosti. Nejdůležitější pro nás je, aby mladí malí a střední podnikatelé neprohrávali, ale aby vyhledávali úspěšné formy podnikání.
<SPEAKER ID="525" NAME="Fiona Hall">
autorka. - Pane předsedající, iniciativa "Small Business Act" byla MSP vřele přijata, ale to bylo před dvěma lety. Je opravdu velmi důležité, abychom nyní malým podnikům ukázali, že se nejednalo jen o kus papíru.
<P>
Co se týče administrativní zátěže, cílem by neměla být jednorázová akce, které dosáhneme a potom ji opustíme. Je to něco, na čem musíme i nadále pracovat. Zejména mě znepokojuje situace, v níž se nacházejí mikropodniky. Je v pořádku - nebo v relativním pořádku - pro malý podnik o 249 zaměstnancích, který má administrativní personál, ale pro mikropodniky s jedním nebo dvěma zaměstnanci může nadměrná regulace způsobit, že bude obchodování prakticky nemožné. Neměli bychom zapomenout, že mikropodniky s méně než 10 zaměstnanci tvoří přes 90 % všech podniků v Evropské unii.
<P>
Je zapotřebí, aby se s mikropodniky zacházelo jako s rodinnými jednotkami a zejména EU a její členské státy musejí spolupracovat na tom, aby zjistily, jak by bylo možné malým podnikům poskytnout přímou pomoc při zlepšování energetické účinnosti. Zásadní je samozřejmě i širší otázka financí pro MSP.
<P>
Těsně před Velikonocemi odjela řada poslanců Evropského parlamentu z Výboru pro průmysl, výzkum a energetiku do Kalifornie, aby viděli, jak fungují investice v Silicon Valley. Zjistili jsme, že je zde rizikový kapitál mnohem dostupnější než v Evropě, a že ti, kdo ho poskytují, jsou více ochotni riskovat. Kalifornští rizikově orientovaní investoři očekávají, že devět z deseti investic nevyjde. Jedna z deseti, která uspěje, ty ostatní zaplatí, ale heslem je "selhat rychle". Je toho mnoho, co se můžeme dozvědět o tom, jak bychom v ​​Evropě mohli lépe podporovat naše vlastní inovativní malé podniky. V neposlední řadě bychom možná neměli stigmatizovat neúspěch, ale spíše jej využívat jako krok k úspěchu.
<SPEAKER ID="526" NAME="Giles Chichester">
autor. - Pane předsedající, v evropské politice zaměřené na malé a střední podniky (MSP) existuje zásadní paradox. Na jedné straně existuje téměř jednomyslná podpora jejich významu pro hospodářství, zaměstnanost, tvorbu bohatství, inovace a flexibilitu a jejich celkovou velikost v rámci ekonomiky. Pokud by se pozitivní rétorika mohla proměnit v příkazy a hotovost v bance, pak vy MSP unie byly ve výborné formě. Nicméně, velkou výzvou - kterou se zabýváme v tomto usnesení - je, jak převést vřelá slova na užitečné činy, aniž bychom jen pumpovali peníze do malých a středních podniků - peníze, které nejsou v dnešní ekonomice k dispozici. Na druhou stranu EU kombinuje toto pozitivní cítění s velkým množstvím právních předpisů na ochranu zaměstnanosti a na ochranu životního prostředí: právní předpisy, které jsou sice dobře míněny, ale nejvíce dopadají právě na malé a střední podniky a zvyšují malým podnikům administrativní zátěž, když bychom ji měli snižovat.
<P>
V tomto usnesení je mnoho konstruktivních návrhů. Zejména se mi líbí návrh na boj s metodou známou v mé zemi jako "pozlacování", kdy vnitrostátní orgány přidávají do evropských opatření další vrstvy regulace. Můj osobní názor jako člověka, který pracoval v malé firmě 25 let, je, že i když by bylo hezké zmírnit tuto administrativní zátěž, nejlepší, co můžeme udělat pro malé a střední podniky, je zlepšit přístup k informacím a financím.
<SPEAKER ID="527" NAME="Reinhard Bütikofer" LANGUAGE="DE">
Pane předsedající, nestává se v Parlamentu každý den, aby poslanci ze šesti různých politických skupin předložili společnou otázku, která vede k rozpravě. Dnes máme případ tohoto druhu, a není náhodou, že se týká úlohy malých a středních podniků. Jedná se o obecně přijímaný a široce založený zájem.
<P>
Jednou z otázek, kterou pokládáme, je: Co dělá Komise pro další budoucí posílení obzvláště úspěšných finančních nástrojů pro malé a střední podniky? Jedním z těchto úspěšných nástrojů je Rámcový program pro konkurenceschopnost a inovace (CIP). Co se stane s CIP, až vznikne společný strategický rámec pro výzkum a inovace? Jaké příležitosti v této souvislosti budou existovat pro malé a střední podniky?
<P>
Určitě nebude možné, aby bylo pojetí inovace tak široké a dalekosáhlé, aby pokrylo všechny relevantní činnosti a všechny malé a střední podniky. Nesmíme ale udělat tu chybu, že budeme podporovat konkurenceschopnost jen těch malých a středních firem, které byly označeny jako obzvláště inovativní. Proto si myslím, že je velmi důležité, aby ve společném strategickém rámci padlo správné rozhodnutí.
<P>
Rád bych také konkrétně zmínil, že se to také týká otázky kritérií, na nichž je založeno zjednodušení a snížení byrokratické zátěže. CIP je již daleko méně byrokratický než Sedmý rámcový program. Nebylo by rozumné uplatňovat normy Sedmého rámcového programu v případě malých a středních podniků. Musíme najít praktický způsob, jak pokračovat v opatřeních, která byla dobrá pro malé a střední podniky, zejména v programech jako je konkurenceschopnost a inovace, aby se tyto činnosti v průběhu reorganizace nedostaly na vedlejší kolej.
<SPEAKER ID="528" NAME="Niki Tzavela">
autorka. - Pane předsedající, ráda bych pogratulovala kolegům k jejich podílu na tomto velmi užitečném usnesení a sdělila, že souhlasím se vším, co bylo dosud řečeno. V několika případech jsem ale udělala několik pozměňovacích návrhů, o nichž si myslím, že by mohly tvořit konstruktivní a užitečné příspěvky do konečného textu.
<P>
Za prvé, v textu není ani zmínka o dopadech nelegálního obchodu na malé a střední podniky. Bohužel je v dnešní době nelegální obchod realitou a jevem, který ve všech členských státech bují. Jednoduše řečeno, nelegální obchod je jednou z největších překážek pro vznik a rozvoj malých podniků v Evropě.
<P>
Má druhá poznámka se týká iniciativy Komise pro "druhou příležitost" pro malé a střední podniky (MSP). Zejména v této době ekonomických obtíží je důležité MSP podporovat a pomáhat jim s rozvojem.
<P>
To mě přivádí ke třetí poznámce. Myslím si, že je politováníhodné, že se jen málo z našich inovativních MSP přeměňuje ve větší podniky a že je v EU méně mladých, na výzkum a rozvoj zaměřených, inovativních firem než v USA. Významné nedostatky v dovednostech souvisejících s inovacemi brání malým a středním podnikům přijímat inovativní inteligentní obchodní modely a nové technologie. To je otázka kterou musíme řešit a v Evropě musíme pěstovat ducha ochoty riskovat, jaký existuje v USA mezi mladou generací Američanů.
<SPEAKER ID="529" NAME="Enikő Győri" LANGUAGE="HU">
Pane předsedající, pane komisaři, vážení poslanci, jsem Parlamentu vděčná za zájem, jenž projevil o iniciativu "Small Business Act" a zejména za příležitost diskutovat o tom, jaké kroky bychom měli podniknout s ohledem na různé iniciativy zmíněné v souvislosti s přezkumem iniciativy "Small Business Act".
<P>
"Small Business Act" je velmi důležitým nástrojem, jenž nám pomáhá vytvářet pro malé a střední podniky příznivější podnikatelské prostředí. Malé a střední podniky významně přispívají do evropské ekonomiky, protože valná většina společností patří do této kategorie, a poskytují pracovní místa více jak 90 milionů lidí v celé Evropě. Z tohoto důvodu je úplné provádění politiky pro malé a střední podniky a zejména pak iniciativy "Small Business Act" úkolem s vysokou prioritou pro maďarské předsednictví. Úspěch konkurenceschopnosti naší strategie závisí na tom, jaký mají naše iniciativy a politiky dopad na malé střední podniky. Jednou z klíčových podmínek budoucího růstu je, že budou v Evropě fungovat vysoce konkurenceschopné a inovativní malé a střední podniky. Rada proto s potěšením vítá sdělení Komise o přezkumu "Small Business Act", které bylo zveřejněno dne 23. února 2011. V tomto sdělení Komise navrhuje, aby byla přijata opatření v řadě nových iniciativ v několika prioritních oblastech. Tyto iniciativy byly vytvořeny jako výsledek rozsáhlých konzultací se sdruženími malých a středních podniků a příslušnými orgány. Tímto náležitě berou v úvahu zájmy jak samotných podniků, tak dalších zúčastněných stran.
<P>
Sdělení Komise bylo diskutováno na neformálním setkání ministrů pro konkurenceschopnost v Gödöllő v Maďarsku dne 13. dubna 2011. Na těchto jednáních ministři plně podpořili názor předsednictví, že čtyři hlavní otázky, které budou řešeny přednostně, jsou inteligentní regulace, financování, řízení a internacionalizace. Abychom v těchto otázkách mohli dosáhnout pokroku, je zapotřebí další práce. Zároveň je zde pevný záměr předsednictví zachovat hybnou sílu procesu na schůzce rady pro konkurenceschopnost, která se bude konat 31. května 2011, která také zváží střednědobý přezkum iniciativy "Small Business Act". Na výše uvedené schůzce by předsednictví chtělo, aby Rada přijala závěry, v nichž je zejména aplikována zásada "nejdříve mysli v malém", tedy zásada, na níž je založeno sdělení Komise.
<P>
Pokud jde o statut evropské soukromé společnosti, Evropská komise na toto téma poprvé předložila doporučení v návrhu nařízení Rady v roce 2008. Smyslem návrhu bylo usnadnit malým a středním podnikům podnikání na jednotném trhu, a to musí vést ke snížení nákladů a zvýšení hospodářského růstu. Jisté obavy vznikly v rámci Rady o určité aspekty a části návrhu. I přes chvályhodné úsilí švédského a belgického předsednictví členské státy do dnešních dnů nedokázaly dosáhnout dohody. Mohu vás ujistit, vážení poslanci, že maďarské předsednictví se snaží najít cestu k pokroku, zejména pokud jde o zvláště problematické otázky tohoto návrhu a bude dělat vše pro to, aby věc dovedlo k úspěšnému závěru.
<SPEAKER ID="530" NAME="Olli Rehn">
člen Komise. - Pane předsedající, velmi děkuji váženým poslancům za tuto důležitou otázku k ústnímu zodpovězení a za vaši rozpravu. Na otázku odpovím za svého kolegu, místopředsedu Antonia Tajaniho.
<P>
Ve skutečnosti představují malé a střední podniky 99 % všech evropských podniků a vytvářejí většinu z přidané hodnoty z reálné ekonomiky a dvě třetiny pracovních míst v soukromém sektoru. EU se spoléhá na malé a střední podniky, a vytváří podmínky, za nichž se mohou rozvíjet a růst, aby mohly na konkurenčních trzích vytvářet pracovní místa. Malé a střední podniky potřebují méně byrokracie, usnadnění přístupu k financování zelených trhů a dovednosti, které odpovídají potřebám reálné ekonomiky. To jsou principy naší politiky malých a středních podniků, jak je uvedeno v rámci přezkumu iniciativy "Small Business Act" pro Evropu. Ve své odpovědi za Komisi nastíním v rámci vašich pěti otázek k ústnímu zodpovězení pět pracovních směrů.
<P>
V přezkumu Komise vyzývá členské státy, aby systematicky hodnotily dopad právních předpisů týkajících se malých a středních podniků, a to pomocí testu malých a středních podniků. Evropský parlament a Komise společně pracují na studii o použití testu malých a středních podniků v ​​členských státech a na evropské úrovni. Komise použije tento test jako základ pro plánování dalších opatření na podporu provádění a výměny osvědčených postupů. V současné době také dokončujeme studii zaměřenou na problémy spojené s licencemi a úředním povolením, převodem společnosti a konkurzním řízením v členských státech. Studie umožní Komisi a zejména členským státům, aby plánovaly vhodná opatření pro použití zásady "mysli nejdříve v malém" u administrativních služeb. To bude umožněno zejména rozšířením online administrace a jednotného systému v souladu s doporučeními uvedenými v přezkumu.
<P>
Za druhé, bude zaveden nový systém řízení. Komise vyzvala členské státy, aby jmenovaly zástupce malých a středních podniků - "paní nebo pana malých a středních podniků" - aby sledovali provádění iniciativy "Small Business Act" na národní úrovni. Zástupci členských států se stanou členy poradní skupiny pro SBA, která pomůže vyhodnotit a šířit informace týkající se opatření na podporu malých a středních podniků. Setkají se poprvé na konferenci o SBA v Budapešti ve dnech 24. a 25. května tohoto roku.
<P>
Za třetí, malé a střední podniky mají být hlavními příjemci evropského programu na snížení administrativní zátěže. Komise předložila Radě a Evropskému parlamentu návrhy na snížení administrativních nákladů velmi výrazně - až o 30 %, když jsou prováděny - přičemž návrhy, které již přijala, sníží administrativní náklady o 22 %.
<P>
Komise se spoléhá na Parlament, že zajistí, aby byly naše návrhy přijaty co nejdříve. Některé návrhy, jako je například přezkum čtvrté směrnice o účetnictví, budou prospěšné zejména pro MSP. Přezkum čtvrté účetní směrnice, až bude přijat Radou a Evropským parlamentem, umožní členským státům vyjmout velmi malé podniky z některých účetních povinností.
<P>
Za čtvrté, SBA také vytvořil rámec k tomu, aby malým a středním podnikům bylo umožněno soustředit se na zvýšení energetické účinnosti a zlepšení jejich hospodaření s energií a chopit se příležitosti, které nabízí environmentální trh. Akční plán na podporu ekologických inovací bude realizován se zvláštním zřetelem na malé a střední podniky a bude podporovat sítě, nízkouhlíkové technologie a efektivní řízení využívání zdrojů. Budeme také pokračovat v rozvoji opatření výhradně věnovanému životnímu prostředí a odporníkům v oblasti energetiky v rámci sítě Enterprise Europe Network.
<P>
A konečně, v rámci vzorové iniciativy Programu pro nové dovednosti a pracovní místa Komise posoudí budoucí kvalifikační potřeby v mikropodnicích a v podnicích řemeslného typu. Byla právě zveřejněna prvotní studie o stanovení budoucích kvalifikačních požadavků v mikropodnicích a podnicích řemeslného typu až do roku 2020. Identifikuje opatření, která je třeba přijmout ke splnění budoucích požadavků na dovednosti, účinněji je propaguje a systematičtěji je zahrnuje do vzdělávacích programů pro mikropodniky a podniky řemeslného typu.
<SPEAKER ID="531" NAME="Pilar del Castillo Vera" LANGUAGE="ES">
Pane předsedající, paní Győriová, pane komisaři, dnes v této sněmovně diskutujeme o společném návrhu na usnesení o přezkumu iniciativy "Small Business Act", který Komise předložila v únoru.
<P>
Vztah mezi malými a středními podniky (MSP) a ekonomikou lze definovat mnoha způsoby, ale v jistém smyslu jsou osou, kolem níž se točí každý ekonomický systém, v tomto případě tedy evropské ekonomiky. Pokud jsou silné, ekonomice se daří dobře, pokud jsou slabé, ekonomika na tom bude špatně. Malé a střední podniky vytvářejí pracovní místa, růst, a tedy prosperitu společnosti.
<P>
Budu odkazovat na tři faktory, které považuji za zásadní pro dosažení silné sítě podniků.
<P>
Za prvé, přijetí informačních a komunikačních technologií a vývoj technologií, jako je online správa a cloud computing, které šetří peníze, snižují náklady a úsilí, a tedy zvyšují konkurenceschopnost malých a středních podniků.
<P>
Za druhé, inovace, které jsou v tomto odvětví stejně tak důležité. V souladu s tím musí být začínající podniky v sektoru malých a středních podniků výrazně podporovány.
<P>
Za třetí, malé a střední podniky musí být schopny plně se podílet na vnitřním trhu, a to jak z hlediska přeshraničního zadávání veřejných zakázek, tak pokud jde o všechny další funkce vnitřního trhu, které jsou schopny malým a středním podnikům poskytovat mimořádné výhody co do jejich konkurenceschopnosti, avšak v současné době tak nečiní.
<P>
A nakonec přichází hodnota podnikání, společenská hodnota, která musí být silná, protože pokud tomu tak není, celá síť bude slabá. V této oblasti mají vlády i Evropské unie ještě hodně práce, především prostřednictvím vzdělávání.
<SPEAKER ID="532" NAME="Teresa Riera Madurell" LANGUAGE="ES">
Pane předsedající, malé a střední podniky (MSP) mají samozřejmě tu výhodu, že jsou flexibilní a agilní a blízko k zákazníkům, což jim umožní rozhodovat mnohem rychleji. Jedná se o velmi důležité vlastnosti v době krize, kdy schopnost rychle reagovat je nesmírně důležitá.
<P>
Kromě toho, jak dobře víme, tvoří více než 90 % struktury naší podnikatelské sféry a jsou cenným modelem, který musíme zachovat, protože dopady neúspěchu velkých firem nebo jejich přemístění jsou mnohem ničivější, především pokud jde o zaměstnanost.
<P>
Z tohoto důvodu si ani my ani vlády nemohou dovolit házet těmto podnikům klacky pod nohy. Proto jsme schválili iniciativu "Small Business Act", a proto jsou také iniciativy, jako je tato, nezbytné pro další pokrok členských států při provádění politických a legislativních opatření, na nichž jsme se dohodli.
<P>
Dámy a pánové, evropské malé a střední podniky naléhavě potřebují pevnou politickou vůli ke zlepšení jejich přístupu k veřejným zakázkám, a aby to, co je obsaženo v iniciativě "Small Business Act", bylo přeměněno na skutečná, konkrétní, operativní opatření.
<P>
Oceňujeme opatření, která některé členské státy přijaly, jako je rozdělení výběrových řízení na dílčí dodávky a zlepšení elektronického přístupu k informacím z centralizovaných webových stránek a interaktivních webových stránek, ale nemyslíme si, že je to dostačující.
<P>
Z této sněmovny musíme trvat na tom, aby osoby odpovědné za zadávání veřejných zakázek v rámci různých správních orgánů, zahrnuly do zadávacích dokumentů podmínky, které umožní pozitivní diskriminaci ve prospěch malých a středních podniků a odstraní smluvní ustanovení, která brání jejich účasti.
<SPEAKER ID="533" NAME="Jürgen Creutzmann" LANGUAGE="DE">
Pane předsedající, pane Rehne, společná otázka týkající se přezkumu iniciativy "Small Business Act" ukazuje, že je ještě třeba udělat více pro to, aby střední podniky v Evropě měly svobodu jednat, a to zejména na národní úrovni. Jsem však rád, že se nám v Evropské unii v posledních letech dařilo zavádět téměř všechna ustanovení iniciativy "Small Business Act". Naposledy v březnu tohoto roku vstoupila v platnost nová směrnice o postupu proti opožděným platbám v obchodních transakcích, což bude významným příspěvkem ke zlepšení platební praxe v Evropě. Nyní mají členské státy na implementaci nové směrnice dva roky. Chtěl bych vyzvat k tomu, aby byla tato lhůta zkrácena, a to zejména v těch členských státech, kde to nebude představovat velký problém. Místo toho, aby pozdržely provádění po dobu dvou let, mohlo by toto být dokončeno, pokud je to možné, do jednoho roku.
<P>
Členské státy se dosud nebyly schopny dohodnout na statutu evropské soukromé společnosti. Proto velmi vítám skutečnost, že maďarské předsednictví na tuto otázku navazuje a činí z ní jeden z ústředních bodů své práce. Obzvláště tato forma společnosti by mohla umožnit malým a středním podnikům ušetřit spoustu peněz. Mám na mysli zejména účetnictví, založení společnosti a průběžné právní poradenství. Proto bych chtěl znovu zopakovat, jak mě těší, že maďarské předsednictví se na tuto oblast zaměřuje.
<P>
Otázka, kterou právě zmínila paní Riera Madurellová, je také důležitá, mám na mysli zadávání veřejných zakázek. Zde můžeme pro malé a střední podniky dosáhnout ještě mnohého. V této oblasti existuje mnoho byrokratických předpisů a pro malé a střední podniky je často velmi obtížné se procesu zadávání veřejných zakázek zúčastnit. Potřebujeme větší transparentnost a musíme se také snažit co nejvíce využít příležitostí, které přinášejí moderní média a zejména internet.
<SPEAKER ID="534" NAME="Kay Swinburne">
jménem skupiny ECR. - Pane předsedající, iniciativa "Small Business Act" je přesně to, na co jsme se my, politici a zákonodárci, měli zaměřit, když hledáme způsoby, jak podpořit nový růst a oživit naše ekonomiky.
<P>
V mém venkovském volebním obvodu Walesu tvoří malé a střední podniky více než 98 % podniků. Vzhledem k tomu, že ve Velké Británii jsou pracovní místa ve veřejném sektoru jako celku stále méně jistá, a řada mých voličů, jak doufám, buď založí malý či střední podnik, nebo začne takový podnik pracovat, plně podporuji ambiciózní cíle na snížení administrativní zátěže pro MSP a cíle, jako je test zaměřený na MSP ve všech právních předpisech. Ve spojení s politikou regulace "one in, one out", kterou praktikuje má vláda, by tato opatření měla našeho cíle dosáhnout.
<P>
Nyní ale nastal čas, abychom byli odvážní, ambicióznější a abychom dosáhli více. Ve Walesu vidím tolik tvořivosti a to, jak se vyvíjí v centrum aktivit pro nové podniky ve vysoce ziskovém globálním herním světě a v centrum kulturní excellence pokud jde o produkci filmů a programů, přesto si ale kladu otázku, jak tento vývoj posílit a podpořit. Velké projekty, jako je jednotný systém EU pro patenty a digitální agenda, musí těmto malým podnikům pomoci a lidem ve Walesu a v celé EU poskytnout práci a budoucnost.
<SPEAKER ID="535" NAME="Derek Roland Clark">
jménem skupiny EFD. - Pane předsedající, 10 zásad tohoto přezkumu zahrnuje pomoc MSP, aby měly prospěch z příležitostí, které poskytuje jednotný trh, ale eurozóna se hroutí, a tak jak může poskytnout více příležitostí? Chce také, aby MSP těžily z růstu trhů. Z jakého růstu? V září roku 2009 jsem se zeptal komisaře Andora, jaká konkrétní opatření na pomoc MSP zavede, a to v návaznosti na můj obdobný dotaz, kdy hovořil k Výboru pro zaměstnanost a sociální záležitosti, když se ujímal úřadu. Tehdy jsem žádnou odpověď nedostal, ale nyní se zdá, že alespoň nějaké odpovědi mám.
<P>
Pět pokynů, které přezkum obsahuje a které se týkají snížení tlaku na malé a střední podniky, zahrnuje zjednodušení pravidel pro DPH a snížení sazeb, směrnici o opožděných platbách, ale to je jen hraní si se stávajícími pravidly a předpisy. První zásada přezkumu - vytvoření vhodného prostředí - by neměla znamenat navržení nových pravidel, jako jsou evropské soukromé společnosti a státní podpora. Měla by znamenat roztrhání stovek předpisů. Konec konců, předseda Komise Barroso v této sněmovně v červenci loňského roku řekl: "byrokracie malé a střední podniky škrtí".
<SPEAKER ID="536" NAME="Tadeusz Zwiefka" AFFILIATION="PPE">
(PL) Pane předsedající, legislativa, která je příliš složitá nebo nesrozumitelná, která je příliš přísná nebo která nedokáže držet krok s nejnovějšími změnami, samozřejmě k rozvoji a pokroku nepřispívá. Jako koordinátor Výboru pro právní záležitosti bych proto rád upozornil zejména na význam, jenž má v průběhu legislativního procesu dodržování zásady zahrnutí malých a středních podniků do ​​ex ante a post ante posuzování dopadu. To by umožnilo již v průběhu procesu tvorby zákonů identifikovat a odstraňovat překážky, které mohou nové předpisy vytvářet pro odvětví, jež je konec konců setrvačníkem evropské ekonomiky.
<P>
Stejně tak soulad s principy "mysli nejdříve v malém" a "jen jednou" a omezení příliš striktního provádění požadavku transpozice směrnic EU do národních předpisů orgány členských států bude mít za následek výrazné snížení administrativní zátěže sektoru malých a středních podniků. Jak Stoiberova pracovní skupina, tak přezkum iniciativy "Small Business Act", který předložila Evropská komise, potvrdily, že administrativní překážky a nadměrná zátěž související s kontrolními opatřeními často způsobují zpoždění a někdy dokonce zabraňují dalšímu rozšiřování malých podniků, které mají potenciál generovat nová pracovní místa.
<P>
I proto považuji za legitimní se ptát, zda analýza, kterou slíbila Evropské komise a která se týká snížení administrativní zátěže o 25 % z její současné úrovně, je již k dispozici. Rovněž souhlasím s návrhy v tom smyslu, že by se jak orgány EU, tak i členské státy měly těmito zásadami řídit při tvorbě nových právních předpisů či revizi stávajících právních předpisů. Je alarmující zjištění, že provádění iniciativy "Small Business Act" naráží v členských státech na řadu překážek, ačkoli příklady z několika zemí ukazují, že následování těchto zásad přináší dobré výsledky.
<P>
Na závěr bych také rád upozornil na význam probíhajících prací na evropském smluvním právu a na vytvoření evropského systému patentové ochrany, které byly zahájeny ve Výboru pro právní záležitosti. Nemůže být pochyb o tom, že dobré předpisy v této oblasti umožní přímou podporu rozvoji inovací, zejména pokud jde o činnosti a růst malých a středních podniků.
<SPEAKER ID="537" NAME="Silvia-Adriana Ţicău" AFFILIATION="S&amp;D">
(RO) Pane předsedající, koncem března 2011 byla míra nezaměstnanosti v Evropské unii 9,5 %, při míře nezaměstnanosti 9,9 % v eurozóně. Co vzbuzuje ještě větší obavy je, že míra nezaměstnanosti mladých lidí představuje téměř dvojnásobek míry nezaměstnanosti v celé populaci. Zlepšení podnikatelského prostředí a přístup k financování, ale i usnadnění přístupu MSP ke strukturálním fondům, napomůže rozvoji podnikatelského ducha. Malé a střední podniky potřebují právní a fiskální stabilitu. Opakované změny v daňové legislativě či změny podmínek pro přístup k různým typům fondů ztěžují jejich podnikání. Dalším problémem, zejména v době krize, je to, že malé a střední podniky jsou zasaženy zpožďováním proplácení faktur ze strany veřejných institucí. Všechny tyto faktory ovlivňují odhady dosažení obchodních plánů MSP, jakož i jejich podnikání a ze všeho nejvíce pak jejich inovační kapacity.
<P>
V letech 2006 až 2008 se MSP podařilo vyhrát pouze 33 % z celkové hodnoty veřejných zakázek. Vzhledem k tomu, že veřejné zakázky tvoří 17 % HDP Evropské unie, si myslíme, že MSP musí své zapojení do trhu veřejných zakázek zvýšit. Proto vyzýváme Komisi a členské státy, aby do roku 2015 přijaly nezbytná opatření a zajistily, že bude alespoň 50 % veřejných zakázek realizováno elektronicky v souladu se závazkem, který v roce 2005 přijaly vlády členských států v Manchesteru.
<P>
Měla bych zdůraznit, že jednotný trh ještě nefunguje v sektoru služeb, což má na podnikatelské činnosti malých a středních podniků v Evropské unii nepříznivý dopad. V roce 2008 představila Komise v rámci Plánu evropské hospodářské obnovy program, který zahrnoval Evropskou investiční banku a nabízel balíček v celkové výši 30 miliard úvěrů určených pro malé a střední podniky. EIB měla v úmyslu doplnit půjčky pro středně velké firmy o 1 miliardu euro ročně. Chtěla bych se Komise zeptat, v jaké fázi realizace tento program je, zda má v úmyslu navýšit finanční prostředky a zda jsou tyto prostředky rozdělovány rovnoměrně do všech členských států.
<SPEAKER ID="538" NAME="Mara Bizzotto" AFFILIATION="EFD">
(IT) Pane předsedající, zanikly tři miliony pracovních míst ve srovnání s několika miliony eur investovaných do podpůrných politik. Pokud jde o dopad na malé a střední podniky (MSP), je to katastrofální výsledek nejdříve vítězného projektu Lisabonu a pak "fotokopie" strategie pro Evropu 2020, na níž jsme se dokonce rozhodli soustředit zdroje z příštího víceletého finančního rámce pro období 2014 až 2020.
<P>
Nemohu proto než podtrhnout to, o čem přemýšlí tisíce evropských občanů a daňových poplatníků: k čemu je Evropa, pokud nedokáže řešit ekonomické problémy kontinentu, pokud nedokáže mluvit jedním hlasem v otázkách zahraniční politiky a pokud plýtvá penězi? Doufám, že to, co komisař Tajani při různých příležitostech řekl, se stane. Doufám, že přezkum kodexu o MSP opravdu dokáže zjednodušit byrokracii, zajistit přístup k úvěrům a jejich vymáhání a umožní internalizaci.
<P>
Směrnicí o opožděných platbách jsme dosáhli skutečného, konkrétního cíle, ale je to výsledkem politické vůle a nikoliv europropagandy. Pokud se o nákladech na další strategii zaměřenou na financování bude jen hovořit, vyzývám evropské instituce, aby odškodnily desítky malých podnikatelů v mém regionu Veneto, kteří si raději vezmou život, než by se dívali, jak jejich malé podniky troskotají.
<SPEAKER ID="539" NAME="Krišjānis Kariņš" AFFILIATION="PPE">
(LV) Pane předsedající, komisaři, rodiče velmi často věnují pozornost dítěti, které nejhlasitěji pláče, i když by po pravdě řečeno měla být věnována pozornost úplně jinému dítěti. Podobně politici a tisk nejčastěji věnují pozornost velkým podnikům, které mají hodně peněz, které mají silný hlas, i když by pozornost měla být spíše věnována těm ostatním, to znamená malým podnikům. U nás v Evropě jsou velké podniky jako velké stromy, ale ty velké stromy netvoří celý les. Několik čísel. Více než 90 % podniků v celé Evropě jsou malé a střední podniky, ne ty velké. Přibližně tři čtvrtiny všech zaměstnanců pracují v malých a středních podnicích, které v Evropě produkují stejný podíl hrubého domácího produktu. Nadešel čas, abychom přesunuli naši pozornost od velkých podniků, které jsou hlasité, nerad to říkám - jako děti - ale jsou hlasité, a věnovali pozornost těm tišším, z nichž většina nakonec pracuje s těmi malými. V této souvislosti vás pak, pane komisaři, vyzývám, abyste věnoval větší pozornost vlastnímu závazku Komise ke snížení administrativní zátěže pro malé a střední podniky. Můžete to udělat vyhodnocením své legislativy a ne zavedením předpisů, které administrativní zátěž ještě více prodraží. Podporou malých a středních podniků rychleji podpoříme hospodářský růst v celé Evropské unii. Děkuji vám za pozornost.
<SPEAKER ID="540" NAME="Zigmantas Balčytis" AFFILIATION="S&amp;D">
(LT) Pane předsedající, Small Business Act přijatý v roce 2008 měl dát impuls k rozvoji malých podniků a zlepšení podmínek pro podnikání v Evropě. Bylo učiněno mnoho pro zlepšení podnikatelského prostředí a zjednodušení administrativních požadavků, jako je například směrnice o elektronické fakturaci a směrnice o opožděných platbách. To ale nestačí. Dnes vidíme, že výsledky nejsou takové, jaké malé podniky očekávají.
<P>
Hlavní priority, jako jsou financování a zjednodušení regulačních systémů pro zlepšení podnikatelského prostředí, nebyly provedeny systematicky ani důsledně. Podnikatelské prostředí se zároveň v jednotlivých členských státech velmi liší. Různé právní režimy týkající se ochrany práv spotřebitelů, které přetrvávají, snižují důvěru spotřebitelů v jednotný trh a nepodporují společnosti v tom, aby své podnikání rozšiřovaly do jiných členských států. V podstatě to zabraňuje vytvoření vnitřního trhu v Evropské unii, který by byl více zaměřen na malé podniky a pro ně příznivější.
<P>
Je to právě malý podnik, který byl nejvíce zasažen hospodářskou a finanční krizí. Vidíme společnosti v úpadku nebo s velkým dluhovým břemenem. Opravdu jsme poskytli opatření, která by jim pomohla, ale naneštěstí nebyla vždy úspěšná. Evropský nástroj mikrofinancování Progress zřízený Komisí byl opravdu velmi vhodným krokem k tomu, aby malé podniky měly možnost získat v době krize financování. Nicméně, jak různé studie ukázaly, namísto poskytování půjček podnikům národní banky v některých členských státech zpřísnily ještě více úvěrové podmínky.
<P>
Evropská investiční banka, která tyto půjčky dva roky spravovala, obecně neměla informace o realizaci těchto nástrojů. To vyvolává otázku: proč vůbec potřebujeme takového prostředníka? Jasným závěrem je, že v budoucnu musí Komise přijmout odpovědnost za dohled nad prováděním těchto důležitých iniciativ v členských státech.
<P>
Doufejme, že přezkum iniciativy "Small Business Act" nám pomůže pochopit a vyhodnotit, kde bychom měli zvýšit naše úsilí, abychom mohli vytvořit prostředí, které bude pro malé podniky lépe fungovat.
<P>
(Řečník souhlasil s položením otázky zvednutím modré karty podle čl. 149 odst. 8 jednacího řádu)
<SPEAKER ID="541" NAME="Paul Rübig" AFFILIATION="PPE">
(DE) Pane předsedající, chtěl jsem se zeptat pana Balčytise, co si myslí o programu Erasmus pro mladé podnikatele, protože se zmínil, že se finanční situace v této oblasti stala v důsledku krize nejistou. Slyšel jsem, že Komise má v úmyslu omezit rozsah tohoto programu. Nevěříte, že by bylo rozumnější v souvislosti s finanční krizí zajistit, aby majitelé malých a středních podniků měli možnost dozvědět se o nových oblastech podnikání?
<SPEAKER ID="542" NAME="Zigmantas Balčytis" AFFILIATION="S&amp;D">
(LT) Velice vám za tuto otázku děkuji. Jak máme v plánu restrukturalizovat naše společnosti a kdo se v budoucnu bude muset vypořádat s hlavními problémy, a to nejen malé podniky, ale stejně tak ty velké - to je opravdu prioritní otázkou naší budoucnosti.
<P>
Program Erasmus, který jste zmínil, je také velmi důležitý a jsem přesvědčen, že by v budoucnu Komise, Rada a Evropský parlament měly zvýšit své úsilí, aby zajistily, že takové programy nebudou strádat a že od nynějška máme lidi, lépe připravené lidi, kteří by realizovali mnohé z našich teoretických přání, které jsme zde dnes vyjádřili. Nakonec někdo musí uvést teorii do praxe. Souhlasím zcela s vámi v tom, že by Parlament v budoucnu neměl souhlasit s omezováním takových programů.
<SPEAKER ID="543" NAME="Bogdan Kazimierz Marcinkiewicz" AFFILIATION="PPE">
(PL) Pane předsedající, v současné době probíhající práce na přezkumu iniciativy "Small Business Act" by se měla soustředit především na vytvoření statutu evropské soukromé společnosti, a tím usnadnit přeshraniční fungování ekonomických subjektů na trhu EU. I když čas potřebný k založení společnosti v posledních měsících klesl, analýzy provedené Evropskou komisí ukázaly, že více než polovina členských států stále nesplňuje požadavek, aby bylo možno společnost založit do tří dnů. Většina členských států navíc stále ještě provádí hodnocení dopadu budoucích legislativních a správních iniciativ na malé a střední podniky a princip "jen jednou" také není uplatňován v plném rozsahu.
<P>
Během posledních dvou let seznam zemí, v nichž bylo možné existenci podniku zcela ukončit do jednoho roku, zůstal stejný. Chtěl bych proto navrhnout, aby Evropská komise ještě více usilovala o to, že budou členské státy tato ustanovení provádět. Navíc si myslím, že další opatření v rámci iniciativy "Small Business Act" by měla zahrnovat také zlepšení dostupnosti finančních prostředků, přístup k trhům s rizikovým kapitálem a rozvoj jednotných kontaktních míst v členských státech, aby se usnadnily administrativní procedury.
<P>
Je třeba zdůraznit, že k dosažení našeho cíle míry zaměstnanosti 75 %, jak je uvedeno ve strategii Evropa 2020, je nezbytné malé a střední podniky podporovat. V důsledku hospodářské krize tyto MSP pociťují tlak řady dalších nákladů, místo toho, aby vytvářely pracovní místa.
<SPEAKER ID="544" NAME="Elena Băsescu" AFFILIATION="PPE">
(RO) Pane předsedající, iniciativa "Small Business Act" musí být uvedena do souladu s prioritami strategie Evropa 2020, aby došlo ke zlepšení právního prostředí pro potřeby malých a středních podniků. To znamená, že předložená opatření musí být provedena rychle, zcela, zejména pak zásada "mysli nejdříve v malém". Myslím, že zvláštní pozornost musí být zaměřena na podporu financování ve velkém měřítku, a to inovačních podniků. Podle hodnocení Komise je Rumunsko příkladem dobré praxe při uplatňování zásady podpory podnikání v rámci programu pro začínající podniky Start. Program má rozpočet 21,2 milionu EUR a je zaměřen na rozvoj manažerských dovedností mladých lidí.
<P>
Také jsem si povšimla pokroku při provádění zásady "přístup k financování pro malé a střední podniky". Vláda podporuje založení a rozvoj nejméně 1100 malých a středních podniků pro mladé lidi.
<SPEAKER ID="545" NAME="George Sabin Cutaş" AFFILIATION="S&amp;D">
(RO) Pane předsedající, Chci začít uvítáním návrhů Evropské komise na přezkum iniciativy "Small Business Act" pro Evropu. V praxi to znamená, že Evropská komise konstatuje ve svém sdělení ze dne 23. února 2011 velmi výrazný pokrok, kterého bylo dosaženo od iniciativy "Small Business Act" přijaté v červnu 2008, ale varuje před zbývajícími výzvami. Proto mají malé a střední podniky stále problémy při rozšiřování svých aktivit, zlepšení vlastní inovační kapacity, přístupu k trhu a získávání finančních prostředků a potýkají se s nadměrnou byrokracií. Ve většině případů, pokud jde o provádění směrnic do vnitrostátních právních předpisů, jsou byrokratické požadavky stanovené ze strany Evropské unie ve skutečnosti překročeny. V zájmu zajištění větší transparentnosti by měl každý členský stát zpracovat tabulky srovnávající národní byrokratická opatření s těmi, která vyžadují směrnice EU. Musí být rovněž vytvořena hodnocení dopadů, které by nové návrhy právních předpisů EU mohly na malé a střední podniky mít.
<SPEAKER ID="546" NAME="Jaroslav Paška" AFFILIATION="EFD">
(SK) Od přijetí iniciativy "Small Business Act" již uplynulo více než dva roky, a proto je správné, že Komise v únoru vydala sdělení o přezkumu této iniciativy. Ukazuje se, že naše úsilí prosadit příznivější legislativní prostředí pro malé a střední podniky se zatím dostatečně neprojevilo v samotném podnikatelském prostředí. I proto Komise na základě diskusí s představiteli organizací zastupujících malé a střední podniky připravila další opatření, kterými bychom mohli přispět ke zlepšení jejich situace.
<P>
Především se, podle mého názoru, musíme více soustředit na implementaci nových pravidel do národní legislativy. Zkušenosti z mé země mi totiž ukazují, že národní administrativní obr je neuvěřitelně rezistentní a velmi houževnatě odolává všem změnám, které by omezily jeho schopnost šikanovat drobné podnikatele. Proto si myslím, že musíme trpělivě a důsledně pokračovat ve zjednodušování pravidel pro malé a střední podniky a věřit, že naše úsilí brzy přinese očekávaný výsledek.
<SPEAKER ID="547" NAME="Franz Obermayr" AFFILIATION="NI">
(DE) Pane předsedající, jeden obzvláště pozitivní rys iniciativy "Small Business Act" je ustanovení, které usnadňuje zřízení společnosti jak z hlediska času, tak nákladů. Vítám rovněž povinnost veřejného sektoru hradit faktury do 30 dnů.
<P>
Nicméně některé byrokratické překážky zůstanou v platnosti, například pokud jde o pohyb peněžních prostředků. Je třeba vyhodnotit, do jaké míry mohou kritéria z Basileje způsobit malým a středním podnikům vážnou úvěrovou tíseň. Pokud jde o přeshraniční oblasti, měli bychom konečně zrealizovat evropské soukromé společnosti. Z hlediska nákladů a přínosů by tato forma společnosti mohla být v budoucnu důležitější, než evropská společnost. Mám v tomto ohledu na mysli dceřiné společnosti a převody registrovaných sídel v rámci Evropy.
<P>
Závěrem bych jen chtěl říci, že musíme navázat na opatření, aby malé a střední podniky získaly přístup do Číny a na další trhy v Asii.
<SPEAKER ID="548" NAME="Ildikó Gáll-Pelcz" AFFILIATION="PPE">
(HU) Pane předsedající, souhlasím s tvrzením v přezkumu, že je zapotřebí dalších opatření. Věřím, že je důležité, aby Evropská unie měla lepší přehled o tom, jak vlády členských států iniciativu "Small Business Act" provádí. Přezkum v polovině období je rovněž důležitý, protože problémy malých a středních podniků - potíže se získáváním finančních prostředků, velikost administrativní zátěže, nadměrná regulace a problémy s přístupem na trh - začínají být, zdá se, trvalé.
<P>
Myslím, že je také dobrý nápad, aby bylo malým podnikům umožněno se zaregistrovat jako evropské soukromé společnosti, čímž se sníží administrativní zátěž a současně je inteligentní regulace velmi aktuální otázkou. Vysokou prioritu v tomto ohledu je šíření zásady "jen jednou" v celé Evropě a zkoumat, zda právní rámec některých oblastí politik je takový, jaký by měl být a pokud tomu tak není, jaké změny jsou nutné.
<SPEAKER ID="549" NAME="Seán Kelly" AFFILIATION="PPE">
Pane předsedající, je skutečností, že pokud by každý MSP vytvořil jedno další pracovní místo, nezaměstnanost v Evropě by skončila. To není až tak nemožný úkol. Místo toho však mnoho z nich pracovní místa snižuje, částečně kvůli recesi, ale i z důvodu převahy regulace a byrokracie. To je zajisté třeba okamžitě řešit.
<P>
Jsem rád, že naše nová vláda včera oznámila opatření na pomoc malým a středním podnikům, jež dnes vřele přivítala podnikatelská komunita - opatření se týkají DPH, zákonných odvodů ze mzdy, cestovní daně a stáží. Na evropské úrovni je důležité, abychom zejména bojovali proti podvodům. Šedá ekonomika prosperuje a je třeba ji řešit na celoevropské úrovni. Musíme také povzbudit podniky, aby využily příležitostí, které nabízí e-commerce a vytvoření celoevropského systému patentů. Pokud to uděláme, můžeme skoncovat s nezaměstnaností a také napomoci k vytvoření mnoha nových firem.
<SPEAKER ID="550" NAME="Sergio Paolo Francesco Silvestris" AFFILIATION="PPE">
(IT) Pane předsedající, dámy a pánové, přezkum iniciativy "Small Business Act" je velkou příležitostí v případě, že je založen na pochopení toho, jak vzácné malé a střední podniky jsou. V hospodářské struktuře Itálie představují malé a střední podniky velkou a podstatnou část výrobního trhu.
<P>
Jsou ještě důležitější v jižní Itálii, odkud pocházím, protože celá výrobní struktura je organizována kolem malých a středních podniků. V minulosti celé průmyslové oblasti oplývaly malými podniky, které garantovaly tisíce pracovních míst. Dnes mnoho z těchto firem zbankrotovalo nebo jsou zavřené, a to nejen kvůli nekalé konkurenci, jak si studenti z Barletta, kteří jsou zde dnes přítomní, velmi dobře uvědomují.
<P>
Evropa proto musí vyslat silný, účinný signál, aby bylo zaručeno snížení byrokracie, snížení nákladů, zvýšení transparentnosti a zkrácení plateb, a aby byla zajištěna stabilita, kterou malé a střední podniky vyžadují a tolik potřebují.
<SPEAKER ID="551" NAME="Olli Rehn">
člen Komise. - Pane předsedající, váženým poslancům patří poděkování za velmi vážnou a věcnou diskusi. Komise si je vědoma toho, že je třeba udělat ještě více; to bylo zdůrazněno řadou poslanců a plně souhlasím, že blaho malých a středních podniků je zásadní pro oživení v Evropě, pro růst a zaměstnanost.
<P>
Když se našim MSP daří dobře, daří se dobře evropské ekonomice. Mohu vás ujistit, že zavedení zásady "mysli nejdříve v malém" a opatření navrhovaná v iniciativě "Small Business Act" jsou pro Komisi naprostou prioritou. Chci vám v tomto ohledu poděkovat za vaši podporu.
<P>
Komise se těší na úzkou spolupráci se všemi dotčenými subjekty, zejména Evropským parlamentem tak, aby bylo zajištěno účinné provádění iniciativy "Small Business Act" na evropské úrovni a na národní úrovni v členských státech. Evropský týden malých a středních podniků v říjnu bude vhodnou příležitostí, abychom spolupracovali na zvyšování povědomí o politikách pro malé a střední podniky a o potřebách MSP v ​​celé Evropské unii. Pořádáme tuto akci společně s Parlamentem a Komisí.
<SPEAKER ID="552" NAME="Enikő Győri" LANGUAGE="HU">
Pane předsedající, "Opatření zde a nyní!" řekl pan Bendtsen, a s jeho stanoviskem silně souhlasím. Slyšeli jsme, že malé a střední podniky jsou hlavními zaměstnavateli v Evropské unii a po hospodářské krizi je posouzení a přezkum toho, jak jim můžeme pomoci k obnově, obzvláště důležité. Maďarské předsednictví věří v hospodářství založené na práci a společnosti a řadí v tomto malé a střední podniky mezi hlavní partnery. Ekonomické prostředí se od roku 2008 výrazně proměnilo; a proto je přezkum opravdu nutný. Z naší strany také vítáme šestistrannou dohodu, kterou pan Bütikofer zmínil, a jsme také rádi, že několik řečníků ocenilo úsilí maďarského předsednictví a to, že maďarské předsednictví s tímto tématem opravdu zachází jako s prioritou.
<P>
Dovolte mi, abych vás upozornila na několik konkrétních otázek. Poté, co jsem pozorně poslouchala poslance, s potěšením konstatujeme, že v hlavních zásadách panuje naprostá shoda. Malé a střední podniky jsou páteří evropského hospodářského růstu a zaměstnanosti. Proto je zvýšení konkurenceschopnosti malých a středních podniků prioritou i pro Radu. Za tímto účelem, a jako odraz této skutečnosti, chystá se Rada pro konkurenceschopnost přijmout závěry Rady na již dříve zmíněném zasedání ve dnech 30.-31. května 2011, z něhož předsednictví předloží Radě návrh. Hlavními prvky tohoto záměru je přinést odpovědi na problémy identifikované na základě přezkumu iniciativy "Small Business Act". Jaké to jsou? Jedná se o lepší přístup k úvěrům a o přístup na trh, a to jak v evropském, tak globálním měřítku, ale i o zlepšení podmínek přístupu na trh a zmírnění administrativní zátěže.
<P>
Rada se domnívá, že brzké provedení směrnice o opožděných platbách - která, jak víte, byla přijata - je důležité, a to konstatujeme s radostí. Rada usiluje o dosažení tohoto cíle a vyzývá členské státy, aby tak učinily, protože by došlo k sejmutí značného břemene z ramen malých a středních podniků a značně by to zlepšilo jejich likviditu. Také s potěšením oznamuji, že Rada je již blízko dosažení dohody o návrhu Komise, jenž si klade za cíl snížit náklady na založení podniku. Základem je, aby bylo možné spustit podnik maximálně během tří dnů, za cenu nejvýše 100 EUR, a aby byly licence získatelné do jednoho měsíce.
<P>
Existují dvě další specifické záležitosti, které bych chtěla zmínit. Jednou z nich je otázka evropského patentu. Již 23 členských států se přidalo k posílené spolupráci a Rada nyní projednává základní nařízení. Považujeme to za velký průlom z hlediska konkurenceschopnosti EU a zejména pak z hlediska konkurenceschopnost malých a středních podniků. Pan Creutzmann chtěl slyšet o otázce evropské soukromé společnosti s ručením omezeným a požádal, aby se s tímto tématem zacházelo jako s prioritou. Podařilo se nám dosáhnout významného pokroku. Jen velmi malá skupina členských států se k dohodě nepřipojila. Její přijetí by skutečně bylo pro malé a střední podniky bodem obratu, a tak na tom velmi tvrdě pracujeme a také věřím, že poslanci budou moci vyvíjet politický tlak a motivovat prostřednictvím vlastních kanálů tak, aby získali potřebnou většinu. Při několika příležitostech jsme o tom hovořili s předními zástupci Výboru pro právní záležitosti jako spojenci.
<P>
Na závěr mi dovolte zmínit vazbu na strategii Evropa 2020. V tomto případě se domníváme, že je důležité převést cíle stanovené ve strategii na zákony a opatření, která zlepší postavení malých a středních podniků, ale samozřejmě musí členské státy také udělat svou domácí práci. Evropský rámec sám o sobě nestačí; a tak jsme například přesvědčeni, že daňové systémy je třeba zjednodušit a učinit je pro malé a střední podniky přátelštějšími. Několik členských států v tomto duchu jedná. Mezi nimi je i Maďarsko, které v současné době vykonává předsednictví.
<SPEAKER ID="553" NAME="Předsedající">
Rozprava je ukončena.
<P>
Hlasování se bude konat ve čtvrtek 12. května 2011.
<P>
Písemná prohlášení (článek 149)
<SPEAKER ID="556" NAME="Cristian Silviu Buşoi" LANGUAGE="RO">
Vítám sdělení Komise o přezkumu SBA, protože se zabývá do značné míry problémy, jimž čelí malé a střední podniky, a pro něž budou muset evropské a národní politiky přijít s řešením.
<P>
Zákon o jednotném trhu klade velký důraz na podporu malých a středních podniků. Toto sdělení obsahuje velké množství navrhovaných opatření, jako je revize směrnic o účetnictví, omezování byrokracie, zlepšení přístupu ke kapitálu a trzích s veřejnými zakázkami a podobně.
<P>
Jedním z hlavních problémů malých a středních podniků je nedostatečný přístup k finančním prostředkům, což brání nejen inovacím, ale rovněž růstu těchto podniků. Inovativní MSP potřebují především širší přístup k neformálnímu financování a financování na základě podílu rizikového kapitálu, což je hlavním zdrojem financování nových podniků.
<P>
Malé a střední podniky mohou také být podpořeny opatřeními, jako jsou domácí daňové pobídky, a to zejména během několika prvních měsíců činnosti.
<P>
Nakonec si myslím, že směrnice o opožděných platbách musí být vůči malým a středním podnikům prováděna spravedlivě. Navíc s ohledem na cíl pomoci malým a středním podnikům rozšířit jejich přeshraniční aktivity je třeba usnadnit proces vymáhání přeshraničních dluhů a neprodleně přijmout statut evropské soukromé společnosti.
<SPEAKER ID="556" NAME="Nessa Childers" AFFILIATION="S&amp;D">
, písemně. - Iniciativa irské vlády zaměřená na pracovní místa se správně soustředila na sektor cestovního ruchu, který je bohatý na pracovní místa; přičemž iniciativa EU "Small Business Act" má potenciál v ​​příštích letech toto doplnit v oblasti malých a středních podniků. Cílem SBA je snížit administrativní zátěž podnikání a zlepšit přístup k financování pro malé a střední podniky. Komisař Rehn dnes večer oznámil, že se v některých oblastech podařilo snížit náklady na podnikání o 22 % a i nadále se na tuto iniciativu soustředí. Hlavním poselstvím iniciativy "Small Business Act" je zásada "mysli nejdříve v malém" - soustředit právní předpisy upravující podnikání v celé EU na malé a střední podniky - a EU se dnes zavázala k tomu, že se i nadále na tuto oblast zaměří. Za tímto účelem je důležité, aby podnikatelé v Irsku byli plně informováni o tom, jak nejlépe iniciativy "Small Business Act" využít.
<SPEAKER ID="554" NAME="Jan Kozłowski" LANGUAGE="PL">
Mikropodniky, malé a střední podniky hrají ústřední a klíčovou roli v růstu evropské ekonomiky, jsou hlavním zdrojem zaměstnanosti a mají zásadní vliv na rozvoj evropské konkurenceschopnosti a inovací. Můžeme tedy v dobré víře říci, že se nepodaří dosáhnout cílů strategie Evropa 2020, pokud nebudeme podporovat malé a střední podniky a pokud pro ně nezjednodušíme plné využívání jednotného trhu. Řešení uvedená v iniciativě "Small Business Act", včetně menšího počtu byrokratických překážek, která by zlepšila přístup ke zdrojům financování a přístup na trh, jsou velmi významná a podle mého názoru se jedná o účinná opatření zaměřená na zavedení co nejlepších podmínek pro rozvoj malých a středních podniků. Nicméně problémy vyplývající z provádění těchto řešení na úrovni členských států mohou představovat hrozbu pro jejich účinnost. Proto také doufám, že členské státy, které dosud plně nevynaložily úsilí na provádění těchto opatření, se vynasnaží tento proces dokončit co nejdříve.
<SPEAKER ID="556" NAME="Marian-Jean Marinescu" LANGUAGE="RO">
Malé a střední podniky se setkávají s potížemi při získávání přístupu k financování a trhu. Příští VFR musí zajistit opatření k překonání těchto obtíží. Je třeba zvýšit podporu pro finanční programy a nástroje, které již úspěšně fungují, ale ukázaly se jako nedostatečné, jako je například program pro konkurenceschopnost a inovace. Musí být zlepšen přístup k finanční podpoře pro inovační podniky ve formě startovacích fondů. Zřízení Evropského fondu rizikového kapitálu a rozšíření stálých produktů se sdílením rizik, které nabízí Evropská investiční banka prostřednictvím nástroje sdílení finančních rizik, také MSP prospěje. Co se týče otázky malých a středních podniků a jejich přístupu na trh, vyzývám Komisi, aby předložila plán na zavádění a prodej inovativních produktů na trhu. Kromě toho je nutný soubor opatření k podpoře MSP při provádění nového plánu pro energetickou účinnost.
<SPEAKER ID="556" NAME="Nikolaos Salavrakos" LANGUAGE="EL">
Vítám tuto iniciativu Parlamentu, protože širší shoda mezi politickými skupinami na zahájení diskuse o malých a středních podnicích dokládá jejich zásadní úlohu hnací síly růstu v EU. Recese ještě ztěžuje možnost, aby malé a střední podniky získaly kapitál. Jejich přístup na trhy, k financování a k informacím je naléhavě nutné zlepšit. Musíme omezit administrativní zátěž zjednodušením regulačního prostředí. Na evropské úrovni je důležité bojovat proti šedé ekonomice a poskytnout malým a středním podnikům pobídky. Komise nedávno oznámila 12 opatření pro rok 2012 na podporu jednotného trhu, včetně opatření pro financování MSP a mobility zaměstnanců, opatření, která jsou podle mého názoru krokem správným směrem. Integrovaným využitím jednotného trhu a využíváním výhod, které nabízí, můžeme posílit růst a prosperitu na evropské úrovni a dát nový impuls k podnikání. Opatření jako jsou evropský patent a evropský profesní průkaz musí být posílena a široce uplatňována s cílem posílit konkurenceschopnost a zaměstnanost.
<SPEAKER ID="555" NAME="Dominique Vlasto" LANGUAGE="FR">
Evropské malé a střední podniky (MSP) jsou mízou naší hospodářské činnosti. Jejich rozvoj, jejich modernizace a jejich konkurenceschopnost musí být v centru naší hospodářské strategie. Proto vítám přezkum iniciativy "Small Business Act" navržený Komisí, jenž se snaží uvolnit růstový potenciál malých a středních podniků. Je ještě třeba udělat mnohé pro zjednodušení právního prostředí a byrokratických postupů, které kladou aktivitě a dynamice našich podniků silná omezení.
<P>
Dále podporuji vytvoření statutu evropské soukromé společnosti, což by našim MSP pomohlo plně využívat jednotného evropského trhu tím, že jim umožní vykonávat přeshraniční činnosti, aniž by musely splnit často obtížné a odrazující povinnosti. Vyzývám proto Radu, aby v této iniciativě přijala rychlé rozhodnutí.
<P>
A konečně musíme podporovat inovativní malé a střední podniky tím, že zlepšíme jejich přístup k diverzifikovanému financování, které zahrnuje zejména podstatné zjednodušení využívání evropských prostředků, jimž stále chybí pružnost. Tyto prostředky jsou již k dispozici a musí být, podle mého názoru, za účelem poskytnutí účinnější podpory rozvoje reálné ekonomiky, inovací a zaměstnanosti mobilizovány.
