<CHAPTER ID="020">
Nediskriminace na základě pohlaví a mezigenerační solidarita (krátké přednesení) 
<SPEAKER ID="198" NAME="Předsedající">
- Dále je na pořadu krátké přednesení zprávy o nediskriminaci na základě pohlaví a mezigenerační solidaritě, kterou vypracovala paní Záborská jménem Výboru pro práva žen a rovnost pohlaví
<SPEAKER ID="199" NAME="Anna Záborská" LANGUAGE="SK">
Dovolte mi, abych hned v úvodu srdečně poděkovala všem kolegyním a kolegům za spolupráci na mojí iniciativní zprávě. Hlasování ve Výboru pro práva žen bylo výsledkem široké, opakované diskuse a vstřícnosti.
<P>
Ženy a muži, kteří se dnes angažují na vytváření sítí solidarity mezi generacemi, si zaslouží uznání. Jejich odhodlání je důležitým příspěvkem k národnímu i evropskému bohatství a ke společnému dobru. Bohužel tato hodnota není integrovaná do národních statistik a účtů. To je důvodem, proč jsou muži a ženy vystavováni skrytým formám diskriminace. Ženy a muži mají právo svobodně si vybrat činnost, která jim vyhovuje a ve které se cítí spokojeni. Povinností společnosti je zabezpečit tuto svobodnou volbu, a nediskriminovat činnost jen proto, že nezapadá do běžných případů formálního trhu práce.
<P>
Toto je ve stručnosti shrnutí mojí iniciativní zprávy o nediskriminaci na základě pohlaví a mezigenerační solidaritě. Téma této zprávy leží v ohnisku diskuse o budoucnosti Evropy a zaměstnanosti v jejích členských státech. Jde sice o technickou zprávu, ale tato zpráva má i lidský rozměr. Všichni se v ní můžeme najít, protože každý z nás žije v síti širších či užších rodinných a společenských vztahů, v nichž jsme osobně zaangažováni. Chtít omezit pojem solidarity mezi generacemi jen na péči o děti by bylo mylnou interpretací. Solidarita mezi generacemi představuje též odpovědnost vůči našim rodičům, starším a na pomoc odkázaným osobám.
<P>
Solidarita mezi generacemi je též výchova občanů k úctě k životu, lidské důstojnosti a ochraně životního prostředí. Je především otázkou sociální spravedlnosti. Je základem pro budoucnost Evropy a společné dobro jejích obyvatel. Manažeři, kteří mají na starosti lidské zdroje, v souladu s tím tvrdí, že lidské schopnosti jsou porovnatelné s vysokoškolskými tituly. Vytváření tohoto bohatství je proto zapotřebí explicitním a pozitivním způsobem ohodnotit.
<P>
Evropská unie musí vytvořit politický rámec na dosažení tohoto cíle. Ženy se jako první vkládají do solidarity mezi generacemi, a tak se podílejí na vytváření sociálních vztahů. Proto se tato zpráva věnuje hlavně jim. Ekonomičtí odborníci s využitím matematických modelů zdůrazňují hodnotu domácí práce. Už podle starších výzkumů ekonomů a demografů by příspěvek žen k hrubému domácímu produktu mohl být ještě vyšší, pokud by jejich neplacená práce byla uznána a honorována. Zavírat oči před touto skutečností znamená lpět na představách minulosti. Musíme hledět vpřed, abychom vytvářeli podmínky pro všechny ženy a muže, kteří se angažují v mezigenerační solidaritě, bez ohledu na jejich sociální postavení.
<P>
Pokud to Unie s nediskriminací a rovností příležitostí myslí vážně, musí jednat. Moje politická skupina PPE-DE je hrdá na podporu politiky nediskriminace, která prosazuje všeobecné dobro, která respektuje specifika mužů a žen a vzájemné doplňování mezi nimi. Vážení kolegové, chtěla bych ještě poukázat na skutečnost, že tato zpráva je výsledkem rozsáhlých konzultací s početnými ženskými nevládními organizacemi. Ve své zprávě jsem zohlednila i stanoviska tří pracovních meziskupin našeho Parlamentu: ATD Quart Monde, pracovní skupiny pro ochranu dětství a rodiny a pracovní skupiny pro pečovatele. Tuto zprávu Výbor pro práva žen odhlasoval jednomyslně. Vážení kolegové, ráda bych vás vyzvala, abychom pokračovali v této spolupráci a abychom zítra hlasovali pro návrh usnesení výboru FEMM.
<SPEAKER ID="200" NAME="Viviane Reding">
členka Komise. - Pane předsedající, myslím si, že práce paní Záborské je velmi důležitá, protože předmět, který řeší, má v naší společnosti ten nejvyšší význam.
<P>
Otázka závislosti se bude stávat čím dál důležitější kvůli stárnutí obyvatelstva, ale také v důsledku rovnosti mezi muži a ženami, neboť o děti a závislé osoby stále pečují především ženy.
<P>
Proto musíme uvést do praxe opatření, která ženám pomohou vstupovat na pracovní trh nebo na něm zůstávat díky zlepšování podmínek rodinného života, a zejména díky podpoře rovnováhy mezi pracovním a soukromým životem.
<P>
Co se konkrétně týče péče o závislé osoby, předložila již Komise následující opatření. Do konzultace s evropskými sociálními partnery o sladění pracovního, soukromého a rodinného života byla vnesena dovolená na příbuzenskou péči o závislé rodinné příslušníky. Komise rovněž studuje kvalitu služeb o starší závislé osoby a ochranu před špatným zacházením, jakož i opatření, která by bylo možno přijmout na evropské úrovni ve spolupráci s členskými státy k urychlení rozvoje a modernizace infrastruktury a služeb.
<P>
Politika soudržnosti EU bude i nadále prostřednictvím Evropského sociálního fondu spolufinancovat iniciativy na národní a místní úrovni. V rámci otevřené metody koordinace v oblasti sociální ochrany a sociálního začleňování je věnována obzvláštní pozornost modernizaci důchodových soustav, aby lépe zohledňovaly nové formy práce, přerušení kariér a dlouhodobou péči o závislé osoby.
<P>
Pracujeme na tom a opravdu se těšíme na velmi úzkou spolupráci se zástupci Parlamentu. Rádi bychom Parlamentu poblahopřáli k velmi důležité práci, kterou zde vykonal.
<SPEAKER ID="201" NAME="Marie Panayotopoulos-Cassiotou" AFFILIATION="PPE-DE">
(EL) Pane předsedající, ráda bych poznamenala, že v této zprávě, přijaté ve Výboru pro práva žen a rovnost pohlaví absolutní většinou hlasů, je rovněž obsažen alternativní návrh některých poslanců. Zítra budeme při hlasování vyzváni k tomu, abychom si vybrali mezi tímto návrhem a návrhem předloženým výborem Parlamentu. Tyto návrhy se navzájem vylučují. O tomto alternativním návrhu nemůžeme hovořit v plénu, nemůžeme vyslechnout poslance, kteří jej předložili, ani nemůžeme vyjádřit svůj názor na něj. To je vada na nových pravidlech, kterou si musíte uvědomit.
<SPEAKER ID="202" NAME="Předsedající">
- Ano, paní Panayotopoulosová-Cassiotouová, zde platí to, co jsem řekl dříve paní Doyleové. Uplatňujeme článek 45, který skutečně našim vystoupením dává velmi přísný rámec, neboť se slova může ujmout pouze zpravodajka.
<P>
Řídíme se pokyny Konference předsedů, která rozhodla, že tento předmět spadá pod tento konkrétní článek. Náš jednací řád by určitě měl být rozvinut tak, aby umožňoval větší pružnost a bohatší rozpravy, ale jak jistě chápete, já osobně tento jednací řád dnes večer změnit nemohu. Nicméně vaši připomínku samozřejmě bereme v potaz.
<P>
Rozprava k tomuto bodu je ukončena.
<P>
Hlasování se uskuteční zítra.
<P>
Písemná prohlášení (článek 142)
<SPEAKER ID="203" NAME="Corina Creţu  " LANGUAGE="RO">
Diskriminace na základě pohlaví je stále realitou, a to i v členských státech Evropské unie. Tato skutečnost se týká nejen soukromého sektoru, kde je 90 % míst ve správních radách velkých společností obsazeno muži, ale i sektoru veřejného, kde jsou ženy také nedostatečně zastoupeny.
<P>
Cílem Lisabonské strategie je však zajistit, aby bylo zaměstnáno 60 % práceschopných žen. Vedle toho nesmíme zapomínat, že jednou z největších výzev pro Evropu ve střednědobém a krátkodobém horizontu je demografická situace. Evropská unie se potýká s vyšším růstem průměrného věku obyvatelstva než jiné světové regiony a s přírůstkem obyvatelstva o pouhých 0,4 %, což znamená, že Evropská unie bude zároveň muset čelit poklesu pracovních sil a stárnutí obyvatelstva.
<P>
Volba mezi kariérou a výchovou potomstva proto nesmí být definitivní ani povinná, a naopak musí být možné tyto dva aspekty života vzájemně sladit.
<SPEAKER ID="204" NAME="Daniel Petru Funeriu  " LANGUAGE="RO">
Jednou z klíčových hodnot Evropské unie je odstranění všech forem diskriminace. Vedle odstranění diskriminace, tedy i té mezi ženami a muži, odpovídáme za provádění proaktivních opatření na podporu profesních kariér žen. Jednou z oblastí, kde zastoupení žen obrovsky zaostává za muži, je vědecký výzkum. Ženy jsou však nedostatečně zastoupeny nejen početně, nýbrž i v hierarchii řízení. Čím výše v žebříčku, tím nižší podíl žen.
<P>
Tímto způsobem se společnost připravuje o tvůrčí potenciál významné části obyvatelstva. Ženám sladění rodinného života s prací ve vědě ztěžuje vysoce soutěžní povaha výzkumu, zeměpisná mobilita nedílně spojená s tímto druhem práce a poměrně pozdní zakládání kariér.
<P>
Využívám rozpravy o tomto tématu k tomu, abych zdůraznila nutnost zavedení zvláštních politik na dosažení rovnosti mezi muži a ženami v akademických povoláních. Tyto politiky musí zohledňovat soubor osvědčených postupů na evropské úrovni, včetně usnadňování dvojích kariér, povzbuzování vysokých škol a výzkumných ústavů k investicím do dětských školek a urychlení přístupu k akademickým postům pro ženy.
<SPEAKER ID="205" NAME="Zita Gurmai  " LANGUAGE="HU">
Členské státy Evropské unie musí podporovat obnovu obyvatelstva tím, že své kroky včlení do obnovené Lisabonské strategie pro růst a pracovní místa v souladu s politikou rovnosti mezi ženami a muži. Rovnováha v evropských společnostech závisí na celkové sumě solidárních vztahů mezi generacemi, které jsou složitější než kdy v minulosti. Mladí lidé bydlí déle v domácnosti rodičů a zároveň je čím dál obvyklejší, že titíž rodiče musí také pečovat o stárnoucí příbuzné. Toto břemeno spočívá v první řadě na mladé a střední generaci, a zejména na ženách. Z toho důvodu se zdá, že rovnost mezi ženami a muži, tj. rovné příležitosti v širším slova smyslu, jsou základní podmínkou pro vyvolání nových forem mezigenerační solidarity.
<P>
Pokud jde o rodinné povinnosti, tj. sladění rodinného a pracovního života, je otázka rovnosti mezi muži a ženami jednoznačně velmi důležitá, mají-li evropské rodiny získat nový impulz. Životně důležité je také zajištění příležitostí pro péči o děti v přiměřené kvalitě a množství těm, kteří při výchově dětí chtějí zároveň věnovat placenému zaměstnání. Socialistická skupina v Evropském parlamentu dělá vše, co je v jejích silách, aby byly splněny cíle Barcelonského procesu, a je zklamána skutečností, že tento cíl zjevně chybí v programu českého předsednictví.
<SPEAKER ID="991" NAME="Anneli Jäätteenmäki  " AFFILIATION="ALDE">
písemně. - Pane předsedající, děkuji vám!
<P>
Tato zpráva je důležitá v tom, že přispívá k odhalení a zvrácení trendů v diskriminaci na základě pohlaví a mezigenerační solidaritě.
<P>
Je již vcelku jasné, že ženy, které se rozhodnou odejít dočasně z práce kvůli péči o nově narozené dítě, jsou diskriminovány. Často mívají potíže při návratu do zaměstnání se stejnými příležitostmi, zameškávají povýšení a přicházejí o plat i dávky sociálního zabezpečení.
<P>
Muži a ženy, kteří delší dobu zůstávají doma kvůli péči o starší osoby nebo malé děti, na to navíc často ekonomicky doplácejí, protože nemají příjem a jejich práce se neodráží na HDP, přestože je to práce velmi důležitá. Tvůrci veřejné politiky a celá společnost často tuto práci nevidí. Lidé si neváží těch, kteří se namísto práce rozhodnou zůstat doma, protože nevidí jejich příspěvek společnosti.
<P>
Dámy a pánové! EU by měla podporovat politiky, které odstraní toto diskriminační smýšlení a poskytnou lidem, kteří se rozhodli zůstat doma kvůli péči o rodinného příslušníka, více možností dovolené a větší podporu. Tyto politiky by měly být veřejně financovány, aby se snížila pravděpodobnost diskriminace zaměstnanců zaměstnavateli!
<P>
Děkuji vám!
<SPEAKER ID="206" NAME="Siiri Oviir  " LANGUAGE="ET">
Dnešní Evropa čelí bezprecedentním demografickým změnám. Chce-li Evropa trend úbytku obyvatelstva zvrátit, musíme prostřednictvím politiky EU a členských států podporovat všemi možnými způsoby rodiny a umožňovat ženám a mužům sladění rodinného a pracovního života, ale takovým způsobem, aby byly povinnosti spojené s domovem a rodinou rovnoměrně rozděleny mezi muže a ženy.
<P>
Z celého srdce podporuji alternativní návrh usnesení Evropského parlamentu o nediskriminaci na základě pohlaví a mezigenerační solidaritě, který je realističtější než předchozí zpráva.
<P>
Musím zejména zdůraznit cíl vytvoření politiky péče, která je vyváženě rozdělena mezi ženy a muže. Nerovnost při výkonu péče často způsobuje nedostupnost cenově přijatelných a kvalitních služeb v členských státech a ženy se potýkají s neodvratnou nutností obětovat své příležitosti na účast ve společenském, ekonomickém a politickém životě.
<P>
To vše upevňuje nerovné rozdělení povinností souvisejících s domovem a rodinou mezi muže a ženy, což ženy všeobecně nutí k volbě pružnější organizace práce nebo odchodu ze zaměstnání, a to zase ovlivňuje jejich kariéru a upevňuje rozdíly mezd a důchodových nároků mezi ženami a muži.
<P>
Doporučení českého předsednictví, aby byla z péče o děti učiněna "plnohodnotná alternativa profesní kariéry", mne znepokojuje. Jsem přesvědčena, že realizace tohoto doporučení by upevnila tradiční dělbu práce mezi muži a ženami.
<P>
Významnou úlohu při vytváření rovné dělby práce mezi ženami a muži hrají opatření plánovaná v rámci Lisabonské strategie. Jejich cílem musí být nejen růst zaměstnanosti, podpora inovací a zvyšování produktivity, ale také odstranění diskriminace na základě pohlaví, která v EU historicky vznikla.
<SPEAKER ID="990" NAME="Zita Pleštinská  " LANGUAGE="SK">
Péče byla po staletí doménou žen. Vzorné matky, které se v mládí staraly o výchovu svých dětí, představují dnes výraznou většinu staršího obyvatelstva, které se právě péče o děti a o domácnost negativně projevuje na výši důchodu. Za tuto společensky prospěšnou práci během aktivního života mnohé z nich nedostávají průměrný důchod, což je vystavuje vyššímu riziku chudoby. I z tohoto důvodu se mladé ženy rozhodují odložit mateřství a dávají přednost profesionální kariéře.
<P>
V řadě vystoupení na půdě EP neustále zdůrazňuji, že matky a otcové, kteří se svobodně rozhodnou pro výchovu dítěte nebo péči o staršího či závislého člena rodiny, nesmějí být diskriminováni. Znám mnoho rodin, které mají zdravotně postiženého člena a vykonávají tuto náročnou práci s velkým odhodláním navzdory překážkám, které musí neustále překonávat.
<P>
Ve svém vystoupení bych chtěla ocenit návrhy paní zpravodajky Anny Záborské, které doporučují uznat vedle tradiční oficiální výdělečné činnosti i mnohé formy činnosti nevýdělečné, která se v rámci solidarity mezi generacemi vykonává v rodinách. Tato práce se odrazí na HDP, pokud rodina někoho zaměstná. To ale neplatí, když tuto práci vykonává jeden z rodičů.
<P>
Věřím, že zpráva bude pro členské státy inspirací k přijetí opatření na vylepšení rodinné politiky v rámci EU.
<SPEAKER ID="207" NAME="Rovana Plumb  " LANGUAGE="RO">
V době, kdy se Evropa potýká s hlubokou hospodářskou krizí, jejíž konečné dno může být obtížně předvídatelné, nelze než počítat s tím, že bouře na trhu práce nepříznivě ovlivní porodnost. Řada žen nebude chtít mít děti, protože jsou vyděšeny z možnosti ztráty zaměstnání a zmenšení materiálního zabezpečení potřebného k péči o děti a jejich výchově.
<P>
V tomto kontextu je povinností každého členského státu podporovat vícegenerační činnosti, například střediska typu "most mezi generacemi", kde starší dospělí pobírají odměnu za péči a výchovu dětí. Tato střediska typu "most mezi generacemi", s úspěchem provozovaná v některých členských státech, by ženám s dítětem umožnila dosti rychlý návrat do zaměstnání a zároveň by návrat do zaměstnání umožnila i starším osobám v důchodu.
<SPEAKER ID="208" NAME="Dushana Zdravkova  " LANGUAGE="BG">
V posledních několika desetiletích čím dál rychleji stárne obyvatelstvo členských států Evropské unie. Úspěšné sladění profesního a osobního života se pro ženy stává náročným úkolem. Dnes je proto ještě důležitější, aby členské státy podporovaly porodnost a věnovaly patřičnou pozornost rodinám. V této oblasti by EU mohla nepřímo přispívat a pomáhat členským státům k modernizaci jejich politik. za jeden z významných kroků, které by v této oblasti mohly být přijaty, považuji uznání "neviděné práce".
<P>
Rovněž nemůžeme zavírat oči nad tím, že čím dál více lidí v aktivním věku pečuje o děti a zároveň o starší blízké příbuzné, což je přivádí do obtížného postavení. Proto je obzvlášť důležité, aby Komise přišla s praktickými iniciativami k oficiálnímu uznávání dovedností nabytých činnostmi péče o děti a závislé osoby a řízení domácnosti, aby byly tyto dovednosti brány v potaz při opětovném příchodu na trh práce.
<P>
Dnes musíme přemýšlet o budoucnosti všech těchto matek pečujících o děti, jež jsou budoucností Evropy, a chránit tyto matky před rizikem, že jednou obdrží nízké důchody a dostanou se do nerovného postavení vůči ostatním členům společnosti.
