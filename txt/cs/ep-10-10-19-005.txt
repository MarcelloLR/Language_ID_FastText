<CHAPTER ID="005">
Finanční nařízení o souhrnném rozpočtu Evropských společenství s ohledem na Evropskou službu pro vnější činnost - Návrh opravného rozpočtu č. 6/2010: oddíl II - Evropská rada a Rada; oddíl III - Komise; oddíl X - Evropská služba pro vnější činnost - Změna služebního řádu úředníků Evropských společenství a pracovního řádu ostatních zaměstnanců těchto společenství (rozprava) 
<SPEAKER ID="996" NAME="Předseda">
Dalším bodem pořadu jednání je rozprava na tato témata:
<P>
zpráva poslankyně Gräßlové a poslance Rivelliniho, jménem Výboru pro rozpočtovou kontrolu o návrhu nařízení Evropského parlamentu a Rady, kterým se mění nařízení Rady (ES, Euratom) č. 1605/2002, kterým se stanoví finanční nařízení o souhrnném rozpočtu Evropských společenství, s ohledem na Evropskou službu pro vnější činnost - C7-0086/2010 -,
<P>
zpráva poslance Rapkaye, jménem Výboru pro právní záležitosti o změně služebního řádu úředníků Evropských společenství a pracovního řádu ostatních zaměstnanců těchto společenství - C7-0146/2010 -, a
<P>
zpráva poslance Gualtieriho a Surjána, jménem Rozpočtového výboru, o postoji Rady k návrhu opravného rozpočtu Evropské unie č. 6/2010 na rozpočtový rok 2010, oddíl II - Evropská rada a Rada, oddíl III - Komise, oddíl X - Evropská služba pro vnější činnost. (13475/2010 - C7-0262/2010 -.
<SPEAKER ID="007" NAME="Ingeborg Gräßle" LANGUAGE="DE">
Vážený pane předsedo, vážený pane Chastele, vážená baronko Ashtonová, vážený pane Šefčoviči, vážený pane komisaři Lewandowski, dámy a pánové, co se mě týče, nemohu se dočkat, až tato služba zahájí svou činnost a doufám, že dosáhne mezinárodního úspěchu, což je důvod, pro který byla zřízena.
<P>
Příslušné orgány prokázaly, že jsou schopny se úspěšně zhostit výzev, s nimiž jsou konfrontovány. Do jejich řešení se zapojil také Parlament. Učinili jsme rychlá rozhodnutí - některá byla snad unáhlená. Tato služba je neprozkoumané území - terra incognita - a odchyluje se od některých doposud uplatňovaných základních principů právních předpisů upravujících rozpočet a pracovní podmínky. To nás v dlouhodobé perspektivě vystaví náročným problémům. Jako člena Rozpočtového výboru a Výboru pro rozpočtovou kontrolu mě smíšená povaha této služby i nadále neustále znepokojuje, nejenom z hlediska jeho efektivity, ale jednoduše také z hlediska naší schopnosti sledovat jeho činnost. Společná zpráva poslanců Rivelliniho a Gräßlové usiluje o řešení těchto problémů. Snažili jsme se dosáhnout nejlepšího možného řešení pro tuto službu, pro Parlament a pro daňové poplatníky. Vysvětlili jsme příslušné procesy a přidělili odpovědnost. Posílili jsme vliv Parlamentu ve vztahu k úkolům v oblasti zahraniční politiky, zvýšili jsme transparentnost prostřednictvím jasně vymezených povinností v oblasti výkaznictví a posílili jsme také odpovědnost. Vysvětlili jsme velvyslancům EU, že jejich úloha v ochraně finančních zájmů Evropské unie je klíčová, a je velice důležité, aby jim to vysvětlila také jejich vlastní služba. Vytvořili jsme synergie prostřednictvím společného používání účetního systému a přiznáváme internímu auditorovi Komise pravomoc sledovat, jakým způsobem jsou spravovány prostředky, které jsou potřebné k efektivnímu výkonu činnosti tohoto orgánu. Evropský rozvojový fond a jeho začlenění do rozpočtu zůstávají na pořadu jednání, stejně jako absolutorium pro Radu.
<P>
Chci poděkovat každému, kdo přispěl k tomuto výslednému výstupu: spoluzpravodajům a stínovým zpravodajům, kteří se společně podepsali pod kompromisní řešení. Chci také vyjádřit své upřímné díky vyjednávajícím partnerům belgického předsednictví. Odvedli dobrou práci.
<P>
Na službě jako takové nyní je, aby uskutečnila některá interní opatření. Nelze očekávat žádné úspory z titulu vyšší efektivity v důsledku sloučení jednotlivých složek. Služba předpokládala úspory ve výši 10 %, což není mnoho, ale tento cíl je jen těžko splnitelný ve vztahu k pozicím vedoucích pracovníků. Každý si šušká o "mexické armádě". Nakolik profesionální může služba být, jestliže ani přesně neví, jaké jsou její úkoly? Možnosti definovat tyto úkoly podrobněji nebyly doposud využity a je velice důležité se k tomu velmi brzy vrátit. Značný význam by měl být přikládán vytváření různorodé struktury personálního složení. Dosavadní upřednostňování diplomatů z členských států nás znepokojuje. Jestliže jsou některé pozice inzerovány několikrát a operuje se opět starou koloniální mapou světa, budeme muset o této službě velice vážně diskutovat. Chtěli bychom službu ujistit o naší kritické podpoře a ostražitém dohledu ze strany Výboru pro rozpočtovou kontrolu. Přeji jí úspěch, který potřebujeme pro posílení pozice Evropy ve světě.
<SPEAKER ID="009" NAME="Crescenzio Rivellini" LANGUAGE="IT">
Vážený pane předsedo, vážená baronko Ashtonová, dámy a pánové, jsem přesvědčen, že byla odvedena vynikající práce na finančním nařízení o Evropské službě pro vnější činnost (ESVČ) či, abych byl konkrétnější, na vymezení základních zásad a norem, jimiž se řídí rozpočet Unie pro tuto novou diplomatickou službu. V ESVČ, zřízené na základě Lisabonské smlouvy, budou působit zaměstnanci Rady, Komise a vnitrostátních diplomatických služeb, kteří budou zastupovat Evropskou unii ve všech zahraničně politických záležitostech.
<P>
ESVČ, v podobě, v níž byla původně navržena, až doposud trpěla řadou nedostatků vyplývajících z její složité, decentralizované struktury, rozvětvené po celém světě. Zejména odpovědnost finančních subjektů pověřených správou rozpočtů v hodnotě stovek milionů EUR byla i nadále nejasně vymezená a to pravděpodobně přispělo k nárůstu podvodů a korupce na úkor rozpočtu Unie.
<P>
Přestože Lisabonská smlouva významně rozšiřuje pravomoci Parlamentu a určuje jej jako jediný orgán zastupující evropské občany, rozprava o zřízení nové ESVČ byla nejprve vedena výhradně Komisí a Radou, které udělaly všechno pro to, aby prosadily její strukturu po mezivládní linii, v rozporu s metodou Společenství. Po dlouhých konzultacích s belgickým předsednictvím a Evropskou komisí bylo dosaženo dohody, která zvrátila počáteční ujednání v této věci a posílila roli Parlamentu tak, že mohl po právu zaujmout ústřední pozici v procesu projednávání této otázky evropskými orgány.
<P>
Následující připomínky mají zásadní význam. Komise předloží pracovní dokument, který bude tvořit přílohu návrhu rozpočtu, s komplexní prezentací, kromě jiného, všech správních a provozních výdajů spojených s vnějšími činnostmi Unie, včetně společné zahraniční a bezpečnostní politiky a evropské bezpečnostní a obranné politiky. V článku 1 je uveden výčet orgánů Evropské unie. K výročním zprávám o činnosti sestavovaným generálními řediteli Komise musí být připojeny formou přílohy seznamy vymezující odpovědnost. Vedoucí delegací jsou povinni účastnit se schůzí příslušných parlamentních výborů, společně s generálními řediteli. ESVČ by měla mít společného auditora a účetního s Evropskou komisí; tento mechanismus má být v roce 2013 podroben přezkumu. Členské státy se musí zavázat, že budou plně podporovat Unii při vymáhání jakéhokoli typu odpovědnosti dočasných zaměstnanců, kteří pracují pro Evropskou službu pro vnější činnost.
<P>
Následně musíme projednat některé důležité otázky, které budou nastoleny v průběhu tříletého přezkumu finančního nařízení. Jde například o udělení absolutoria orgánům a zahrnutí Evropského sociálního fondu do souhrnného rozpočtu. Výsledek jednání byl pozitivní, zejména pro Parlament, neboť výrazně přispěl k zajištění jeho klíčové pozice v tomto procesu. Skutečnost, že v nařízení je uveden výčet všech orgánů, což znamená, že absolutorium pro ostatní orgány je pouze otázkou času - lze hodnotit jako vynikající výsledek, stejně jako skutečnost, že nařízení stanoví stejného auditora a účetního pro oba orgány. Rád bych vyjádřil svou vděčnost každému za výsledky, jichž bylo dosaženo.
<SPEAKER ID="011" NAME="Bernhard Rapkay" LANGUAGE="DE">
Vážený pane předsedo, dámy a pánové a když říkám "dámy a pánové", myslím tím i vás, baronko Ashtonová, pane Šefčoviči, váš tým a předsednictví Rady, protože v závěru dne jsme zde zažili atmosféru kolegiální spolupráce, bez níž by byl dosažený výsledek nemyslitelný.
<P>
S výsledkem jsem spokojený, alespoň pokud jde o tu část, za kterou jsem odpovídal a o níž mám celkovou představu. Řekl bych však, že to není zase tak překvapivé, protože nejsme úplně na začátku. Pane předsedo, měl jste skvělý nápad pravidelně svolávat zpravodaje k výměně názorů hned od počáteční fáze - v době, kdy vznikaly zprávy poslanců Broka, Verhofstadta a Gualtieriho. Díky tomu bylo všem zainteresovaným zřejmé, jaké kroky by měly být podniknuty později, a těm, kteří měli provést tuto pozdější práci, bylo jasné, na jaké dokončené přípravné práce navazuje. Šlo tedy v prvé řadě o použití organizačních aspektů dohody mezi Parlamentem a Radou v souvislosti se zřízením Evropské služby pro vnější činnost na služební řád v konkrétních oblastech působnosti, které tento řád upravuje. Říkám-li organizační, myslím tím, že organizace je politika a politika je organizace. S tímto zjištěním jsme pochopitelně byli v průběhu zevrubných jednání konfrontováni opakovaně, protože v tomto okamžiku již bylo zjevné, že jedna osoba může zřejmě vykládat určitý aspekt jedním způsobem a jiní jej mohou vykládat poněkud odlišně. Jsem ovšem přesvědčen, že atmosféra spolupráce přispěla k tomu, že jsme našli velice rozumná řešení těchto problémů.
<P>
Co jsme tedy fakticky potřebovali udělat ve věci úpravy politiky a jaké podmínky jsme potřebovali zakotvit do služebního řádu? Za prvé bylo třeba do něj začlenit rovné zacházení se třemi složkami zaměstnanců. Na tento aspekt poukazuji, neboť, jak je vám známo, smlouva stanovuje, že zaměstnanci ESVČ by měli být vybíráni z řad úředníků Komise, Rady a diplomatických služeb členských států. Zejména tato poslední jmenovaná složka představovala určitý problém, protože byla čímsi novým. Museli jsme vyřešit téměř antagonistický rozpor mezi přístupem Společenství a mezivládním přístupem. Je samozřejmé, že Rada a členské státy zaujímají spíše mezivládní přístup, zatímco my preferujeme přístup Společenství. Jsem přesvědčen, že mohu konstatovat, že jsme následně vypracovali řešení tohoto problému společně. V tomto ohledu tedy můžeme být velice spokojeni.
<P>
Aspektem, na který jsme museli brát zřetel a který musíme zohledňovat i v budoucnosti, je vyvážené zastoupení žen a mužů a vyváženost z hlediska zeměpisného původu. Chceme mít službu, která je moderní, a to i s ohledem na problém rovnosti žen a mužů. S potěšením konstatuji, baronko Ashtonová, že kromě povinných aspektů, které jsme začlenili do služebního řádu, jste nás ujistila, že učiníte další osobní prohlášení, které bude tvořit součást celého tohoto souboru opatření. To je již výrazný pokrok, jak ve věci aspektu rovného zastoupení žen a mužů, tak ve věci druhého aspektu zeměpisné vyváženosti.
<P>
Potřebujeme rovná práva a rovné povinnosti, a jejich předpokladem je loajálnost - a to bez výhrad, všech tří složek - vůči orgánu vysoké představitelky Unie, již v současné době představuje baronka Ashtonová. V tomto ohledu jsme měli trochu práce navíc ve věci práva veta diplomatických služeb v souvislosti s případnými prodlouženími smluv zaměstnanců přicházejících z diplomatických služeb. Tuto otázku jsme ale také vyřešili.
<P>
Existuje jeden problém, který by neměl být brán na lehkou váhu. Společně jsme se shodli na tom, že ve služebním řádu jej nelze uspokojivě upravit. Jde o to, že nová evropská diplomatická služba potřebuje také svého druhu svébytnou identitu. Každý, kdo zde pracuje, musí vyvíjet činnost směřující k témuž cíli a proto je také nesmírně důležitá společná forma odborného vzdělávání a dalšího odborného vzdělávání. Pro některé z mých kolegů ve vyjednávacím týmu to bylo mimořádné důležité a já chápu proč. Právě jsem řekl, že jsme v tomto ohledu nebyli úspěšní. Bylo jasné, že nebude možné něco podobného začlenit do služebního řádu systematicky. Ale v této věci musím opět poděkovat vysoké představitelce Unie, neboť jsem byl informován, že i ona se k tomu chce vyjádřit a že to považuje za svou zásadní povinnost a naprostou nutnost a že učiní další prohlášení o závazku v tomto ohledu, které, přestože není součástí služebního řádu, bude zárukou pro nás a také pro ty, kdo tento aspekt považují za mimořádně důležitý v souvislosti s naší představou o budoucí činnosti společné Služby pro vnější činnost.
<P>
Se zřetelem ke všem těmto aspektům můžeme konstatovat, že jsme odvedli velmi dobrou práci a služba je nyní připravena k tomu, aby mohla od 1. prosince náležitě zahájit svou činnost.
<SPEAKER ID="013" NAME="Roberto Gualtieri" LANGUAGE="IT">
Vážený pane předsedo, vážená baronko Ashtonová, vážení komisaři, dámy a pánové, Parlament schvaluje vytvoření nového oddílu rozpočtu pro Evropskou službu pro vnější činnost (ESVČ) a přidělení dalších finančních prostředků pro její zaměstnance. Tento postoj vyplývá ze zájmu, který má Parlament na zřízení ESVČ, protože Evropa tuto službu naléhavě potřebuje. Pochopitelně to ovšem neznamená, že se vzdá své role rozpočtového orgánu v rozpravě o povaze orgánu, který bude pověřen řešením krizí nebo o prioritách personální politiky, což dokládá rezerva, kterou jsme vytvořili v rozpočtu na rok 2011.
<P>
Předpisy, které/á hodláme přijmout, posílí výsledky dohody z Madridu a v některých případech jdou ještě dále, za což bych rád poděkoval panu Rapkayovi, paní Gräßlové a panu Rivellinimu. Musím také poděkovat baronce Ashtonové a panu Christophersenovi za jejich ochotu a otevřenost v našich diskuzích.
<P>
Služební řád zajišťuje, aby všichni zaměstnanci ESVČ měli stejná práva a stejné povinnosti bez ohledu na svůj původ, a požaduje po vysokém představiteli Unie, aby zajistil zeměpisnou vyváženost a vyvážené zastoupení žen a mužů. Tyto mechanismy budou závazné a Parlament zajistí jejich dodržování. Zároveň nepočítají se zavedením kvót, které by byly nejen obtížně proveditelné, ale také nesprávné. Finanční nařízení zajišťuje solidní systém kontroly a zachovává těsnou vazbu ESVČ na Komisi.
<P>
Vítám úspěch, jehož jsme dosáhli vytvořením zvláštních rozpočtových linií pro hlavní mise společné bezpečnostní a obranné politiky, jež představují významný pokrok, pokud jde o schopnost Parlamentu vykonávat kontrolu nad společnou zahraniční a bezpečnostní politikou.
<P>
Po zítřejším hlasování proto budeme mít ESVČ, která bude silnější, více komunitární a podléhající ve větší míře kontrole ze strany Parlamentu. Při provádění této kontroly budeme přísní a nároční, ale zároveň ji budeme vykonávat odpovědně a konstruktivně, protože jsme odhodláni pomoci vysoké představitelce Unie v plnění jejího nesmírně náročného úkolu spočívajícího v utváření reálné zahraniční politiky Evropské unie, která bude sloužit jejím hodnotám a zájmům.
<SPEAKER ID="015" NAME="László Surján" LANGUAGE="HU">
Vážený pane předsedo, s potěšením konstatuji, že se tato rozprava odehrává v přítomnosti Rady a komisařů. V době, kdy jsme plánovali rozpočet na rok 2010, jsme nastolili otázku týkající se zdrojů pro vnější diplomatickou službu. Dostali jsme odpověď, že v tomto ohledu nejsou žádné zdroje potřebné, protože to lze vyřešit přerozdělením rozpočtových zdrojů. Jako členové Rozpočtového výboru jsme tomu ovšem fakticky nevěřili. Pravda je někde uprostřed. Většinu nákladů bylo opravdu možné vyřešit přerozdělením rozpočtových zdrojů, ale po sečtení nákladů spojených se dvěma pozměňovacími návrhy vznikají další náklady ve výši přibližně 44 milionů EUR. Tyto další náklady představují přibližně prostředky vyčleněné na výdaje na jedno čtvrtletí, zatímco jsme byli svědky toho, že zřízení služby doposud setrvává na úrovni 10 %. Přirozeně, že finanční prostředky, které, jak doufám, budou zítra schváleny, by pokryly období o něco delší, než období, na něž budou reálně čerpány. To s sebou nese nebo by mohlo nést určité úkoly, jako například pozměnění částky vyčleněných finančních prostředků. Podle našeho názoru to ale v současném okamžiku nemá smysl. Je mnohem důležitější tuto službu co nejdříve zřídit a vidět určité hmatatelné výsledky její činnosti, protože jedním z důležitých apelů Lisabonské smlouvy je požadavek, abychom Evropskou unii ve světě více zviditelnili.
<P>
Nicméně přestože jsme zavrhli nadbytečná opatření, formulujeme určitá očekávání, tak jak to již učinili předchozí zpravodajové. Domníváme se, že zeměpisná vyváženost je velice důležitá, pokud jde o zřízení služby, součástí našeho návrhu však není závazné vytváření rezerv, a to mimo jiné proto, abychom systému jako celku dali určitý podnět. Rádi bychom také získali záruku, že disponibilní prostředky budou používány proporcionálně z hlediska času a hospodárně, protože dnes jsme nuceni všude uplatňovat úsporná opatření.
<P>
A konečně bychom si přáli, aby byla realizována naprosto přímočará spolupráce se Službami pro vnější činnost členských států a aby nám tyto služby poskytovaly pomoc, neboť pokud budou tyto prvky zavedeny, umožní to uskutečnění určitých úkolů v zemích, ve kterých příslušný členský stát není zastoupený, ale naše evropská služba ano. Bude to také efektivní z hlediska nákladů pro dotčené členské státy a zcela nepochybně to přispěje ke zlepšení celkové atmosféry spolupráce. Pane předsedo, doufám, že Parlament podpoří hlasy svých poslanců navrhované přerozdělení rozpočtových zdrojů.
<SPEAKER ID="017" NAME="Knut Fleckenstein" AFFILIATION="S&amp;D">
(DE) Vážený pane předsedo, rád bych jenom velice krátce přerušil tuto rozpravu, abych informoval vás a své kolegy poslance, že včera večer tři teroristé zaútočili na čečenský parlament. Zabili přitom několik pracovníků ochranky a zajali rukojmí. Teroristé byli také zabiti. Parlament by měl tento teroristický čin zcela jednoznačně odsoudit, protože terorismus nelze ničím omlouvat. Soucítíme s rodinami obětí.
<P>
Chtěl jsem jenom stručně upozornit na to, co se stalo, zejména proto, že budeme tento týden opět projednávat otázky týkající se severního Kavkazu. Omlouvám se za přerušení rozpravy.
<SPEAKER ID="018" NAME="Předseda">
Děkuji našemu kolegovi poslanci, panu Fleckensteinovi, za tuto informaci. Samozřejmě, že v souladu s tím, co jste právě řekl, odsuzujeme veškeré teroristické činy. Tento případ je pro nás mimořádně závažným teroristickým činem, protože byl namířen proti parlamentu. Plně souhlasíme s vašimi slovy a soucítíme s rodinami obětí a s těmi, kdo byli vystaveni utrpení. Vydám v této záležitosti oficiální prohlášení. Do tohoto okamžiku se ke mně informace o incidentu nedostala, ale brzy vydám oficiální prohlášení. Velice vám děkuji, pane Fleckensteine, za to, že jste nás na tuto skutečnost upozornil.
<SPEAKER ID="019" NAME="Maroš Šefčovič">
místopředseda Komise. - Vážený pane předsedo, děkuji panu Fleckensteinovi, že nás na tuto důležitou záležitost upozornil. Samozřejmě, že Komise také odsuzuje veškeré teroristické činy a jsem si jistý, že by v tomto smyslu na příslušný incident reagovala.
<P>
Pokud dovolíte, vrátím se k naší rozpravě a v úvodu bych rád poděkoval našemu zpravodaji, panu Rapkayovi, za vynikající práci, kterou odvedl při předložení tohoto návrhu této vážené sněmovně. Chtěl bych ocenit výtečnou spolupráci, kterou jsme v uplynulých měsících a týdnech realizovali v souvislosti s tímto složitým spisem. Dovolte mi, abych ocenil rovněž práci stínových zpravodajů, a také Výbor pro právní záležitosti a Výbor pro zahraniční věci za jejich tvrdou práci a konstruktivní přístup. A v neposlední řadě, dovolte, abych vyjádřil mou vděčnost Cathy, jejímu týmu a službám Komise za jejich nesmírně tvrdou práci, díky níž, jak doufám, bude zanedlouho zřízena ESVČ.
<P>
Prací v tomto týdnu bude uzavřen složitý proces vytváření právních a rozpočtových předpokladů pro ESVČ. Navazují na stěžejní článek celého procesu - rozhodnutí ESVČ - a jsou s ním v plném souladu. Měl jsem tu čest, že jsem se mohl zúčastnit diskuze o zřízení ESVČ a zastupovat Komisi během proslulých čtyřstranných rozhovorů v Madridu. Jako přímý účastník rozhovorů mohu potvrdit význam přínosu zástupců Evropského parlamentu - pana Broka, pana Verhofstadta a pana Gualtieriho - k úspěšnému uzavření naší velice intenzivní rozpravy o této záležitosti. Myslím si, že jejich vstupy do naší rozpravy skutečně přispěly k tomu, že ESVČ bude opravdu účinnou a efektivní evropskou diplomatickou službou.
<P>
Totéž lze říci o práci našeho zpravodaje, pana Rapkaye. Změny služebního řádu se mohou jevit jako čistě administrativní záležitost, ale není tomu tak. Jsou nezbytným předpokladem k tomu, aby tato služba fungovala a skutečně sloužila evropským zájmům. Komise má za to, že kompromisní soubor legislativních opatření předložený vaším zpravodajem, panem Rapkayem, je velice dobrým výsledkem, který lze plně podporovat. Pozměňovací návrhy podle mého názoru přispěly ke skutečnému zlepšení celého textu.
<P>
Dovolte mi, abych upozornil jen na několik klíčových prvků návrhu. Jak je vám známo, zaměstnanci ESVČ budou v počáteční fázi vybíráni ze tří zdrojů uvedených ve smlouvě, a to z Komise, generálního sekretariátu Rady a diplomatů z členských států. Příslušné útvary Rady a Komise budou převedeny na ESVČ, zatímco stávající práva zaměstnanců pracujících v těchto útvarech budou v plném rozsahu zaručena. Diplomaté z členských států budou mít možnost se ucházet o zveřejněná volná místa. Jsem rád, že mohu konstatovat, že od 1. července 2013 se budou moci o místa v ESVČ ucházet za rovných podmínek i úředníci z jiných orgánů včetně Evropského parlamentu.
<P>
Úředníci v trvalém pracovním poměru a diplomaté z členských států budou mít v ESVČ stejná práva a povinnosti a budou se na ně vztahovat příslušná ustanovení služebního řádu s cílem zajistit jejich nezávislost a loajalitu vůči Evropské unii. Diplomaté z členských států budou mít smlouvy na dobu nejdéle deseti let. Členské státy kromě toho poskytnou diplomatům z členských států záruku okamžitého opětného dosazení do úřadu po ukončení jejich působení v Evropské službě pro vnější činnost.
<P>
Kompromisní znění návrhu obsahuje také ustanovení, která vyjadřují pevný závazek dosažení zeměpisné vyváženosti a vyváženého zastoupení žen a mužů v Evropské službě pro vnější činnost. Tato situace bude v roce 2013 podrobena přezkumu a zpráva vysoké představitelky Unie bude předložena Evropskému parlamentu, Radě a Komisi.
<P>
Vím, že někteří z vás v této sněmovně by si bývali přáli, aby tyto návrhy obsahovaly důraznější opatření, zatímco jiní byli vehementně proti. Jsem přesvědčen, že změny v té podobě, v níž vám byly nyní předloženy, představují vyvážené řešení. Jednání o tomto spisu nebylo vždy jednoduché. Přípravný proces byl dost složitý, neboť vyžadoval konzultaci se zástupcem našich zaměstnanců, ale tvrdá práce a intenzivní jednání se zúročily a na svých pracovních stolech máte velice pozitivní konečný výsledek procesu vyjednávání pro vaši sněmovnu.
<P>
Doufám proto, že Evropský parlament zítra tyto změny přijme. Dovolte mi, abych na závěr vyjádřil silné odhodlání Komise zajistit bezproblémové zřízení ESVČ a její ochotu poskytnout veškerou nezbytnou podporu a pomoc této nové evropské službě. Doufám, že zítřek se zapíše jako významný den historického hlasování této sněmovny, které povede ke zřízení Evropské služby pro vnější činnost.
<SPEAKER ID="021" NAME="Janusz Lewandowski">
člen Komise. - Vážený pane předsedo, to o čem nyní diskutujeme, je slibný začátek dlouhého dne, bohatého na rozpočtové rozpravy. Zahájení činnosti Služby pro vnější činnost vyžadovalo změny finančního nařízení, ale poprvé byly tyto změny provedeny v rámci běžného legislativního postupu. To je také důvod, proč bude Parlament zítra měnit nařízení Rady.
<P>
Jsem opravdu rád, že se nám v průběhu trojstranného jednání v minulém týdnu podařilo dosáhnout dohody. Je to důkaz toho, že jsme schopni realizovat cíle vytyčené v Lisabonské smlouvě. Tato dohoda nám také umožnila dát Evropské službě pro vnější činnost solidní a včasný základ. Nechci zacházet do přílišných podrobností, ale umožňuje vytvoření samostatného oddílu rozpočtu, zajišťuje optimální odpovědnost vedoucích delegací a umožňuje také, aby dohled nad tímto oddílem rozpočtu pro Službu pro vnější činnost vykonával účetní a interní auditor Komise. Podléhá také přezkumu.
<P>
Chtěl bych poděkovat zpravodajům, paní Gräßlové a panu Rivellinimu za jejich konstruktivní a kooperativní přístup.
<P>
Pokud jde o opravný rozpočet č. 6, jsou obě složky rozpočtového orgánu nyní, jak doufám, v situaci, kdy mohou schválit opravný rozpočet beze změny. Je to také předpoklad pro velmi brzké zahájení činnosti Služby pro vnější činnost.
<P>
Důvodem pro první fázi obsazování nových pozic funkční skupiny AD je potřeba zvládnout bezprostřední úkoly navíc, ale do roku 2013 si klademe za cíl prosadit náš závazek, že zdrojem jedné třetiny zaměstnanců funkční skupiny AD mají být diplomatické služby členských států.
<P>
Vyzývám proto Parlament, aby podpořil opravný rozpočet, který již byl schválen Radou. Rád bych ještě jednou vyjádřil svoji vděčnost zpravodajům panu Surjánovi a panu Gualtierimu.
<SPEAKER ID="023" NAME="Catherine Ashton">
vysoká představitelka Unie pro zahraniční věci a bezpečnostní politiku/místopředsedkyně Komise. - Vážený pane předsedo, beru si krátce slovo především proto, abych opravdu moc poděkovala zpravodajům - paní Gräßlové, panu Rapkayovi a panu Gualtierimu, za ohromný kus práce, kterou společně s mnoha dalšími poslanci této sněmovny odvedli, abychom se dostali až tam, kde jsme dnes dopoledne.
<P>
Vím, že tato jednání byla v některých okamžicích tvrdá, a vy jste byli tvrdí vyjednavači. Jsem přesvědčena, že výsledek, který zde máme před sebou, je pozitivní, v oblasti praktického provádění reálně odráží Lisabonskou smlouvu a zajišťuje podstatnou a důležitou roli Parlamentu pro budoucnost.
<P>
Byl to společný postup založený na vzájemné součinnosti a jsem mimořádně vděčná vám všem za odvedenou práci. A co je nejdůležitější, jsem přesvědčena, že jsme položili základy pro službu takovým způsobem, který v budoucnosti náležitě zapojí do činnosti služby Parlament, a zavázala jsem se již také k dodržování zásad transparentnosti a k přístupu, který hodlám při spolupráci s Parlamentem zaujímat.
<P>
Vysvětlila jsem také, že se jedná o službu, která musí odrážet šíři a hloubku Evropské unie. Jde o službu, v souvislosti s níž si přeji, aby na ni každý poslanec této sněmovny, každý členský stát a každý člen Komise byl skutečně hrdý. Přeji si, aby evropské hodnoty našly svůj výraz v zaměstnancích, které máme, ve velvyslancích, které jmenujeme, v lidech v ústředí našich orgánů a institucí. Budete mít mnoho příležitostí zajistit, aby byl tento závazek prosazován, zejména v souvislosti s přezkumem v roce 2013.
<P>
Vím také, že poslanci měli zájem na tom, abychom měli náležitá zařízení a kapacitu pro odborné vzdělávání. Máme pro tyto účely k dispozici právní základ a chceme tuto sněmovnu ubezpečit, že zajistíme, aby ti, kdo pocházejí z odlišných tradic, z odlišných zdrojů, společně vytvořili skutečně evropskou službu, do jejíž činnosti se znovu promítnou veškeré připomínky, které doposud zazněly v procesu jejího formování až do současnosti.
<P>
Chtěla jsem poděkovat zejména paní Lichtenbergerové a panu Saryuszi-Wolskému za práci, kterou odvedli ve věci odborného vzdělávání. Vím, že je mnohem více problémů, které musíme projednat, a těším se, že to v příštích týdnech a měsících společně s vámi a s ostatními udělám, ale ručím vám bezpodmínečně za to, že zajistím, aby odborné vzdělávání bylo součástí našeho přístupu k budování této služby. Říkám to v kontextu současné hospodářské situace a stavu klimatu, v němž tato služba vzniká, a můžete se na mě bezvýhradně spolehnout, že se bude jednat o službu efektivní z hlediska nákladů.
<P>
A na závěr bych chtěla podotknout, že tato služba nám umožňuje naplňovat naše aspirace a ambice ve světě. Naše kroky v zahraniční politice, v oblasti obchodu a rozvoje a v boji proti terorismu se týkají každého občana Evropské unie. Jedná se především o službu pro ně a já zde předstupuji před občany Evropy, abych deklarovala své odhodlání prosadit, aby tato služba naplňovala vaše ambice.
<SPEAKER ID="025" NAME="Olivier Chastel" LANGUAGE="FR">
Vážený pane předsedo, vážená baronko Ashtonová, vážení komisaři, vážení poslanci, dovolte mi, abych jménem Rady poděkoval zpravodajům Parlamentu, kteří věnovali tolik úsilí práci na různých spisech potřebných ke zřízení Evropské služby pro vnější činnost: paní Gräßlové a panu Rivellinimu za finanční nařízení, panu Rapkayovi za služební řád a panu Gualtierimu a panu Surjánovi za návrh opravného rozpočtu na rok 2010.
<P>
Po dosažení politické dohody z Madridu a vydání stanoviska Evropského parlamentu ze dne 8. července Rada ve složení pro všeobecné záležitosti, jak víte, přijala dne 26. července rozhodnutí, kterým se stanoví organizace a fungování Evropské služby pro vnější činnost. Za účelem řádného zřízení této služby je ovšem třeba přijmout tři nástroje, o kterých jsem se právě zmínil.
<P>
Na těchto různých spisech intenzivně pracoval Parlament, Komise, vysoká představitelka Unie i Rada a každá z těchto stran usilovala o to, aby dosáhla dohody co nejdříve, v rámci termínů, které byly stanoveny.
<P>
Nyní můžeme všichni oslavovat a navzájem si gratulovat k tomu, že jsme naši práci dovedli do úspěšného konce díky dohodám, jichž bylo dosaženo ve věci různých spisů, po hlasování Parlamentu zde, v průběhu tohoto zasedání. V pondělí 25. října Rada ve složení pro všeobecné záležitosti může přijmout tyto nástroje na politické úrovni. Evropská služba pro vnější činnost tedy může v souladu s plánovaným termínem zahájit činnost dne 1. prosince.
<P>
Všechno již dnes dopoledne v podstatě zrekapitulovali baronka Ashtonová, komisaři a zpravodajové. Pokud jde o mě, omezím se na komentář k historické povaze této události, která rok po vstupu Lisabonské smlouvy v platnost ztělesňuje jeden z jejích nejvýznamnějších nových prvků. Zřízením Evropské služby pro vnější činnost bude výrazně posílena soudržnost a viditelnost vnější činnosti Unie.
<P>
Samozřejmě, že celá věc tím nekončí. Je to jenom začátek a náročnost tohoto úkolu odpovídá našim očekáváním, ale jsem si jistý, že můžeme počítat s tím, že vysoká představitelka Unie, baronka Ashtonová, se dané výzvy zhostí energicky a odhodlaně. V každém případě jí přeji v plnění tohoto úkolu hodně úspěchů.
<P>
Závěrem bych, pane předsedo, chtěla ještě jednou poděkovat Evropskému parlamentu za jeho obětavou práci a konstruktivní přístup, který byl v této záležitosti rozhodující.
<SPEAKER ID="027" NAME="Jacek Saryusz-Wolski">
zpravodaj stanoviska Výboru pro zahraniční věci. - Vážený pane předsedající, můj výbor, Výbor pro zahraniční věci, se drtivou většinou vyjádřil ve prospěch silné ESVČ.
<P>
"Silnou" se rozumí podléhající demokratické kontrole a kontrole ze strany Parlamentu. "Silnou" se rozumí komunitární - tj. představující společenství všech 27 členských států, respektující zeměpisný rozměr a rozmanitost Unie dneška a nikoli včerejška. Před půl rokem zeměpisná vyváženost nebyla problémem. Dnes ano a bude jím i nadále a odstavec 7 našeho usnesení a čl. 6 odst. 6 na to poukáže. Dohlížet na to bude také dvě stě poslanců z nových členských států v této sněmovně. Byla mnohem více zdůrazněna zeměpisná vyváženost než v původním návrhu, přestože to nebylo dostatečné. Aritmetika není vždy to pravé a zákony a zeměpisné podmínky nelze přehlasovat. Jsme přesvědčeni, že všichni muži a ženy si jsou rovni a nikoli, že někteří si jsou si rovnější než jiní. To se týká i zahraniční služby Unie.
<P>
Lady Ashtonová, těšíme se na vaše opatření, která zjednají nápravu ve věci současné diskriminace vůči novým členským státům v orgánu, který se stane budoucí ESVČ.
<SPEAKER ID="029" NAME="Göran Färm" LANGUAGE="SV">
Pro mě jako zpravodaje Výboru pro zahraniční věci ve věci finančního nařízení byla výchozím bodem dohoda z Madridu, ale také skutečnost, že některé oblasti vyžadovaly větší míru podrobností. Je to otázka posílení otevřenosti a transparentnosti rozpočtu prostřednictvím větší konkrétnosti položek, zejména pokud jde o politicky důležité úkoly, které kladou vysoké nároky na rozpočet.
<P>
Musíme zajistit právo na informace o celkových nákladech, včetně podílu členských států. Musíme zajistit uspokojivou kontrolu nad způsobem zacházení s přenesenými pravomocemi, tak, abychom neztratili kontrolu nad touto složitou organizací.
<P>
To se týká nejenom vlivu Parlamentu; jde především o právo občanů vykonávat kontrolu nad touto důležitou novou službou, kterou Unie nyní poskytuje.
<P>
V tomto ohledu jsme velice úspěšní. Vyžádalo si to určitý čas a tvrdě jsme se o to zasazovali, ale jsem přesvědčen, že můžeme také konstatovat, že jsme tím položili dobré základy, které umožní nové Evropské službě pro vnější činnost zlepšit roli EU ve světě, pod plnou a důkladnou kontrolou Parlamentu a občanů, a to je důležité.
<SPEAKER ID="031" NAME="Filip Kaczmarek" LANGUAGE="PL">
Stanovisko Výboru pro rozvoj ke služebnímu řádu bylo přijato jednohlasně. Výbor pro rozvoj schvaluje změny předložené v návrhu zprávy Výboru pro právní záležitosti a zejména změny, jejichž účelem je zajistit, aby proces přijímání zaměstnanců do Evropské služby pro vnější činnost byl založen na objektivních a transparentních postupech stanovených ve služebním řádu a pracovním řádu ostatních zaměstnanců Společenství. Návrh Komise je kromě toho vylepšen změnami navrženými hlavním zpravodajem, panem Rapkayem, které zavádějí ustanovení týkající se zaměstnanců Evropské služby pro vnější činnost a které byly začleněny do politické dohody. Týkají se zejména rovného postavení žen a mužů a zeměpisné vyváženosti mezi zaměstnanci a také vyváženého zastoupení zaměstnanců z institucí Evropské unie a zaměstnanců, kteří původně působili v diplomatických sborech členských států. Doufám, že nová Služba pro vnější činnost ocení autonomní povahu rozvojové spolupráce a nebude využívat tohoto problému jako formy "pobídky" - nástroje pro realizaci zahraniční politiky. To bylo nejdůležitějším cílem práce Výboru pro rozvoj.
<SPEAKER ID="033" NAME="Véronique De Keyser" LANGUAGE="FR">
Vážený pane předsedající, vážená baronko Ashtonová, jako mnoho jiných, i moje skupina chce docílit určité vyváženosti v zastoupení zaměstnanců Služby pro vnější činnost z hlediska zeměpisného původu, poměru žen a mužů a vyváženého zastoupení velkých a malých zemí.
<P>
Pořád dokola se vede kampaň za mezivládní faktor a faktor kvót a v konečném důsledku by uchazeči měli být posuzováni podle zásluh. Jsme si vědomi toho, že ani současná pracovní kritéria, ani možnosti personálního obsazování nepřispívají k požadované vyváženosti a že jí nelze docílit, jak jste řekl, jenom tak. Ovšem přestože se jakákoli nevyváženost týká určitých lidí - a připouštím, že dokonce i v našich řadách -, víme také, že vyvolává riziko zneužití těmi, kdo chtějí oslabit vaši pozici, baronko Ashtonová a odepřít vám podporu při řešení náročných budoucích problémů, které lze nepochybně očekávat.
<P>
Z tohoto důvodu vám moje skupina chce otevřeně vyjádřit svou podporu a naprostou důvěru, baronko Ashtonová. Musíme vám dát k dispozici prostředky k tomu, aby vaše organizace uspěla. Je nejvyšší čas, aby tato služba zahájila činnost, je ale pravda, že pokud za námi po dvou letech přijdete znovu se zásadním problémem názorových rozporů mezi vašimi zaměstnanci, který vyvolá drobný problém udělení absolutoria, myslím tím na vás i na nás, když říkám, že je třeba mu za každou cenu zabránit. Hodně štěstí!
<SPEAKER ID="035" NAME="Kader Arif" LANGUAGE="FR">
Vážený pane předsedající, vážený pane komisaři, setkáváme se zde konečně po mnoha měsících práce a snažíme se položit základy budoucí Služby pro vnější činnost Evropské unie, ale obdobně jako někteří mí kolegové přede mnou bych rád poděkoval zpravodajům za kvalitu jejich práce.
<P>
Vzhledem k tomu, že naší společnou vizí je zavést skutečnou evropskou diplomatickou službu, která nebude jenom rozšířením diplomatických služeb 27 členských států, finanční nařízení a služební řád, o nichž budeme dnes diskutovat a zítra hlasovat, mají klíčový význam. Musejí nám poskytnout prostředek, jímž se zhostíme dvojí výzvy: hovořit jedním hlasem na mezinárodní scéně, ale zaručit také konzistentnost ve všech vnějších politikách Unie.
<P>
Se zřetelem k tomuto cíli lze konstatovat, že obchodní politika nespadá do kompetence vysoké představitelky Unie, ale jako bývalý komisař pro oblast obchodu jsem si jist, že dokáže navázat dialog, který je potřebný k zajištění toho, aby obchodní politika, tak jak je specifikována ve smlouvě, sledovala cíle Služby pro vnější činnost Unie, zejména udržitelný rozvoj, vymýcení chudoby a ochranu lidských práv.
<P>
A konečně bych chtěl zdůraznit, že měřítkem naší společné politické vůle budou vyčleněné rozpočtové zdroje; závisí na nich naše schopnost prosadit naši politiku na mezinárodní scéně.
<SPEAKER ID="037" NAME="Nadezhda Neynsky" LANGUAGE="BG">
I já bych chtěla poblahopřát paní Gräßlové, panu Rivellinimu a panu Rapkayovi k úspěšnému dokončení rozsáhlého úkolu.
<P>
Řekněme si zcela otevřeně, že zřízení evropské diplomatické služby je složitý politický proces, který musí odrážet vyváženost zájmů a zastoupení členských států a zároveň poskytovat příležitost k tomu, aby tato služba fungovala efektivně a změnila Evropu v klíčového hráče na mezinárodní scéně.
<P>
Zároveň bych chtěla vyjádřit politování nad tím, že návrh prosazující zeměpisnou vyváženost, který získal většinovou podporu ve Výboru pro zahraniční věci a v Rozpočtovém výboru a který je rovněž, což bych ráda zdůraznila, v souladu s usnesením Evropského parlamentu ze dne 8. července 2010, nebyl ve zprávě poslance Rapkaye dostatečně zmíněn.
<P>
Proto také apeluji na vás, lady Ashtonová, protože jste někým, kdo může pravděpodobně těžit nejvíce z motivace a energie Evropské unie jako celku. Odvažuji se dokonce věřit, že najdete způsob, jak zajistit, aby se tato zeměpisná vyváženost odpovídajícím způsobem odrážela ve vaší službě. Hodně štěstí!
<SPEAKER ID="039" NAME="Edit Herczog" LANGUAGE="HU">
Jménem Výboru pro rozpočtovou kontrolu vítám zřízení tohoto nového orgánu, který představuje jedno z nejdůležitějších praktických provedení Lisabonské smlouvy. Nový orgán evidentně potřebuje rozpočet. Je ovšem přinejmenším stejně důležité definovat a dodržovat rozpočtové zásady a finanční pravidla, s ohledem na rozpočtovou a finanční odpovědnost. V minulých letech náš výbor vedl rozpravu o této věci s generálním ředitelstvím RELEX. Chtěla bych proto na tuto otázku položit zvláštní důraz. Je velice důležité zavést vhodné organizační a provozní předpisy. Je důležité mít na zřeteli, že je třeba zamezit duplicitě úkolů, funkcí a zdrojů a je třeba vzít v úvahu všechny alternativy k zajištění efektivity výdajů. Transparentní a jednoduchá organizační struktura a transparentní a jednoduché řízení zdrojů jsou zárukou, že tato nová organizace bude fungovat efektivně.
<P>
Její členové budou získáváni ze tří zdrojů: instituce EU, členské státy a odborníci přijímající země. Je mimořádně důležité, aby tento orgán tvořený členy institucí EU a zaměstnanci členských států uplatňoval v tomto ohledu úplnou rovnost. Domníváme se proto, že odborné vzdělávání je důležité a je velice důležité, aby teoretické principy a praktické provádění výběru zaměstnanců byly založeny na jednotných procesech a požadavcích. Rozpočtový výbor bude tento aspekt kontrolovat jednou ročně.
<SPEAKER ID="041" NAME="Zigmantas Balčytis" LANGUAGE="LT">
Rád bych poděkoval všem svým kolegům zpravodajům, díky jejichž profesionalitě se nám podařilo poměrně rychle dosáhnout politické dohody mezi orgány Evropské unie a položit pevné základy pro zřízení Evropské služby pro vnější činnost. Nepochybuji ani v nejmenším, že činnost ESVČ bude stále efektivnější a přispěje k utváření evropské zahraniční a bezpečnostní politiky na vysoké úrovni a k posílení role Evropské unie na světové scéně. Fungování ESVČ musí být v souladu se zásadami efektivního a účinného finančního řízení. V letošním roce jsme na ESVČ vyčlenili další zdroje ve výši 9,5 milionu EUR, ale skutečné náklady bude možné vyhodnotit teprve po prvním roce činnosti, kdy bude Evropskému parlamentu předložena zpráva o veškerých výdajích spojených s činností ESVČ. Evropský parlament hraje také odpovědnou roli ve věci fungování ESVČ s cílem zajistit efektivní využívání finančních prostředků ESVČ a rovněž zaručit, aby prostředky daňových poplatníků Evropské unie vytvářely skutečnou přidanou hodnotu pro politiku Společenství a jeho občany.
<SPEAKER ID="043" NAME="Tadeusz Zwiefka" LANGUAGE="PL">
Jsem si jistý, že nikdo v této sněmovně nemá nejmenší pochybnost o významu role, kterou bude Evropská služba pro vnější činnost hrát v práci Unie. Naše práce v několika minulých měsících se soustředila na zajištění toho, aby tato služba měla ten správný právní základ a vhodné nástroje, které by umožnily, aby její budoucí činnost byla efektivní. Pracovali jsme pod časovým tlakem a jednání byla často složitá. V mnoha otázkách jsme dosáhli dohody s Radou a Komisí a doufám, že kompromisní řešení, která jsme společně vypracovali, přinesou v konečném důsledku pozitivní výsledek. Výbor pro právní záležitosti měl za úkol navrhnout změny služebního řádu, které budou odpovídat potřebám nové služby a které také zaručí její nezávislost a vysokou úroveň její práce. Myslím si, že pozměňovací návrhy, které byly přijaty včera večer na schůzi Výboru pro právní záležitosti, takové záruky poskytují, přestože osobně je nepovažuji za úplně uspokojivé, zejména v jedné věci. Myslím si, že otázka zeměpisné vyváženosti, která je tak často zdůrazňována, by byla mohla být vyřešena mnohem lépe. Samozřejmě, že vítám prohlášení vysoké představitelky Unie, že bude věnovat zvláštní pozornost zajištění zastoupení občanů ze všech členských států v personálním obsazení služby a také vítám ustanovení, na jehož základě bude v roce 2013 předložena zpráva, v níž bude vysoká představitelka Unie informovat o práci služby.
<P>
Vychází se z předpokladu, že diplomacie Unie bude mít evropský charakter, a je pravda, že občanství jejích zaměstnanců by nemělo hrát zvláštní roli. Ale to, odkud pocházíme a jaké máme kořeny, utváří náš světový názor a to má významný vliv na naše vnímání světa kolem nás. Je skutečností, že v Unii doposud existují členské státy, které jsou nedostatečně zastoupeny ve všech institucích. Pokud má být Evropa ve své rozmanitosti jednotná, je nezbytné dát Evropě příležitost, aby mohla tuto rozmanitost náležitě pěstovat a vyjadřovat. To bylo také jádrem našich diskuzí o zeměpisné vyváženosti a nikoli, jak se někteří lidé mylně domnívají a nesprávně chápou, zajištění pevných kvót pro členské státy. Děkuji zpravodajům za dobrou spolupráci a paní Ashtonové přeji, aby se jí dařilo dobře využít výstupy naší činnosti v její práci.
<SPEAKER ID="045" NAME="Hannes Swoboda" LANGUAGE="DE">
Vážený pane předsedající, nejprve bych rád upřímně poděkoval zpravodajům za vynikající práci, kterou odvedli, a za kompromisní řešení, jichž bylo dosaženo. Samozřejmě, že ne každý je ještě spokojen a také chápu určité znepokojení, zejména v otázce zeměpisné vyváženosti. Mohu však pana Saryusze-Wolského ubezpečit, že my všichni - nejenom noví členové této sněmovny - musíme zajistit lepší zeměpisnou vyváženost a že my všichni - nejenom ženy - musíme zajistit zdravou vyváženost zastoupení žen a mužů. To je nezbytné a já beru tyto sliby vážně. Budeme zcela určitě usilovat o prosazení těchto cílů.
<P>
Prvořadým cílem je otázka zajištění společné služby nejvyšší kvality pro Evropskou unii. Nevidím v tom žádný rozpor. Naopak, vše je třeba převést na společného jmenovatele, protože teď je čas jednat; právě teď je také čas prokázat naše odhodlání zajistit působnost Evropské unie na mezinárodní úrovni. V Íránu již vysoká představitelka Unie převzala vedoucí roli a je velice důležité, abychom zde dosáhli dobrých výsledků. Na Středním východě je pro nás důležité nejenom poskytovat finanční prostředky, ale také se přímo angažovat, a měli bychom to dělat pro věc samotnou, nejenom pro pouhou prestiž. Pokud jde o Rusko, musíme zajistit, abychom docílili pragmatického vztahu, ovšem takového, který je založený na určitých hodnotách, zejména v zájmu našich společných sousedů. Se Spojenými státy musíme jednat jako rovný s rovným. Pokud existují problémy, musíme je také řešit otevřeně tak, abychom se mohli postavit bok po boku Spojeným státům v boji proti terorismu a při korigování dopadů globalizace. Čína je nově vznikající velmocí a naším cílem není jejímu vzestupu bránit, ale ohrazujeme se proti určité formě nacionalismu, která s sebou nese jistou míru agresivity, zejména v tomto regionu v Asii. Chceme Čínu více zapojit do mezinárodního společenství, včetně mezinárodních institucí.
<P>
Pro vysokou představitelku Unie je to také bezesporu jeden z nejdůležitějších problémů, jež je třeba řešit, zejména zajistit, abychom v těchto nových mezinárodních multilaterálních institucích dosáhli také vhodné nové úpravy vztahů a nového rozdělení vlivu a pravomocí, které by Evropskou unii neomezovaly, ale naopak akceptovaly skutečnost, že existují také noví globální hráči. Toto vše jsou nesmírně náročné úkoly pro diplomatickou službu, pro jejichž plnění vysoká představitelka Unie potřebuje naši plnou podporu. Belgické předsednictví - jinými slovy vy, pane Chastele, - právě přislíbilo, že vysoké představitelce také poskytne náležitou podporu. To je pozitivní slib a slova blahopřání jsou jistě také potěšující, ale doufám, že ministři zahraničí také uznávají skutečnost, že nemá smysl podněcovat spory jednoho členského státu s druhým, ale že je zde pouze jedna možnost: ministři zahraničí, vysoká představitelka Unie a my v tomto parlamentu musíme být schopni ve vzájemné součinnosti fungovat jako silný zástupce Evropy vůči vnějšímu světu.
<SPEAKER ID="047" NAME="Cecilia Wikström" LANGUAGE="SV">
Především bych chtěla všem poděkovat, protože celou naši práci na této velice důležité věci prostoupil vynikající duch spolupráce.
<P>
Baronka Ashtonová před sebou v tomto okamžiku, kdy má být zřízena naše společná Evropská služba pro vnější činnost, jistě nemá snadný úkol. Ovšem společně s Radou a Komisí Parlament položil základy efektivní zastupující organizace, která bude schopna reálně zastupovat Evropu a evropské hodnoty a zájmy v celém světě.
<P>
Silnou stránkou EU je rozmanitost. Evropskou unii tvoří lidé z odlišného prostředí, s odlišnými dovednostmi a zkušenostmi. Vytvořením Služby pro vnější činnost, která využívá odborných znalostí mužů i žen přijatých ze všech našich členských států, využíváme také nejsilnější stránky a nejlepší zdroje Evropy. Zároveň musí být naprosto nade vší pochybnost, že právě dovednosti a kvalifikace mají rozhodující význam, pokud se jedná o jmenování do funkcí v nové Službě pro vnější činnost.
<P>
Evropský parlament má pěkné motto: jednotná v rozmanitosti. Jsou to slova, která s sebou nesou povinnosti a mají hluboký význam. Doufám, že pod vedením baronky Ashtonové se Služba pro vnější činnost rozvine ve skutečnou evropskou službu, která bude zastupovat občany ze všech našich členských států, ženy i muže. Ti, kdo mají působit v naší společné Službě pro vnější činnost, musejí být jednoznačně vyškoleni tak, aby zastupovali celou Unii. Z celého srdce přeji baronce Ashtonové úspěch v této důležité práci.
<SPEAKER ID="049" NAME="Franziska Katharina Brantner">
jménem skupiny Verts/ALE. - Vážený pane předsedající, ráda bych poblahopřála všem, kteří byli do této věci zapojeni, k tomu, čeho jsme dosáhli a kde dnes jsme. Zachovali jsme metodu a priority rozvoje Společenství. Posílili jsme demokratickou kontrolu, zejména po linii společné zahraniční a bezpečnostní politiky. Položili jsme základ službě otevřené začleňování založené na rovném postavení a na esprit de corps (soudržnosti). Děkuji vám, paní Ashtonová, za to, že jste se v rámci svých aktivních kroků zmínila o opatřeních v oblasti odborného vzdělávání v souvislosti s aspektem rovného postavení žen a mužů a zeměpisné vyváženosti. Chci poděkovat všem v této sněmovně, paní Ashtonové a předsednictví.
<P>
Vytvořili jsme ale skutečně moderní službu, která je něčím více než jen úhrnem 28 vnitrostátních diplomatických služeb? Jaká je přidaná hodnota Evropské služby pro vnější činnost?
<P>
Myslím si, že celý proces je doposud stále otevřený. V prvé řadě bude vyžadovat efektivní koordinaci napříč jednotlivými oblastmi politiky. Pořád ještě si přeji, aby byly zavedeny struktury k dosažení tohoto cíle.
<P>
Za druhé, musíme zlepšit postupy řešení krizí a předcházení konfliktům. To může být přidaná hodnota vytvořená Evropskou unií. Ta bude záviset na zavedení "vhodné struktury" a na způsobu, jímž budeme využívat nově zřízené funkce a funkce vytvořené synergiemi napříč Radou a Komisí. Jestliže uvažujeme tímto směrem, potřebujeme opravdu více zástupců velvyslanců? Nebo snad spíše bude vaším úkolem, paní Ashtonová, poslat SMS zprávu? Žijeme v 21. století. Role bývalých diplomatů náleží do 19. století. Neměli bychom vést rozpravu o tom, zda tyto lidi opravdu potřebujeme a na co je potřebujeme?
<P>
Doufám, že váš plán zřízení diplomatické služby a vaše priority pro její personální obsazování budou odrážet přislíbenou hierarchii těchto priorit a přispějí k tomu, že tato služba skutečně přinese přidanou hodnotu - cosi, čím každá vnitrostátní diplomatická služba nedisponuje a co nemůže nabídnout. Pro nás existují dvě priority: předcházení konfliktům a civilní operace pro řešení krizí. Například vytvoření mediačního útvaru.
<P>
Pokud jde o lidská práva, chceme, aby nová služba byla v této oblasti silná, s kapacitou na nejvyšší úrovni. Rovné postavení žen a mužů nekončí prioritami v oblasti personálního obsazování. Jde také o systematické přihlížení k rovnému postavení žen a mužů a přisouzení velké míry důležitosti misím a pověřením. V tomto ohledu si myslím, že by bylo užitečné mít k dispozici přehled a přezkum stávajících misí společné bezpečnostní a obranné politiky, které byly uskutečněny, abychom se mohli poučit z minulosti pro budoucnost vaší služby, paní Ashtonová. Myslím si, že to pro nás pro všechny bude krok směrem vpřed.
<P>
Přeji každému hodně štěstí a jsem připravena k opětovné budoucí konstruktivní spolupráci.
<SPEAKER ID="051" NAME="Zbigniew Ziobro" LANGUAGE="PL">
Unie je svazkem 27 států a tato skutečnost by se měla odrážet ve struktuře instituce, která má Evropskou unii zastupovat ve vnějších vztazích. Nesmíme vytvářet dojem, že některé země nejsou při vytváření nové služby respektovány. Tato služba by měla odrážet kulturní bohatství a odlišné národní tradice v Evropě, včetně oblasti diplomacie. Proto skupina poslanců Evropského parlamentu, včetně mě, připravila pozměňovací návrh, který počítá se zavedením faktoru zeměpisné vyváženosti. V situaci, kdy se zjistí, že uchazeči vybraní ve výběrových řízeních mají obdobnou úroveň odborné způsobilosti, rozhodujícím faktorem pro jejich jmenování by mělo být zeměpisné kritérium. Nejde tedy o nepružné řešení, které by automaticky předepisovalo zeměpisná kritéria tohoto typu při přijímání pracovníků pro budoucí službu, ale o flexibilní opatření s pomocnou funkcí. Přijetí tohoto ustanovení zmírní současné disproporce a umožní nám zajistit včas větší reprezentativnost. Chtěl bych zdůraznit, že toto řešení zachovává ústřední význam kritéria odborné způsobilosti, které je tak důležité pro ty, kteří tato opatření navrhli.
<SPEAKER ID="053" NAME="Willy Meyer">
jménem skupiny GUE/NGL. - (ES) Vážený pane předsedající vzhledem k tomu, že toto je dnes první projev poslance z mé skupiny, dovolte mi, prosím, abych v úvodu vyjádřil jménem skupiny konfederace Evropské sjednocené levice a Severské zelené levice, že podporujeme francouzské dělníky, kteří vstoupili do generální stávky proti opatřením prezidenta Sarkozyho s negativním dopadem na sociální oblast.
<P>
Oněmi důvody, na něž poukázal pan předseda ve svém úvodním projevu vysvětlujícím zpoždění představitelů Rady, jsou blokády. Blokád je celá řada a probíhá generální stávka, která, jak naše skupina doufá, bude velkým úspěchem a povede k tomu, že v celé Evropě bude zjednána náprava ve věci těchto politik zaměřených proti sociálním jistotám.
<P>
Děkuji svým kolegům poslancům za práci, kterou odvedli, ale chtěl bych je informovat, že naše skupina se zítra bohužel zdrží hlasování. Nebudeme hlasovat proti návrhu, ale nebudeme moci hlasovat ani pro jeho přijetí, protože jsme přesvědčeni, že jeho výsledná podoba bohužel neodpovídá našim původním záměrům. Šlo nám o prosazení komplexní kontroly Služby pro vnější činnost vykonávané touto sněmovnou. Pochopitelně, že nebylo možné měnit její strukturu, protože to nebylo předmětem jednání Sněmovny a pro nás tato struktura, která přejímá odpovědnost za bezpečnost a vnější politiku, není přesvědčivá.
<P>
Vybojovali jsme velice důležitý demokratický zápas ve vnitrostátních parlamentech - alespoň v tom mém - v oblasti bezpečnosti, abychom měli úplnou kontrolu, tak aby dokonce i jakékoli rozmístění vojska v zahraničí muselo podléhat komplexní parlamentní kontrole.
<P>
Do této míry kontroly máme tedy hodně daleko, a proto nebudeme zítra hlasovat pro přijetí návrhu. V každém případě bych vám rád na závěr poděkoval za práci, kterou jste v této věci odvedli.
<SPEAKER ID="055" NAME="Fiorello Provera" LANGUAGE="IT">
Vážený pane předsedající, dámy a pánové, jestliže definujeme strukturu nové diplomatické služby, nesmíme opakovat chyby minulosti, ale měli bychom se snažit navrhnout racionalizovaný, nízkonákladový a především efektivní orgán. Nástroj ve službách evropské politiky - a já zdůrazňuji atribut "evropský" - nesmí vybírat své zaměstnance na základě jejich zeměpisného původu nebo pohlaví, ale podle jejich kvality.
<P>
Souhlasím s tím, že by členské státy měly být zastoupeny ve struktuře nové služby a že by bylo vhodné, aby byly hojně zastoupeny ženy. Žádné z těchto kritérií však nemůže být upřednostňováno před kritériem zásluh a vynikajících odborných kvalit. Místo toho musíme zajistit striktně rovný přístup k těmto funkcím pro každého, bez diskriminace.
<P>
Pokud jde o odborné vzdělávání, existují místa jako je European University Institute (Evropský univerzitní institut) ve Florencii, která mají příslušnou odbornost, jež je předpokladem k poskytování vynikajícího odborného vzdělávání. Myslím si proto, že myšlenka vytvoření Evropské diplomatické akademie z ničeho by byla nevhodná a nákladná.
<SPEAKER ID="057" NAME="Angelika Werthmann" AFFILIATION="NI">
(DE) Vážený pane předsedající, dámy a pánové, máme-li být schopni zastupovat zájmy evropských států na mezinárodní scéně efektivnějším způsobem, je třeba prodiskutovat činnosti zahraniční politiky předem a následně o nich vnější svět informovat jedním hlasem. Prostřednictvím Evropské služby pro vnější činnost se nyní snažíme zasadit nástroje zahraniční politiky Unie do soudržného rámce. Zdroje, které již máme k dispozici, jsou sdruženy a jsou doplňovány o zdroje nové, aby byla jejich skladba úplná.
<P>
Jak je uvedeno ve zprávě našich kolegů poslanců, vzhledem k tomu, že tato struktura je nová, je třeba uplatňovat náročná ustanovení týkající se transparentnosti a rozpočtové a finanční odpovědnosti. Potřebujeme mít k dispozici podrobný přehled úkolů a pracovníků zaměstnaných v ESVČ.
<P>
Má-li se rozpočtová nezávislost Evropského parlamentu vztahovat také na ESVČ, musí být tato služba začleněna do struktury Komise a Evropskému parlamentu, jako rozpočtovému orgánu, musí být poskytnuty veškeré informace, které mu umožní účinnou kontrolu účetnictví ESVČ. Absolutorium, jež má být uděleno Radě, spadá i nadále do naší agendy.
<P>
ESVČ je oprávněna nést svůj název pouze v případě, že v ní budou rovnoměrně zastoupeny všechny členské státy. Na druhé straně musí být samozřejmě prioritou kvalifikace uchazečů. Tím se dostávám k podílu zastoupení žen. Na můj vkus je příliš nízký a vyzývám k tomu, aby do těchto pozic byly obsazeny kvalifikované ženy. Určitě je lze najít.
<SPEAKER ID="059" NAME="Elmar Brok" AFFILIATION="PPE">
(DE) Vážený pane předsedající, vážená baronko Ashtonová, vážený pane komisaři, dámy a pánové, Franku Sinatrovi se říkalo "Hlas". Čím by ale byl bez big bandu? Vy, baronko Ashtonová, jste nyní hlasem Evropy a díky Službě pro vnější činnost získáváte také skvělý orchestr. Doufám, že tento orchestr využijete k tomu, abyste zviditelnila hlas Evropy a chránila naše zájmy. Vzhledem k tomu, že prvořadou prioritou Evropy je zajistit mír v Evropě, dalším důležitým úkolem z hlediska mezinárodních výzev - od energetické bezpečnosti až po boj s terorismem, globalizaci a mnoho dalších úkolů - je starat se o zájmy Evropy ve světě. Vy a tato služba budete v tomto ohledu hrát zvláštní roli. Pokrok, jehož dosáhneme v zájmu našich občanů, proto bude velice silně záviset na vaší činnosti a na činnosti vašeho orchestru.
<P>
V tomto procesu se nám podařilo zlepšit úroveň spolupráce a kontroly Parlamentu a rovněž jeho práva na informace, včetně rozpočtové oblasti. Podařilo se nám zabezpečit zachování komunitárního charakteru politik Společenství, které naplňují charakteristiky těchto politik, a také zajistit, aby více než 60 % zaměstnanců služby byli úředníci Společenství. Jsem si jistý, že na rozdíl od Rady se nám podařilo zavést lepší zeměpisnou vyváženost a rovné zastoupení žen a mužů. Vlády tento krok neudělaly; suplovali jsme jejich práci. Kromě toho, jestliže to je nyní právně závazné a v roce 2013 musí být proveden také přezkum, pak tato sněmovna dosáhla vynikajícího výsledku - solidního kompromisu mezi příslušnými institucemi.
<P>
Musíme rovněž dodržovat požadavky spojené s tímto nástrojem. Učiníme tak s nezbytnou flexibilitou, ale vyvineme také tlak, který zajistí, abyste vy, baronko Ashtonová, mohla úspěšně plnit svůj úkol. Budete v tom mít naši podporu, ale můžete si být také jista, že budeme reagovat kriticky, pokud s vámi nebudeme v něčem souhlasit, protože jsem přesvědčen, že v této záležitosti můžeme být zajedno pouze v případě, že tento postoj zajistí našim občanům perspektivní budoucnost.
<SPEAKER ID="061" NAME="Adrian Severin" AFFILIATION="S&amp;D">
Vážený pane předsedající, úspěšně sjednocená Evropa se nikdy nestane skutečností bez prozíravé vize, jakým způsobem je třeba prosazovat naše společné zájmy mimo hranice Unie na globální úrovni.
<P>
Takovou vizi si nelze představit v dlouhodobém horizontu bez ambiciózní, odpovědné, efektivní a "komunitární" Služby pro vnější činnost. Tato služba nebude efektivně fungovat, pokud její zaměstnanci nebudou přijímáni podle svých zásluh.
<P>
Věřím, že většina z nás se na těchto zásadách shodne. Problém ale spočívá v detailech. A právě tyhle detaily přispěly k tomu, že zpráva, která měla být původně technická, se stala podnětem k vypjaté politické diskuzi, která hrozí hlubokým názorovým rozkolem mezi námi.
<P>
Neexistuje žádný zásadní rozpor mezi "komunitárním" přístupem a mezivládním přístupem, mezi zásluhami nebo kvótami, mezi starými a novými členskými státy. Vítězství "komunitárního" přístupu ovšem vyžaduje, aby každý občan každého členského státu pociťoval, že je vůči němu uplatňován rovný přístup podle jeho zásluh.
<P>
Vítězství kritéria zásluh je třeba ověřit z hlediska vyváženosti výsledků výběru zaměstnanců, neboť jsem přesvědčen o tom, že Bůh rozděloval sklony ke konání záslužných činů i ke hříchu vyváženým způsobem mužům i ženám, starým i mladým, malým i velkým, slabým i mocným, lidem ze západu i z východu atd.
<P>
Jádrem věci je to, že někteří občané naší Unie - zejména z řad nových členů, ale nikoli výhradně z jejich řad - se cítí být diskriminováni. I v případě, že by neměli pravdu, měli bychom k jejich způsobu vnímání situace přistupovat s úctou a s péčí, protože naše jednota je svrchovaně důležitá.
<P>
Zpochybňována nejsou kritéria, ale nedostatečnost záruk, že tato kritéria budou náležitě zdokonalována a že bude v případě zjevné nevyváženosti zjednána náprava.
<P>
Mohu jenom doufat, že vysoká představitelka Unie napraví nevyváženosti v tomto procesu, které zřejmě vyvolaly zmíněné pochybnosti, a doufám také, že budoucí Evropská diplomatická akademie nebo podobný orgán nám pomůže vytvořit sbor evropských diplomatů, kteří budou kompetentní a loajální vůči našim společným zájmům a vůči evropským orgánům.
<SPEAKER ID="063" NAME="Gerben-Jan Gerbrandy" AFFILIATION="ALDE">
(NL) Vážený pane předsedající, v této rozpravě, která se zaměřuje především na dohled nad Evropskou službou pro vnější činnost (ESVČ) a na její organizaci, nesmíme ztratit ze zřetele všeobecný zájem spojený s touto službou - jenž má, konec konců, velký význam. Zřízení této služby by mohlo znamenat jeden z největších posunů směrem ke skutečné právoplatné evropské zahraniční politice.
<P>
Dokonce i v mé vlastní zemi, která, jak se obávám, se stále více obrací do sebe, se v nové koaliční vládě projevují známky předávání úkolů této nově zřízené ESVČ. Je pravda, že se to doposud týkalo pouze konzulárních úkolů, ale jsem přesvědčen, že brzy si příslušní činitelé uvědomí, že i jiné diplomatické úkoly by byly nejlépe řešeny na evropské úrovni.
<P>
Pane předsedající, dnes se zaměřujeme zejména na finanční a organizační stránku ESVČ a to je důležitý aspekt. Dokud nebude zavedena dostatečná transparentnost a finanční odpovědnost, nebude tato služba plně funkční. Velice mě proto těší, že bylo dosaženo dohody mezi orgány a její reálného naplňování. Tato dohoda byla ohrožena vzhledem k tomu, že Parlament předkládal velice podrobné požadavky. My, Skupina Aliance liberálů a demokratů pro Evropu, jsme do jisté míry těmto požadavkům oponovali.
<P>
Rád bych však poblahopřál zpravodajům. Bylo dosaženo kvalitního souboru legislativních opatření, který se bude těšit plné podpoře mé skupiny. Především doufám, že po zítřejším hlasování tento soubor legislativních opatření umožní velice rychlé uvedení služby do chodu.
<SPEAKER ID="065" NAME="Charles Tannock" AFFILIATION="ECR">
Vážený pane předsedající, struktura hybridní ESVČ sui generis již byla charakterizována v mnohých rozpravách, ale vysoká představitelka Unie paní Ashtonová si zaslouží určité uznání za dosažení konsenzu umožňujícího pokrok v této věci v době, kdy byli vedoucí evropští političtí činitelé zaneprázdněni krizí v eurozóně. Britští konzervativci se postavili proti vytvoření této služby v obavě, že naruší privilegium Británie uplatňovat nezávislou zahraniční politiku. Nyní, když se tato služba stala politickou realitou, budeme s ní konstruktivně spolupracovat, abychom zajistili skutečné prosazování a ochranu britských zájmů.
<P>
Jednou z cest k tomuto cíli je lobbování za obsazení funkcí v této službě britskými úředníky EU a britskými diplomaty z Ministerstva zahraničí, neboť Spojené království je překvapivě nedostatečně zastoupeno v orgánech EU. Přestože v nové službě by mělo být odpovídajícím způsobem zastoupeno 27 členských států EU, musí být budována především na základě zásluh.
<P>
A konečně, členské státy provádějí výrazné škrty ve veřejných výdajích. EU musí citlivě reagovat na potřebu úsporných opatření, zejména pokud jde o rozpočet ESVČ. Je nezbytná rozpočtová neutralita, pokud si má Evropská služba pro vnější činnost získat a udržet důvěru a podporu všech evropských občanů.
<SPEAKER ID="067" NAME="Jiří Maštálka" AFFILIATION="GUE/NGL">
(CS) Formující se Evropská služba pro vnější činnost představuje zcela nový nástroj institucionalizace zahraniční politiky Evropské unie. V současné chvíli vidím dva základní problémy, které s tímto procesem souvisejí.
<P>
Především je zřejmé, že zahraniční a bezpečnostní politika zůstává součástí suvenerity členských států. Při rozhodování o principiálních otázkách stále platí právo veta, což znamená, že v případě zásadních rozhodnutí, jako byla intervence v Iráku či oddělení Kosova, žádná zahraniční politika Unie neexistovala. Vytvářená zahraniční služba bude tedy do značné míry zajišťovat neúplnou agendu a v případě zásadních politických rozhodnutí bude pouze sekundovat rozhodnutím jednotlivých států, či dokonce mlčet.
<P>
Jablkem sváru zůstává složení diplomatické služby a dostupné informace naznačují, že role nových členských států se v případě výběru do tohoto sboru, mírně řečeno, podceňuje.
<SPEAKER ID="069" NAME="Marta Andreasen" AFFILIATION="EFD">
Vážený pane předsedající, přestože myšlenka zřízení Evropské služby pro vnější činnost nebyla v Evropě nikdy skutečně vítána, byrokratickému aparátu EU se podařilo přesvědčit občany o její užitečnosti díky argumentu, že bude rozpočtově neutrální.
<P>
Nyní si uvědomujeme, že rozpočtově neutrální není a že bude stát o 34 milionů EUR více než původně plánovaných 441 milionů EUR. A tento rozdíl vychází najevo ještě předtím, než je služba plně funkční.
<P>
Zpráva o finančním nařízení požaduje, aby hlavní účetní Komise a interní auditor Komise vykonávali tyto funkce i pro ESVČ, přestože v Madridu bylo dohodnuto, že ESVČ bude samostatná instituce s vlastními řídícími pracovníky pro oblast financí a auditu. Nesvědčí to zrovna o závaznosti červnových dohod z Madridu. V otázce struktury ESVČ se dnes utápíme v moři chaosu.
<P>
Provádění tohoto nového prvku Lisabonské smlouvy se jeví jako pěkně hanebné, ale musím říci, že mě to nepřekvapuje. Jako vždycky však náklady na tato "efektivní" opatření ponese daňový poplatník.
<SPEAKER ID="071" NAME="Lucas Hartong" AFFILIATION="NI">
(NL) Vážený pane předsedající, jaký je to smutný - či dokonce tragický - den. Diskutujeme tu o financování nové Evropské služby pro vnější činnost (ESVČ) baronky Ashtonové. Nizozemci nikdy nedostali příležitost vyjádřit své stanovisko k Lisabonské smlouvě, a nyní je nám vnucována tato ESVČ, která spolkne miliony. Je to urážka demokracie.
<P>
ESVČ nás bude jen ve zbývající části tohoto roku stát miliony EUR navíc, a v novém roce tomu nebude jinak. Politické hobby eurokracie může být hodně nákladné, a přitom nám nic nepřinese. Chtěli bychom dát naprosto jednoznačně najevo, že nizozemská Strana svobody (PVV) nikdy za žádných okolností nepodpoří toto monstrum ze sklepení Evropské unie. Říkáme "ne" ESVČ, "ne" evropskému superstátu a "ano" skutečné svobodě a demokracii, jež realizují samy suverénní členské státy.
<SPEAKER ID="073" NAME="Jan Kozłowski" AFFILIATION="PPE">
(PL) Dámy a pánové, jestliže diskutujeme o struktuře Evropské služby pro vnější činnost, nesmíme se vyhýbat otázce zachovávání správné zeměpisné vyváženosti při personálním obsazování služby, ani tuto otázku opomíjet. V současné době je počet zaměstnanců ze zemí "staré" patnáctky výrazně a neúměrně vyšší než počet zaměstnanců z nových členských států. Uvedu některá čísla: před posledními jmenováními uchazečů ze 115 velvyslanců pouze dva byli ze zemí, které přistoupily k Unii od roku 2004. Z 29 velvyslanců, kteří byli jmenováni v nedávné době, jsou pouze čtyři z nových členských států.
<P>
Nesmíme dovolit, aby se takový způsob disproporčního personálního obsazování stal ve fungování budoucí Služby pro vnější činnost pravidlem. Bez náležitého zeměpisného zastoupení nejsme schopni vytvořit podmínky pro zřízení silné Služby pro vnější činnost, která by vyvíjela efektivní činnost v zájmu každého z nás. Na takovou službu také nebudeme moci být hrdí v tom smyslu, v jakém se vyjádřila vysoká představitelka Unie, lady Ashtonová. Jsem rovněž přesvědčen, že uplatňování přechodného období, v jehož průběhu se neúměrně nízké zastoupení nových členských států bude postupně zvyšovat, nám umožní efektivní a účinný přechod k situaci, kdy dosáhneme našeho cíle, jímž je prosazování statutu Evropské unie jako klíčového hráče na mezinárodní scéně.
<SPEAKER ID="075" NAME="Kristian Vigenin" AFFILIATION="S&amp;D">
(BG) Dnešní zasedání je posledním zasedáním našeho parlamentu, v jehož průběhu můžeme prodiskutovat strukturu, financování a celkový provozní rámec Evropské služby pro vnější činnost. Od zítřka, kdy máme přijmout konečná rozhodnutí, budeme očekávat skutečné výsledky. Jsem samozřejmě pevně přesvědčen, i v kontextu dnešní rozpravy, že Evropský parlament bude evropským orgánem, který bude nové službě pomáhat, podporovat ji a předávat jí své podněty tak, aby byla skutečně efektivní a úspěšně se zasazovala o aktivnější, viditelnější roli Evropské unie na mezinárodní scéně.
<P>
Evropská služba pro vnější činnost je de facto zřejmě nejzjevnějším výsledkem Lisabonské smlouvy. Všichni z nás, kdo smlouvu podporovali, mají zájem na tom, aby tato služba byla také úspěšným projektem.
<P>
Dovolte mi poznamenat, lady Ashtonová, že jste převzala silně nevyvážený úřad a jak se bohužel ukázalo, stala jste se hlavním terčem kritiky. Na začátku roku, což je okamžik, od kterého jste ve funkci vysoké představitelky Unie a místopředsedkyně Komise, měly nové členské státy pouze jednoho vedoucího delegace v Evropské unii.
<P>
Kategoricky odmítám názor, že vzniká jakýkoli rozpor mezi kritérii kvalifikace a zeměpisné vyváženosti. Naopak, věřím, že zeměpisná vyváženost jde ruku v ruce s vyšší kvalifikací. Proto také doufám, že váš závazek bude od tohoto okamžiku naplňován v praxi.
<SPEAKER ID="077" NAME="Alexander Graf Lambsdorff" AFFILIATION="ALDE">
(DE) Vážený pane předsedající, Evropská služba pro vnější činnost je jedním z nejdůležitějších rozhodnutí v Lisabonské smlouvě. Za pouhých šest týdnů již baronka Ashtonová nebude v prvé řadě ministrem odpovědným za zřízení ministerstva zahraničí Evropské unie; místo toho bude ministrem zahraničí pro Evropu a to je jistě pozitivní. Tuto funkci začnete vykonávat 1. prosince a přejeme vám v tomto ohledu hodně úspěchů.
<P>
Vedli jsme mnoho rozprav a dokázali jsme prosadit řadu věcí. Byl to plodný politický zápas. Nedostatečnou demokratičnost v souvislosti s původním pojetím společné zahraniční a bezpečnostní politiky se podařilo odstranit, byla zavedena větší míra odpovědnosti a zlepšila se také úroveň veřejné rozpravy. Bude zavedena přísnější rozpočtová kontrola, byly vytvořeny předpoklady pro skutečně týmového ducha a diplomaté z členských států mohou, pokud si to přejí, setrvat v Evropské službě pro vnější činnost. Nebudou uplatňovány žádné zeměpisné kvóty - občas byste mohli nabýt dojmu, že je to zde ten nejdůležitější problém, ale zcela určité tomu tak není. Z kvót by mělo značný prospěch zejména Německo, ale i přesto jsem proti tomu. Bude zajištěna společná forma odborného vzdělávání. Jsem přesvědčen, že byly vytvořeny předpoklady pro úspěšnou ESVČ.
<P>
Jinými slovy, Evropský parlament je téměř spokojen. Byli bychom spokojeni stoprocentně, kdybyste nyní využili této příležitosti a skutečně zavedli vhodnou strukturu pro předcházení konfliktům a pro řešení krizí, v souladu s její přislíbenou podobou. Docílili bychom tak evropské přidané hodnoty od samého počátku.
<SPEAKER ID="079" NAME="Mirosław Piotrowski" AFFILIATION="ECR">
(PL) Jsme rozčarováni z toho, že návrhy většiny členů Výboru pro zahraniční věci týkající se vyváženého zeměpisného zastoupení při personálním obsazování Služby pro vnější činnost Unie se setkávají se závažnými problémy či přímo s rezolutním odporem. Projevují se také potíže při navrhování zásad pro přijímání pracovníků pro diplomatické kanceláře Unie. Zásada solidarity a rovnoměrného zastoupení, jíž se Unie dlouhou dobu řídila, nesmí být zastíněna sobectvím některých velkých členských států. Rozdělení pozic v diplomatických kancelářích je v rukou paní Ashtonové, která je dnes přítomna a která jmenuje jednotlivé zaměstnance výhradně podle vlastního uvážení. Z více než 100 diplomatických kanceláří v celém světě získal šestý největší členský stát Evropské unie, Polsko, pouze dvě. Měli bychom si tedy klást otázku, na základě jakých kritérií se paní komisařka rozhodovala, když jmenování rozdělovala tímto způsobem. Rád bych každého upozornil na to, že o struktuře rozpočtu vyčleněného na utváření diplomatické služby Unie ve skutečnosti rozhoduje naše sněmovna.
<SPEAKER ID="081" NAME="Raffaele Baldassarre" AFFILIATION="PPE">
(IT) Vážený pane předsedající, po přijetí rozhodnutí Rady, jímž je zřizována organizace a jsou zaváděna pravidla fungování Evropské služby pro vnější činnost, jsme dnes vyzýváni k tomu, abychom toto rozhodnutí uvedli v platnost změnou finančního nařízení a služebního řádu úředníků Unie.
<P>
V tomto ohledu bych se rád zaměřil na aspekt zprávy, kvůli němuž jsme byli nuceni vést složitá jednání: problém zeměpisné vyváženosti ve složení evropského diplomatického sboru. Někteří poslanci by ve skutečnosti upřednostňovali jiná kritéria pro výběr zaměstnanců, a to na základě země původu a občanství. Tyto návrhy nebyly prosazeny vzhledem k přijetí vyvážených kompromisních pozměňovacích návrhů, které dokázaly vzít v úvahu faktor zeměpisné vyváženosti a vyváženého zastoupení žen a mužů, aniž byla zavedena kritéria výběru na základě země původu uchazeče. Varianta stanovení kvót podle jednotlivých zemí by ve skutečnosti nebyla vhodným nebo žádoucím řešením.
<P>
Po více než 50 letech evropské integrace je nyní utvářen první skutečný diplomatický sbor Unie. Musí být pro něj vytvořeny takové předpoklady, aby měl možnost rozvíjet společnou zahraniční politiku a sloužit zájmům Unie na mezinárodní scéně. Má-li být tento úkol úspěšně splněn, je maximálně důležité, aby jeho zaměstnanci zastupovali Unii a nikoli členské státy, jejichž občany jsou nebo jejichž diplomaty byli. To je linie, kterou Výbor pro právní záležitosti zaujal včera při přijetí zprávy poslance Rapkaye, a to je také linie, která, jak doufám, bude i nadále zastávána při hlasování v plénu.
<SPEAKER ID="083" NAME="Zoran Thaler" AFFILIATION="S&amp;D">
(SL) Potřebujeme silnou Evropskou unii, Evropskou unii všech 27 členských států, nejenom její menšinu. Přejeme Evropské službě pro vnější činnost (ESVČ) hodně úspěchů. Potřebujeme to my, občané Evropy, Evropská unie i celý svět.
<P>
Jak zajistíme, aby se ESVČ stala službou pro všechny občany Evropské unie? Jak zajistíme její efektivnost a úspěšnost, a požadavek, aby její personál byli ti nejlepší z nejlepších v Evropě? Pouze tehdy, pokud budou do jejích řad přijímáni diplomaté všech, opakuji všech, národností Evropské unie.
<P>
Síla a jednota Evropské unie není ničím ohrožována více než situací, kdy by EU byla v zásadě zastupována občany pouze šesti národností. Dvě třetiny současné služby, již převzala paní Ashtonová, tvoří diplomaté z pouhých šesti zemí. A co zbývajících 21 států? Co nové členské státy?
<P>
S politováním tedy musím konstatovat, že ustanovení přijatá Výborem pro zahraniční věci a Rozpočtovým výborem neschválíme, neboť tím se zasadíme o nápravu nejhoršího příkladu nevyváženosti nejméně za dobu deseti let, opakuji, deseti let.
<P>
Potřebujeme silnou Evropskou unii všech 27 členských států.
<SPEAKER ID="085" NAME="Marek Siwiec" AFFILIATION="S&amp;D">
(PL) Dnes se uzavírá absolutně výjimečný postup - postup zřízení nové evropské instituce. Zastupuji nové členské státy a fascinovaně jsem pozoroval, jaká je podstata integrace v praxi, jak se různé orgány navzájem přetahují a jak se konečně zrodilo cosi, jehož účelem je sjednotit prostřednictvím společné zahraniční politiky to, co Evropská unie tolik postrádá. Ukázalo se, že to je možné a Parlament byl součástí tohoto procesu. Jsme velice hrdí, že jsme se na tom aktivně podíleli. Nová služba je službou celé Evropské unie, nikoli pouze jednoho orgánu.
<P>
Tato integrace však byla kromě toho také integrací nových zemí se starými. Řekněme si to otevřeně - výsledek této zkoušky je relativně dobrý. Pokud dnes přetrvávají určité otázky a pochybnosti, je to proto, že komisařka a místopředsedkyně Komise musí zajistit, aby všechna rozhodnutí týkající se přijímání nových pracovníků byla transparentní a aby z nich bylo zjevné, že do funkcí byli jmenováni ti nejlepší lidé. Potom se nebudu zasazovat o rovnost zeměpisného zastoupení, neboť pro mě je rovné zastoupení znalostí a kvalifikace mnohem důležitější než rovnost zeměpisného zastoupení, ale vy, paní Ashtonová, musíte prokázat, že tomu tak skutečně je.
<P>
(Předsedající řečníka přerušila)
<SPEAKER ID="087" NAME="Monika Flašíková Beňová" AFFILIATION="S&amp;D">
(SK) Hovoříme zde dnes o projektu, který je unikátní; hovoříme o naší společné evropské zahraniční službě.
<P>
Musím říci, že každý z aktérů měl své hranice, za které nebyl ochoten jít, a přesto se zpravodajům podařilo připravit kompromis, který je přijatelný pro všechny, a věřím, že Evropský parlament ho zítra podpoří. Trochu mě mrzí, že většina vystupujících se věnovala jen jednomu tématu, a to zeměpisnému a etnickému zastoupení, a málokdo se zmínil o filozofii a myšlence, ze které tento projekt vychází. Evropská unie, dámy a pánové, ztrácí své geopolitické postavení a právě společná zahraniční služba je krok, který může vrátit Evropskou unii mezi hlavní velmoci.
<P>
Pevně věřím, že si baronka Ashtonová vybere tým, který bude skutečně dobře reprezentovat nejenom celou evropskou sedmadvacítku, ale bude hlavně reprezentovat Evropskou unii jako náš společný projekt.
<SPEAKER ID="089" NAME="Elisabeth Köstinger" AFFILIATION="PPE">
(DE) Vážená paní předsedající, Evropská služba pro vnější činnost převezme v budoucnosti hlavní roli ve společné zahraniční a bezpečnostní politice Evropské unie. Má-li v této roli obstát, je potřeba stanovit jasná pravidla, která umožní ESVČ dělat svou práci bez problémů a efektivně. Ráda bych zdůraznila zejména záruku sledování finančních transakcí ESVČ, tedy téma, které bylo srozumitelně vysvětleno ve zprávě poslankyně Gräßlové a poslance Rivelliniho. Klíčovými prvky jsou v této souvislosti především výroční prohlášení o věrohodnosti a zprávy o činnosti, které mají být předloženy Parlamentu a také pravomoc absolutoria Evropského parlamentu. Vítám také přístup, který činí členské státy odpovědnými za případné finanční nesrovnalosti spáchané příslušnými pracovníky z jednotlivých členských států. Tato zpráva má mou plnou podporu a představuje důležitý krok správným směrem.
<SPEAKER ID="091" NAME="Richard Howitt" AFFILIATION="S&amp;D">
Vážená paní předsedající, v úvodu bych chtěl dnes pogratulovat vysoké představitelce Unie za potvrzení dlouholeté parlamentní tradice přecházení mezi jednotlivými stranami. Většina politiků, kteří to učiní, v konečném důsledku ztrácí přátele, ale jsem si jist, že ona je naopak dnes získala.
<P>
I nadále se najdou někteří lidé v této sněmovně, kteří počítali minuty, jež jste strávila na jedné nebo druhé straně, aby vás obvinili z předpojatosti a samozřejmě, že i já mám své vlastní otázky týkající se této nové služby.
<P>
Chci, aby řešení krizí bylo v plném rozsahu začleněno do návrhu, chci, aby bylo systematicky přihlíženo k otázce lidských práv a aby tato otázka byla vázána na obchodní aspekty, a mám také pochopení pro to, co říká mnoho našich kolegů z východní Evropy, ale mám absolutní důvěru v to, že utváříte tuto službu plně v duchu smlouvy? Mám důvěru, že budete i nadále sbližovat všechny nejrůznější zájmy Evropské unie a hovořit za ně? Mám absolutní důvěru ve vaše celoživotní odhodlání prosazovat zásady rovnosti a rovnoměrného zastoupení?
<P>
Ano, mám, a bude ji mít i tento parlament při svém zítřejším hlasování.
<SPEAKER ID="092" NAME="Ivo Vajgl" AFFILIATION="ALDE">
(SL) Nalezení kompromisu ve vztahu k finančním základům Evropské služby pro vnější činnost (ESVČ) bylo stejně složité jako Evropa sama.
<P>
Koordinace zájmů v každé situaci bude náročným úkolem, protože každý z nás je jiný a odlišná je i naše historie. Skutečností ovšem zůstává, že inteligence, zkušenost, moudrost a dobrá vůle jsou zcela nepochybně v celé Evropě rozloženy rovnoměrně, a to je základ, který nás ve skutečnosti spojuje a který nám otevírá budoucnost.
<P>
Myslím si, že by bylo velice pozitivní, kdybychom v budoucnosti věnovali stejnou míru pozornosti zahraniční politice, to jest roli Evropy v zahraniční politice na globální úrovni, jakou jsme doposud věnovali finančním otázkám.
<P>
Tato služba nebude utvářet zahraniční politiku; zahraniční politiku bude utvářet paní Ashtonová v součinnosti s jiným aktéry, mezi nimiž, a to vás mohu ujistit, je Parlament hlavní zúčastněnou stranou. Přeji vám samozřejmě hodně úspěchů ve vaší práci.
<SPEAKER ID="094" NAME="Franziska Keller" AFFILIATION="Verts/ALE">
Vážená paní předsedající, chci se vrátit zpět k otázce přidané hodnoty, kterou může vytvořit Služba pro vnější činnost. Myslím si, že jednou z přidaných hodnot, kterou může či dokonce musí realizovat, je soudržnost politiky, k níž se paní Ashtonová zavázala.
<P>
Tato priorita se musí promítat v personální politice a zejména v oblasti odborného vzdělávání a také v oblasti rozvoje obecně, v oblasti lidských práv a předcházení konfliktům. Citlivosti pro tyto záležitosti nelze dosáhnout proklamacemi, vyžaduje spíše systematickou angažovanost a důkladné odborné vzdělávání. Takový přístup očekáváme od 1. prosince.
<SPEAKER ID="096" NAME="Jaroslav Paška" AFFILIATION="EFD">
(SK) Evropská služba pro vnější činnost postupně rozvíjí svou práci. Dnes diskutujeme o finančním zabezpečení její činnosti.
<P>
V této souvislosti je třeba, vážená paní vysoká představitelko Evropské unie pro společnou bezpečnostní a zahraniční politiku, si uvědomit, že finanční zdroje na financování práce všech institucí Evropské unie poskytují jednotlivé členské státy Evropské unie. I Evropská služba pro vnější činnost bude v konečném důsledku žít jen z peněz 27 členských států Evropské unie, a tuto skutečnost si musíte, baronko Ashtonová, dobře uvědomit.
<P>
Přestože při výběru diplomatů do této služby požadujeme především odbornost, kvalitu a zkušenosti, nemůžeme úplně vynechat i princip vyváženého zeměpisného zastoupení jednotlivých členských států. Nemít zastoupení ve významných vnějších činnostech Evropské unie může v dotčených zemích totiž vyvolat pocit nespravedlivosti či křivdy. Proto vás, vážená paní vysoká představitelko, prosím o citlivý přístup při výběru diplomatů.
<SPEAKER ID="098" NAME="Francisco Sosa Wagner" AFFILIATION="NI">
(ES) Vážená paní předsedající, všichni se shodneme na tom, že Služba pro vnější činnost je historickou příležitostí pro evropskou integraci. Potřebujeme ji ale nahlížet z širšího hlediska, neboť není vhodná doba pro vnitřní spory o tom, které zdroje mají být v krátkodobém časovém horizontu převáděny nebo drženy, či na střety mezi různými evropskými institucemi.
<P>
Místo toho potřebujeme získat celkovou představu o tom, jaká by Evropská unie měla být ve světě; jinými slovy, potřebujeme udělat přesný opak toho, co se stalo před několika dny při udělení Nobelovy ceny, kdy z Evropy zaznělo příliš mnoho hlasů, z nichž ne všechny byly statečné. Chtěl bych poukázat na to, že jednou z výjimek byl předseda této sněmovny pan Buzek, který reagoval skvělým a chvályhodným prohlášením.
<SPEAKER ID="100" NAME="Catherine Ashton">
vysoká představitelka Unie pro zahraniční věci a bezpečnostní politiku/místopředsedkyně Komise. - Vážená paní předsedající, velice stručně z druhé strany sněmovny - a doufám, že jsem zde seděla ten správný počet minut - ještě jednou bych ráda moc poděkovala váženým poslancům za rozpravu, kterou jsem si vyslechla s velkým zájmem.
<P>
Odnáším si vjem silných emocí týkajících se zeměpisné vyváženosti a vyváženého zastoupení žen a mužů v kontextu služby, která má být skutečně evropská a jejíž členové budou jmenováni podle zásluh.
<P>
Odnáším si vědomí požadavku zvýšení kvality našeho řešení krizí a náležitého promítnutí tohoto aspektu do Evropské služby.
<P>
Odnáším si s sebou to, co jsem charakterizovala jako "stříbrnou nit" lidských práv, která musí procházet vším, co ve službě děláme; a odnáším si také připomenutí hospodářských podmínek, v jejichž kontextu tuto službu sestavuji, a přání vážených poslanců, aby vznikla efektivní služba, která bude využívat zdroje náležitě a efektivně.
<P>
Především, po završení mnohaměsíčním procesu, si odtud odnáším přání této sněmovny, aby tato služba vznikla, aby odrážela potřeby voličů, které zastupujete a aby byla službou, jež jim bude dobře sloužit. Slibuji vám, že se budu snažit uplatňovat tyto představy ve všech činnostech této služby a promítat je do těchto činností.
<SPEAKER ID="102" NAME="Janusz Lewandowski">
člen Komise. - Vážená paní předsedající, chtěl bych jen krátce reagovat na projev paní Andreasenové - která zde již není přítomna - k zásadě rozpočtové neutrality.
<P>
Doufáme, že v dlouhodobějším horizontu tato zásada bude prosazena, společně s úsporami ve vnitrostátních diplomatických službách, v Komisi a v Radě a s týmž interním auditorem a účetním pro Komisi a pro Službu pro vnější činnost. Je to prozatímní dobré řešení, které má být do roku 2013 revidováno a finanční nařízení revizi neprejudikuje. S ohledem na to, že doufám, že zítřejší hlasování bude pozitivní, se zdržím dalších připomínek.
<SPEAKER ID="104" NAME="Maroš Šefčovič">
místopředseda Komise. - Vážená paní předsedající, já bych rovněž rád poděkoval váženým poslancům za jejich podporu, za nesmírně pozitivní atmosféru v průběhu této rozpravy a je také velice důležité poděkovat Radě za její významný vklad do celého procesu. Myslím si, že tato pozitivní atmosféra nás výrazně přiblížila zítřejšímu historickému rozhodnutí.
<P>
Dovolte mi tedy, abych vyjádřil ještě jednou svou vděčnost zpravodajům a zástupcům Parlamentu, protože jim vděčíme za pozitivní atmosféru dnešního dopoledne. Rád bych využil této příležitosti k tomu, abych popřál Cathy a její nové službě hodně štěstí a úspěchů a nám všem silnou, soudržnou a koordinovanou zahraniční politiku Evropské unie, protože jsme si jistý, že s Cathy a ESVČ Evropská unie dále zvýší svůj vliv na globální záležitosti.
<P>
Na závěr mi dovolte zopakovat, že Komise je od začátku připravena úzce spolupracovat a těžit z optimálních synergií, jichž mohou naše instituce a členské státy společně dosáhnout.
<SPEAKER ID="106" NAME="Bernhard Rapkay" LANGUAGE="DE">
Vážená paní předsedající, po mém projevu na začátku této rozpravy mám skutečně pouze dvě další poznámky. Za prvé, a toto vyjádření vděku jsem si úmyslně ponechal na konec rozpravy, bych rád poděkoval všem stínovým zpravodajům za jejich přátelskou a konstruktivní spolupráci. Je prostě jednodušší vyjednávat, když víte, že vás vaši kolegové podporují. Z tohoto důvodu tato jednání nepatřila k nejsložitějším.
<P>
Moje druhá připomínka se ale týká faktu, který chci zopakovat ve vztahu k problému, který se opakovaně stával ústředním bodem naší rozpravy, a to otázky zeměpisné vyváženosti. Paní Neynsky to již řekla za mě, když uvedla, že kompromis vůbec nic o dané věci nevypovídá. Navrhl bych prostě, aby si tento text tiše a klidně přečetla, jakmile jej schválíme. Přečtěte text! Přečtení textu bude poučné. Uvidíte, že kompromisní řešení zcela nesporně obsahuje prohlášení - a skutečně velice přísná, právně závazná prohlášení - v této věci. Všechny vaše obavy by tím měly být ve skutečnosti rozptýleny.
<SPEAKER ID="108" NAME="Roberto Gualtieri" LANGUAGE="IT">
Vážená paní předsedající, dámy a pánové, myslím si, že opravdový pocit uspokojení, který vyplynul z této rozpravy, dokládá, že poslanci si byli vědomi, jak náročný, avšak důležitý je úkol, s nímž jsme byli konfrontováni. Otázka, jak sjednotit funkce spojené s různými politikami a podléhající různým rozhodovacím postupům, aby byla vnější činnost Evropské unie konzistentnější, aniž by byla ohrožena komunitární povaha určitých politik a zároveň byly využity vstupy orgánů působících v oblasti společné bezpečnostní a obranné politiky, nepředstavovala pouze problém evropského práva nebo vědních disciplín týkajících se veřejné správy či zkoušku kompetenčních vztahů mezi institucemi. Byl to nezbytný předpoklad, pokud jsme měli poskytnout vysoké představitelce Unie nástroj, který by mohl zvýšit potenciál Evropy na světové scéně, posílit její roli civilizované mocnosti a umožnit nám jednat efektivněji na Středním východě, v Africkém rohu, na Kavkazu nebo na Balkáně.
<P>
Myslím si, že jsme se této výzvy zhostili skvěle a náš pocit uspokojení je zcela oprávněný. Vysoká představitelka Unie se bude, jak věřím, při výkonu svých povinností těšit podpoře Parlamentu, která bude doprovázena vysokými nároky.
<SPEAKER ID="109" NAME="Předsedající">
Rozprava je ukončena.
<P>
Hlasování se bude konat ve středu 20. října ve 12:30.
<P>
Písemné projevy (článek 149 jednacího řádu)
<SPEAKER ID="995" NAME="Sebastian Valentin Bodu" LANGUAGE="RO">
Toto hlasování jenom podtrhuje skutečnost, že mezi členskými státy neexistuje rovnost a v rámci žádné politické skupiny neexistuje solidarita. Po schválení pozměňovacího návrhu předloženého Skupinou progresivní aliance socialistů a demokratů v Evropském parlamentu, který zavede "zásluhy" jako kritérium výběru vedoucích delegací EU (diplomatů, kteří budou zastupovat Evropskou unii ve třetích zemích), jakmile jej Evropská služba pro vnější věci socialistky Catherine Ashtonové uvede do praxe, budeme svědky toho, že Rumunsko a další nové členské státy odejdou s prázdnou. Jsem zklamaný, že ani v této situaci jsme nedokázali dosáhnout konsensu mezi rumunskými poslanci Evropského parlamentu, který by prosazoval zájmy Rumunska. Očekával bych, že Adrian Severin jako bývalý ministr zahraničí (přestože tuto funkci vykonával pouze několik měsíců) bude podporovat zavedení určitých jednoznačných kritérií týkajících se přidělování funkcí vedoucích delegací (počet obyvatel, počet křesel v Evropském parlamentu a váha hlasů v Radě), místo vysoce subjektivního a vágního kritéria na základě "zásluh". Zejména proto, že pokud je mi známo, inteligence je v celé EU rozložena rovnoměrně a není tomu tak, že by všichni chytřejší lidé byli soustředěni na západě a na východě zbyli pouze idioti. Pokud jde o diplomacii, Rumunsko má zástupce, kteří si zaslouží převzít funkce vedoucích delegací.
<SPEAKER ID="994" NAME="Vasilica Viorica Dăncilă" LANGUAGE="RO">
Evropská služba pro vnější činnost musí přispět ke splnění svého cíle stanoveného v Lisabonské smlouvě - účinného a konzistentního provádění vnějších činnosti EU.
<P>
Současný postup výběru zaměstnanců je zdlouhavý a složitý, pracovní pozice jsou obsazovány postupně, dokud není dosaženo počtu zaměstnanců potřebných k tomu, aby byla služba plně funkční. Řada nových členských států EU, zejména poslední dva, které přistoupily k Unii v poslední vlně rozšiřování, je nedostatečně zastoupena v oblasti zahraničních vztahů v rámci generálního ředitelství RELEX. Lady Ashtonová již vyjádřila své přání, aby ESVČ byla tvořena nejlepšími úředníky vybranými na základě odborných kritérií a nikoli podle zemí původu. Dovolte, abychom připomněli lady Ashtonové, že všechny členské státy EU požívají stejná práva, a proto musí být ve strukturách nové evropské diplomatické služby dostatečně zastoupeny, a to jak v její centrále v Bruselu, tak i v delegacích EU. Apelujeme proto na lady Ashtonovou, aby měla na zřeteli, že Evropská unie má 27 členských států. Musejí mít možnost přispívat prostřednictvím svých zástupců v ESVČ k dosažení cílů zahraniční politiky EU a k zajištění důvěryhodnosti této instituce v očích všech evropských občanů.
<SPEAKER ID="993" NAME="Lidia Joanna Geringer de Oedenberg" LANGUAGE="PL">
Zpráva poslance Rapkaye o změnách služebního řádu v souvislosti se zřízením Evropské služby pro vnější činnost, ESVČ, je velice důležitý dokument na cestě k vytvoření zahraniční politiky Unie. V několika dnech před přijetím zprávy se záležitost zeměpisné vyváženosti stala jablkem sváru. Kolegové poslanci z takzvaných starých zemí prosazovali názor, že diplomatický sbor EU, který je právě zřizován, by měl přijímat ty nejlepší z nejlepších, a že proces jejich přijímání by měl být založen výhradně na kritériích znalostí a zkušeností uchazečů (pouze na základě zásluh), zatímco my, jako poslanci z takzvaných nových zemí, jsme poukazovali na skutečnost, že v našich zemích také nechybějí vynikající odborníci, ale že jakkoli uplynulo šest let od přistoupení k EU, 10 nových zemí je stále výrazně nedostatečně zastoupeno ve strukturách Unie. Například podíl Poláků v generálním ředitelství Evropské komise pro vnější vztahy, které bude začleněno do ESVČ, činí pouze 2 %. Pojem zeměpisné vyváženosti ve znění navrženém zpravodajem podle mého názoru není dostatečně jasný a nemůže být považován za jasný právní základ pro přijetí opatření k nápravě této nevyváženosti. Z tohoto důvodu bohužel nemohu podpořit tuto zprávu, přestože, kromě této otázky, obsahuje mnoho cenných návrhů.
<SPEAKER ID="992" NAME="Tunne Kelam" AFFILIATION="PPE">
písemně. - Evropský parlament využil své nové pravomoci tvořivým a odpovědným způsobem tím, že zavedl do struktury Evropské služby pro vnější činnost nové rovnováhy. Nemělo by se jednat o rovnováhy Evropy včerejška, ale o rovnováhy rozšířené EU, které se promítají v pozměňovacím návrhu 7. Jsem spokojený s tím, že vysoká představitelka Unie přijala většinu návrhů Parlamentu, včetně zásady parlamentního dohledu. Je maximálně důležité, aby faktor zeměpisné vyváženosti byl řešen komplexně a právně závazným způsobem, což znamená, aby v případě závažných problémů byl právně vymahatelný. Nejsme soupeři Komise, ale její spojenci a můžeme uspět pouze ve vzájemném partnerství. Pokud jde o náplň činnosti, zdůraznil bych budoucí odpovědnost delegací EU při sledování situace v oblasti lidských práv v dané zemi, včetně pravidelných kontaktů s držiteli cen Andreje Sacharova a kandidáty na tuto cenu. Je v našem společném zájmu učinit ESVČ v roce 2011 funkční. Těšíme se na zprávu vysoké představitelky Unie pro Evropský parlament o realizaci její činnosti za dva roky a jsme připraveni provést potřebné úpravy.
<SPEAKER ID="991" NAME="Krzysztof Lisek" LANGUAGE="PL">
Vážená paní předsedající, dámy a pánové, doufám, že vhodně vypracované předpisy týkající se Evropské služby pro vnější činnost zajistí její efektivní a produktivní fungování. Vybudování takto složitého subjektu, který řeší zásadní a stále významnější oblast pravomocí Evropské unie, je úkolem, který má v dnešní globální realitě nemalý význam. Je svrchovaně důležité zajistit, aby práce služby sloužila k posílení pozice Evropy. Za tímto účelem musíme zajistit, aby do jejích řad byli přijímáni lidé s mimořádnými kvalifikačními předpoklady, s příslušnými dovednostmi a zkušenostmi, tak, aby se na realizaci zahraniční politiky Evropské unie mohli podílet zástupci všech členských států. Vítám skutečnost, že zpráva poslance Rapkaye zohledňuje otázky, jako je podpora rovných příležitostí pro nedostatečně zastoupené ženy v určitých funkčních skupinách a zeměpisná vyváženost při přijímání zaměstnanců Evropské služby pro vnější činnost. Dobře organizovaná služba, která bude zaměstnávat přední odborníky ze všech členských států, vytvoří příležitost k posílení významu Evropské unie a k plnému využití jejího potenciálu na mezinárodní scéně.
<SPEAKER ID="990" NAME="Petru Constantin Luhan" LANGUAGE="RO">
Jsme v konečné fázi procesu přijímání rozhodnutí, která umožní zahájení činnosti Evropské služby pro vnější činnost. Podporuji kompromis ve věci služebního řádu a finančního nařízení, který umožní vysoké představitelce Unie uvést tuto službu v prosinci do chodu.
<P>
Touto podporou ale nevystavuji vysoké představitelce Unie automaticky bianco šek. Vysoká představitelka musí splnit svůj závazek, který byl již opakovaně deklarován při mnoha příležitostech, a to zajistit, aby byly v Evropské službě pro vnější činnost rovnoměrně zastoupeny členské státy, jako je Rumunsko, které jsou v současné době nedostatečně zastoupeny ve strukturách institucí Komise a Rady pro oblast zahraničních věcí, které budou převedeny pod ESVČ. Nejde přitom o výkon vnitrostátní kontroly nad ESVČ, ale o zájem zahrnout faktor zeměpisné vyváženosti do kritérií pro přijímání pracovníků do služby. Toto kritérium a odborná způsobilost se navzájem nevylučují.
<SPEAKER ID="989" NAME="Andreas Mölzer" LANGUAGE="DE">
Francii momentálně ochromují masové protesty a stávky v reakci na tvrdá úsporná opatření. Pokud dojde zároveň k nárůstu již tak dost rozbujelé státní správy, jak tomu bylo v Řecku, a k rozšiřování vládních úřadů bez ohledu na potřebu záchranných souborů opatření, lidé v Evropě tím budou zcela oprávněně znechuceni. EU se doposud vždy chlubila tím, že má štíhlou strukturu správních úřadů - což samozřejmě není pravda, vezmeme-li v úvahu jednotlivé subjekty. Padesát generálních ředitelů s královskou gáží 17 000 EUR měsíčně pro počátečních 30 zaměstnanců, 73 povýšení do funkce ředitele - mohli bychom snadno nabýt dojmu, že se jedná o samoobsluhu. Je samozřejmě důležité, aby zaměstnanec ESVČ měl tu správnou kvalifikaci. V tomto ohledu například kvóty stanovující poměr mužů a žen neslouží žádnému užitečnému účelu. Ale jak praví úsloví, "koho chleba jíš, toho píseň zpívej", tak jistě nestojí za to dotknout se těch, kdo poskytují čisté příspěvky. Odmítnutí rozšířit používání němčiny jako pracovního jazyka v ESVČ také vyvolalo určité diplomatické spory. Není dobrý nápad je dále prohlubovat. ESVČ bude muset zajistit, aby EU již nebyla pouhým přívěskem Spojených států, protože doposud jsme Američanům dovolovali zasahovat do citlivých záležitostí EU, jako je nucené rozšiřování Unie o Turecko, a v důsledku toho jsme opomíjeli důležité partnery, jako je Rusko. Světový řád již neurčují pouze tyto velmoci; existují také nově vznikající velmoci, jako Čína. Tuto skutečnost nesmíme přehlížet.
<SPEAKER ID="988" NAME="Kristiina Ojuland" AFFILIATION="ALDE">
písemně. - Jsem ráda, že mohu uvítat po zevrubných a složitých rozpravách zřízení Evropské služby pro vnější činnost. Jedná se o dlouho očekávané opatření směřující k upevnění postavení Evropské unie jako kompetentního globálního aktéra. Jsem ale poněkud zklamána tím, že ačkoli jmenování do funkcí v ESVČ budou realizována prostřednictvím důkladného výběrového řízení na základě zásluh a se zřetelem k vyváženému zastoupení žen a mužů a zeměpisné vyváženosti, přesto nezaručuje proporcionální zastoupení občanů všech členských států. Je třeba poznamenat, že ačkoli budou soustředěny lidské zdroje z Komise, Rady a z členských států, a to třetina z každé z těchto institucí, některé členské státy jsou doposud v Komisi a v Radě nedostatečně zastoupeny, což může mít za následek výslednou nevyváženost ve službě. Plně souhlasím s tím, že službu by měli tvořit kompetentní odborníci, ale jsem si také více než jistá, že existují vhodní uchazeči - ženy i muži, ze všech členských států. Skutečnost, že Evropská unie je rovnostářskou organizací 27 členských států by se měla jasně projevit ve složení Evropské služby pro vnější činnost, abychom naše hodnoty uváděli do praxe.
<SPEAKER ID="987" NAME="Ioan Mircea Paşcu" AFFILIATION="S&amp;D">
písemně. - Dnes jsme projednali konečné kroky při vytvoření ESVČ a zítra se o nich bude hlasovat. Probíhala tvrdá jednání mezi třemi pilíři Unie: Radou, Komisí a Parlamentem, takže každý z těchto orgánů, přestože nebyl úplně spokojen, dokázal zajistit své hlavní zájmy. V průběhu celého procesu byl samozřejmě kladen důraz na zastoupení jednotlivých členských států v procesu personálního obsazování. Celé věci nepomohla ani skutečnost, že bez ohledu na probíhající jednání týkající se stanovení pravidel pro personální obsazování tento proces pokračoval se stejnou intenzitou dál, a v důsledku toho pouze některé země prosadily své zástupce do funkcí, o které se ucházely.
<P>
Myslím si ale, že hlavní problém nové služby spočívá spíše v její podstatě než v jejím složení: pokud chceme, aby členové ESVČ byli skutečnými Evropany, musíme jim nabídnout skutečně evropskou zahraniční politiku, kterou by mohli realizovat. V tomto ohledu multipolární struktura mezinárodního systému i současná krize představují závažné překážky, jež je třeba energicky řešit. Jinak bude ESVČ sledovat pouze národní cíle jednotlivých členů.
<SPEAKER ID="986" NAME="Georgios Stavrakakis" LANGUAGE="EL">
Evropský parlament doposud prokazoval, že jednoznačně podporuje zřízení Evropské služby pro vnější činnost i rychlé zahájení její činnosti. Myslím si, že kompromis, který byl dosažen s Radou ve věci práv Parlamentu, je uspokojivým kompromisním řešením pro všechny zúčastněné. Má nepochybně smysl a musíme získat zprávy o činnosti od vedoucích delegací při slyšení před příslušným parlamentním výborem v průběhu postupu výměny informací s Radou. ESVČ potřebuje také téhož interního auditora a schvalující osobu jako Evropská komise pro účely finanční kontroly. A konečně je důležité, aby se členské státy zavázaly k plné podpoře EU ve vynucování jakéhokoli rozpočtového závazku dočasných úředníků a k odsouhlasení zřízení samostatných rozpočtových linií pro výdaje společné zahraniční a bezpečnostní politiky alespoň pro hlavní mise. Jsme přesvědčeni, že dosažený kompromis přispěje maximální měrou k dosažení transparentnější, racionálnější a efektivnější správy výdajů ESVČ v rámci rozpočtu Společenství.
