<CHAPTER ID="016">
Situace na Haiti rok po zemětřesení: humanitární pomoc a obnova (rozprava) 
<SPEAKER ID="596" NAME="Předsedající">
Dříve než začneme pracovat, vás musím bohužel informovat, že dnes při střelbě v Afghánistánu byl jeden italský voják bohužel zabit a druhý těžce zraněn. Rodině oběti, Lucy Sanny, vyjadřujeme soustrast.
<P>
Dalším bodem je prohlášení Komise o situaci na Haiti rok po zemětřesení: humanitární pomoc a obnova.
<SPEAKER ID="597" NAME="Kristalina Georgieva">
členka Komise. - Paní předsedající, dovolte, abych také vyjádřila soustrast obětem a jejich rodinám.
<P>
Před rokem došlo na Haiti k jedné z nejstrašnějších přírodních katastrof v novodobých dějinách, ale tato událost uvedla do pohybu také jednu z největších vln projevů solidarity s postiženými, z jejichž houževnatosti tváří tvář katastrofě a chaosu bychom se všichni mohli učit, co je to odvaha. Rok po této katastrofě bychom rádi vzdali hold všem zesnulým, ale také všem, kdo přežili. Slíbili jsme jim pomoc a své sliby plníme.
<P>
EU je rozhodující složkou celosvětových snah o solidaritu s Haiti. Na humanitární pomoc, a jak za chvíli nastíní pan komisař Piebalgs, také na rozvojovou pomoc na obnovu země, jsme uvolnili všechny dostupné prostředky.
<P>
Na ryze humanitární pomoc EU po zemětřesení slíbila 320 milionů EUR, z nichž Komise loni, v roce 2010, poskytla 130 milionů.
<P>
Tyto prostředky nám prostřednictvím potravinové pomoci, hygienických zařízení a přístřeší umožnily ovlivnit život čtyř milionů Haiťanů. Téměř 1,5 milionu osob jsme poskytli střechu nad hlavou: základ pro to, aby mohly začít znovu žít. Cílem naší pomoci nebylo jen Port-au-Prince, ale také další postižená města - Léogâne a Jacmel. S pomocí jsme se vydali také za 500 000 Haiťany, kteří z Port-au-Prince odešli k příbuzným na venkov, a poskytovali jsme jim potraviny, vodu, lékařskou péči, zprůjezdňovali jsme silnice a finančně jsme podporovali programy finanční odměny.
<P>
Cílem naší současné humanitární pomoci je boj proti choleře, uvolnili jsme 22 milionů EUR na pokrytí nejzákladnějších potřeb v oblasti zdravotní péče, přístupu k dodávkám nezávadné vody a hygieně, informačních kampaní, epidemiologického dozoru a logistiky. Zatím jsme hradili léčbu 158 000 osob, ale 1,5 milionu obyvatel jsme poskytli nezávadnou vodu a 900 000 osob bezpečnější hygienické zázemí, jeden milion Haiťanů jsme poučili o tom, co je cholera, jak se jí nenakazit a jak se léčí, a postiženým obcím jsme rozdali 1,3 milionu mýdel a chlórových tabletek.
<P>
Doufali jsme, že rok po zemětřesení již bude situace lepší, ale není tomu tak. Proto letos, v roce 2011, stanovujeme rozpočet 33 milionů EUR. Jsme připraveni dát více, bude-li to zapotřebí.
<P>
V roce 2011 budou našimi prioritami bydlení, hygiena a zdravotní péče. Budeme nadále řešit špatnou hygienickou situaci, protože je zřejmé, že odtud pochází hrozba šíření a výskytu cholery mezi obyvatelstvem. Budeme také dále pomáhat se zdravotní péčí, ale haitské zdravotnictví je v troskách. Není schopno lidem poskytovat pomoc.
<P>
Při těchto činnostech jsme se opírali o humanitární pracovníky. Chci poděkovat všem, kdo riskovali své životy, aby pomohli obyvatelům Haiti.
<P>
Podporujeme také pana komisaře Piebalgse v tom, že pomoc je zapotřebí propojit s obnovou a rozvojem. Například v těsné součinnosti s naší humanitární pomocí budou určité finanční prostředky z balíčku "B" 9. ERF přiděleny programům v oblasti bydlení. Chci zde zdůraznit, že na situaci na Haiti se díváme komplexně nejen s ohledem na okamžitou pomoc lidem v nouzi, ale také s ohledem na budování základů pro dlouhodobější obnovu.
<SPEAKER ID="598" NAME="Andris Piebalgs">
člen Komise. - Paní předsedající, bojujeme rovněž na frontě obnovy. EU jako celek - tj. Unie a členské státy - z 1,2 miliardy EUR, které slíbila v New Yorku, již zajistila 600 milionů EUR a 330 milionů EUR již vyplatila.
<P>
Původně jakožto součást celkového závazku EU přislíbila Unie 460 milionů EUR, ale nyní považujeme za potřebné tuto částku zvýšit na 522 milionů EUR. Z této přislíbené částky jsme již zajistili 327 milionů EUR. U probíhajících programů jsme prodloužili dobu jejich trvání nebo jsme jim přidělili vyšší finanční prostředky, abychom lépe zohlednili revidované priority. Abychom odpověděli na dodatečné potřeby, zavedli jsme nové programy.
<P>
Výdaje spojené výhradně se slibem činily v roce 2010 74 milionů EUR. Domnívám se, že vzhledem k situaci na Haiti se jedná o dobré číslo. Je zapotřebí si uvědomit, že tamější situace, která byla velmi obtížná již před zemětřesením, se v jeho důsledku stala nesmírně problematickou a později se ještě zkomplikovala kvůli hurikánu Tomas, epidemii cholery a politické nestabilitě. Humanitární pracovníci a techničtí odborníci často pracovali v dosti náročných podmínkách.
<P>
Mezi další faktory, které musíme mít na paměti, patří za prvé to, že střednědobá a dlouhodobá pomoc při obnově se bude realizovat tři až pět let a výdaje jsou rozloženy na celou dobu trvání programu: rok 2010 byl zasvěcen zejména zajištění finančních prostředků a zahájení přípravy projektů včetně nezbytných odborných studií a nabídkových řízení. S konkrétnějšími činnostmi začneme v roce 2011 a domníváme se, že výdaje se letos oproti příslibu zdvojnásobí na 150 milionů EUR.
<P>
Rozvojová pomoc EU se dosud soustředila především na zajištění nezbytných funkcí vlády s cílem pomoci jí vykonávat základní funkce státu, jako jsou například provozování vzdělávacího systému, zdravotnictví a policie nebo schopnost zajistit pracovní síly ve veřejném sektoru. Druhou prioritou bylo okamžité posílení a obnovení strategické infrastruktury a silniční sítě. Třetí prioritou bylo zlepšit připravenost Haiti na živelné pohromy a posílit mechanismy a struktury civilní ochrany.
<P>
Jako cíl jsme si stanovili, že po zemětřesení znovu vybudujeme odolnější Haiti na pevnějších základech. Je jasné, že potřebujeme silnou haitskou vládu a že se musíme zaměřit na priority. Proto se velmi držíme priorit, které nám označila haitská vláda. Skutečně by rádi posílili správu věcí veřejných - s důrazem zejména na rozpočtovou podporu, která by zohlednila omezenou výši vládních příjmů - a chtěli by podstatně investovat do infrastruktury, zvláště do silniční sítě.
<P>
Z čeho si můžeme vzít ponaučení, abychom přispěli ke zlepšení situace? Nuže, měli bychom lépe koordinovat pomoc a posílit spolupráci mezi Komisí a členskými státy. Právě v rámci postupu, který zahrnuje členské státy EU, dokončujeme společný program.
<P>
Máme také dobré zkušenosti se spoluprací se všemi našimi partnery v Dočasné komisi pro obnovu Haiti, což samozřejmě pomáhá urychlit celý proces. Domnívám se však, že musíme soustavně sledovat náš cíl dosáhnout na Haiti stability jak v oblasti pomoci, tak v oblasti demokratického fungování, protože stabilita je jednoznačně nezbytnou podmínkou pro to, aby úsilí EU a celého mezinárodního společenství bylo úspěšné.
<P>
Vážení poslanci, snažíme se dělat, co můžeme, ale je jasné, že můžeme pracovat lépe. Poučili jsme se ze získaných zkušeností: EU v každém případě plní své sliby a svůj závazek. Proto se domnívám, přestože situace, jak ji zachycují média, je z daného úhlu pohledu přesná, že děláme pokroky. Jsem přesvědčen, že v roce 2011 budeme na Haiti svědky zásadních změn - za předpokladu, že tam bude upevněna politická stabilita, protože nestabilita je samozřejmě brzdou našeho úsilí - a toto úsilí zaměříme na obnovu Haiti.
<SPEAKER ID="599" NAME="Michèle Striffler" LANGUAGE="FR">
Paní předsedající, ještě rok po zemětřesení se Haiti nachází ve stavu nouze a úsilí o obnovu svádí boj, aby se odrazilo ode dna. Přičítat to lze strukturálním nedostatkům haitského státu, nedostatku politické vůle haitských orgánů a jejich nezpůsobilosti činit rozhodnutí a absenci podpory ze strany mezinárodního společenství. Pokud haitské orgány nepřijmou určitá zásadní rozhodnutí, například o vyvlastňování, pak tisíce tun suti, která překáží procesu obnovy, nebudou odklizeny.
<P>
Musím pochválit úsilí a práci humanitárních organizací. Bylo dosaženo pokroku a zachránily se miliony lidských životů.
<P>
Humanitární organizace však nemohou nadále vyvažovat nedostatky haitského státu. Evropská unie proto musí udělat vše, co je v jejích silách, aby výrazně podpořila poctivý a transparentní volební proces s cílem zajistit stabilitu a politickou vůli, jež jsou nezbytné pro obnovu. Budoucím haitským orgánům je nutné pomáhat v organizaci jejich institucí směrem k nové rovnováze na všech úrovních a směrem k plně funkční demokracii, a to v průběhu celého procesu obnovy.
<P>
Dále je nezbytné, aby Evropská komise jakožto člen Dočasné komise pro obnovu Haiti a s ohledem na svoji finanční účast zasáhla s cílem urychlit provádění mandátu dočasné komise a učinit opatření pro její fungování.
<P>
Po zemětřesení se mezinárodní společenství rozhodlo provést obnovu Haiti odlišným způsobem, aby se neopakovaly minulé chyby. Je na čase jednou provždy odstranit hluboce zakořeněné příčiny chudoby na Haiti.
<SPEAKER ID="600" NAME="Corina Creţu" LANGUAGE="RO">
Paní předsedající, hodnotíme-li rok po ničivé tragédii na Haiti proces obnovy, pak tento proces, jak jste řekla, nejen nesplnil očekávání tamního obyvatelstva, ale také mezinárodní společenství zůstalo pozadu za svými závazky. Navíc úsilí o obnovu státu, soudě podle nezdarů posledních měsíců, patrně uvázlo na mrtvém bodě. Tato zemětřesením zpustošená země sužovaná epidemií cholery, jejíž původ se připisuje modrým přilbám OSN, se také dostala do vážné politické krize.
<P>
Domnívám se, že v haitské krizi existují tři oblasti, v nichž musíme v následujícím období podniknout kroky. Jinak hrozí, že dosavadní úsilí bude ohroženo. Výsledky vyšetřování příčin epidemie cholery musí být co nejdříve oznámeny, aby utichla nevole místních obyvatel vůči přítomnosti OSN. Za druhé, je zapotřebí vynaložit veškeré úsilí s cílem zabránit prodlužování přechodné doby, která nastane dne 7. února, kdy skončí funkční období prezidenta Prévala. Jediným schůdným demokratickým řešením jsou nové volby pod přísným mezinárodním dohledem. V neposlední řadě jsem toho názoru, že současné hodnocení musí přivodit zásadní změnu v úsilí o obnovu, jež byla ochromována neúčinností, průtahy a protichůdnými zájmy zemí v tomto regionu.
<P>
Nezapomínejme, že z 10 miliard USD přislíbených na konferenci dárců v New Yorku v březnu 2010 bylo dosud vyplaceno pouze 1,2 miliardy USD, z čehož značný podíl tvoří příspěvek Evropské unie. Kromě starosti o řešení problémů milionů Haiťanů přežívajících v nouzových táborech, v nichž nabývá znepokojivých rozměrů chudoba, beznaděj a sexuální násilí, musíme přijít také s dlouhodobou vyhlídkou udržitelných investic na Haiti a s konkrétní podporou budování životaschopných státních struktur.
<SPEAKER ID="601" NAME="Charles Goerens" LANGUAGE="FR">
Paní předsedající, naši dva komisaři přednesli tak kvalitní projevy, že se omezím na dvě poznámky.
<P>
Za prvé, rok po zemětřesení je Haiti ještě převážně v troskách. Věděli jsme, že vzhledem k rozsahu katastrofy se tato země bude potýkat se značnými potížemi. Věděli jsme rovněž, že zemětřesení vedle velkého počtu civilních obětí zasáhlo samotné jádro státu, tak vážný byl ničivý účinek této přírodní katastrofy. Přičteme-li k tomu strukturální problémy a zejména nedostatky v oblasti správy věcí veřejných, je zřejmé, jakým náročným výzvám čelí lidé pracující na místě.
<P>
Kdo především nese zodpovědnost za tuto situaci? I přes polehčující okolnosti je hlavním viníkem sám haitský stát, bez něhož nelze nic udělat. Jinou možností by bylo převzít kontrolu nad zemí do vlastních rukou, což nikdo nechce.
<P>
Za druhé, činnost haitského státu můžeme a skutečně musíme doplňovat. Evropská unie každopádně v tomto směru nelitovala žádného úsilí. Nezůstala pouze u proklamací, ale také v souladu s nimi jednala. V budoucnosti od Evropské unie očekáváme to, že podpora z její strany samozřejmě nebude polevovat, ale zejména je důležité, aby Haiti i přes jeho známé slabiny pomáhala odpoutat se od této závislosti. Uznávám, že to se nemůže stát během několika měsíců.
<SPEAKER ID="602" NAME="Judith Sargentini">
jménem skupiny Verts/ALE. - (NL) Paní předsedající, skutečnou otázkou je, jak obnovíme stát, jenž přestal fungovat? Haiti je nefungujícím státem. Můžeme vůbec mluvit o obnově, když Haiti především nikdy nebylo demokratickým státem? To je úkol, který máme před sebou. Přes veškerou snahu Komise prostě na tuto otázku dosud nemáme odpověď. Epidemie cholery, falšování hlasů v listopadových volbách a zastrašování lidí nám samozřejmě při takzvané obnově země nijak nepomáhají. Skutečnost, že ženy a dívky se nacházely v hrozivém postavení již před zemětřesením, nás vedla k tomu, že se zdráháme připustit, že ženy a dívky jsou ve sběrných táborech oběťmi sexuálního násilí.
<P>
K tomu se ještě Baby Doc vrátil na Haiti a mohl by chtít těžit ze současné tíživé situace občanů, protože se říká, že už nemá peníze. Nemůžeme připustit, aby k tomu na Haiti došlo.
<P>
Během roku, jenž uplynul od katastrofy, naše reakce spočívala v úsilí pomoci Haiťanům, aby se snažili o obnovu země, ale to, s čím jsou skutečně na štíru, je organizační kapacita. Proto jsou stále odkázáni na naléhavou pomoc a musíme směřovat k rozvojové spolupráci. Něco tu někde chybí. I když se nejedná o něco, čeho lze dosáhnout přes noc, měli bychom na tento bod zaměřit své úsilí, protože tato země nebude schopna stavět budovy, pokud v ní nebude existovat demokracie nebo alespoň řádné vedení. Přeji proto komisařům Georgieovové a Piebalgsovi úspěch v tomto úsilí. Přeji vám mnoho zdaru.
<SPEAKER ID="603" NAME="Nirj Deva">
jménem skupiny ECR. - Paní předsedající, je dobře, že znovu diskutujeme o Haiti; nedávno jsme o něm měli rozpravu. Je to důkazem našeho zájmu o haitský lid - haitský li nám evidentně leží více na srdci než haitské vládě.
<P>
Hovoříme o odpovědnosti chránit obyvatelstvo. Hovoříme o odpovědnosti chránit je před masovými vrahy a genocidními diktátory - ale co odpovědnost chránit je před neschopnými a zkorumpovanými vládami, které se nestarají o své vlastní občany? Na Haiti je jeden milion lidí bez domova, 230 000 osob zemřelo a 300 000 osob je zraněných. Avšak odklizeno bylo pouze 5 % trosek a pouze 15 % domů tak či onak zrekonstruováno.
<P>
Nestará-li se haitská vláda o vlastní obyvatelstvo, pak musíme využít pojmu odpovědnosti a chránit obyvatelstvo. Dokud tak neučiníme, je zcela absurdní, abychom po našich vynikajících komisařích žádali, aby stále dokola chodili do Parlamentu a snažili se nám vysvětlit, co mohou nebo nemohou dělat, když schopnost Haiti cokoliv dělat je tak problematická a nestabilní.
<P>
Dojde-li k zemětřesení, první věc, kterou musíte udělat, je odklidit trosky. Abyste mohli odklidit trosky, potřebujete výkonná zvedací zařízení, jeřáby, helikoptéry, buldozery a jejich obsluhu. Pokud nemáte nikoho, kdo by mohl tyto stroje řídit, potom si musíte přivést lidi odjinud, kteří je umí řídit a nechat je tyto stroje řídit. Jenže levicoví poslanci by byli proti tomu, aby vojáci, letectvo nebo námořnictvo kteréhokoliv členského státu přišli s tímto pomoci. Nemůžete očekávat, že lidé z organizací Oxfam, Save the Children a dalších takových budou řídit traktory a odklízet těžké trosky. Musíme odpolitizovat naši diskusi a věcně se zabývat pomocí těmto lidem.
<SPEAKER ID="604" NAME="Jacky Hénin">
jménem skupiny GUE/NGL. - (FR) Paní předsedající ani ne před rokem se Haiti a jeho obyvatelé staly obětí hrozivé katastrofy. Všude byla spoušť a mrtví.
<P>
Vzdejme hold odvaze haitského lidu a celosvětové vlně lidové solidarity s oběťmi. Říkám lidové solidarity, protože v Evropě stejně jako jinde na světě velmi často ti, kdo sami nemají mnoho, bývají nejštědřejší.
<P>
Chtěl bych zde rovněž veřejně poděkovat kubánskému státu a lidu za jejich pomoc při zajišťování účinné pomoci, kterou poskytovaly bez jakýchkoliv postranních úmyslů a s výsledky, jež hovoří samy za sebe. Kubánská zdravotnická brigáda doposud léčila 50 000 případů cholery, umožnila obnovu 76 zdravotních středisek a nemocnic a operovala mnoho Haiťanů. Mnozí odborníci považují kubánskou pomoc za zvláště účinnou. Tento názor je natolik pravdivý, že země jako Norsko chtěla požádat Kubu, aby zasáhla místo něj.
<P>
Evropská unie a Spojené státy by si raději měly vzít za vzor Kubu než se opájet hrou pro sdělovací prostředky, v níž špatně předstírají, že svoji pomoc chápou jako dobročinnost, když ta ve skutečnosti na úkor udržitelné obnovy haitského státu a jeho hospodářství slouží především jejich vlastním ekonomickým a politickým zájmům.
<P>
Vzhledem k tomu, že Francie a Spojené státy nesou historickou odpovědnost za neblahý osud Haiti, je neslušné, aby si osobovaly, že ví, co je pro tuto zemi nejlepší. Vzpomeňme si, že Světovou banku a Mezinárodní měnový fond (MMF) donutila až jedna z nejhorších katastrof přijmout konečně rozhodnutí, že odpustí haitský dluh.
<P>
To, co se právě teď děje na Haiti, ukazuje meze současného způsobu fungování Organizace spojených národů (OSN). Humanitární mise na Haiti ukazuje neschopnost OSN přinášet lidem trvalá řešení. Ba co hůř, ve střednědobé a dlouhodobé perspektivě představuje překážku pro obnovu demokratického státu a hospodářství, jež skutečně odpoví na lidskou potřebu haitského lidu dosahovat rozvoje.
<P>
Mezinárodní společenství na obnovu této země přislíbilo 11,5 miliardy USD. Teď jde ještě o to, co se touto obnovou míní. Kolik z této pomoci se dostalo na místo? Kdo bude rozhodovat o projektech? Budeme svědky toho, že jako v Kosovu budou lidé, kteří se stanou zbytečnými, přihlížet tomu, jak velké nadnárodní společnosti provádějí obnovu jejich země, protože výhradně tyto společnosti mohly uspět v mezinárodních nabídkových řízeních?
<P>
Evropská unie se nesmí podílet na paternalistické nebo neokolonialistické vizi, nýbrž místo toho musí přispět ke vzniku demokratické obrody Haitské republiky, která bude dílem lidu samotného. Haitský lid byl první na světě, jenž se osvobodil z područí francouzského kolonialismu. Kromě válečné spouště ho to stálo ještě více než 20 miliard EUR v dnešní měně na "odškodnění" evropských otrokářských kolonialistů.
<P>
Kvůli zločinům proti lidskosti, jimiž jsou otroctví a kolonialismus, nyní Evropská unie a Francie má vůči Haiti morální, politický a ekonomický dluh. Musíme splatit tento dluh, který je záležitostí naší cti.
<SPEAKER ID="605" NAME="Bastiaan Belder" LANGUAGE="NL">
Paní předsedající, rok po hrozném zemětřesení na Haiti probíhá obnova této země nepříjemně pomalu. Pozvolna se však dosahuje pokroku. Haitský lid velice potřebuje naši pomoc, zvláště nyní, když si svou daň bere epidemie cholery. Měli bychom se zaměřit na zajišťování potravin. Místní zemědělství utrpělo těžkou ránu, v důsledku čehož se země stala příliš závislou na dovozu potravin. Je důležité, že se do obnovy zemědělství a místní infrastruktury investuje velké množství energie a peněz. V tomto ohledu jsou nesmírně důležité mikroúvěry, protože povzbuzují hospodářský růst zezdola. Je Komise téhož názoru?
<P>
Politická situace na Haiti zatím po prvním kole prezidentských voleb zůstává znepokojující. Z hodnotící zprávy Organizace amerických států z minulého týdne je to zřejmé. Jak Komise hodnotí současnou politickou situaci na Haiti a její dopad na obnovu země?
<P>
Na závěr, paní předsedající, minulý týden byla vydána působivá kniha nizozemského novináře o Haiti a v paměti mi od té doby utkvěla jedna fotografie: několik lidí na Haiti odklízí trosky po zemětřesení a na sobě mají trička s nápisem "Haiti pap peri" (Haiti není v posledním tažení). Měli bychom se tím nechat podnítit k tomu, abychom zajistili, že Haiťané opravdu přežijí a že díky naší podpoře budou mít nadějné vyhlídky do budoucnosti.
<SPEAKER ID="606" NAME="Filip Kaczmarek" AFFILIATION="PPE">
(PL) Paní předsedající, Evropská unie na Haiti nezapomněla. Zatím jsme největším zdrojem humanitární pomoci. Nicméně je skličující, že země dosud vězí v hospodářském a politickém chaosu.
<P>
Humanitární pomoc byla Haiti poskytována ve dvou klasických etapách. První fáze měla sloužit k poskytování naléhavé pomoci a měla se soustřeďovat na ty nejpotřebnější. Druhá fáze se měla zaměřit na hospodářskou, sociální a politickou obnovu země. Následkem vzniku epidemie cholery, hurikánu, nestabilní sociální a politické situace a dokonce mezináboženského napětí a konfliktu trvá fáze poskytování humanitární pomoci déle, než se původně čekalo. V důsledku toho nemůžeme postoupit k druhé fázi tak rychle nebo komplexně, jak bychom chtěli.
<P>
Krize na Haiti trvá. Stále je zapotřebí našeho zapojení. Nemůžeme se zříci své odpovědnosti. Jak nám připomněl pan komisař Piebalgs, Evropská komise poskytla polovinu zdrojů, které jsme přislíbili na konferenci dárců v New Yorku. V tomto směru plnění plánů probíhá dobře.
<P>
Cílem usnesení, jež Parlament zítra přijme, je přimět členské státy a Komisi k plnění prohlášení, která jsme učinili. Nezapomínejme, že stovky tisíc lidí dosud žijí v dočasných táborech a více než 3,5 tisíce osob zemřelo na choleru. Od samého začátku jsme zastávali názor, že za obnovu by měli nést odpovědnost sami obyvatelé Haiti. Haitský plán obnovy je založen na decentralizaci a důrazu na místní zemědělství a zajišťování potravin. Respektujeme priority haitského lidu. Ještě jedno doporučení. Musíme posílit naše humanitární úsilí a vím, že paní komisařka na tom již pracuje.
<SPEAKER ID="607" NAME="Kriton Arsenis" AFFILIATION="S&amp;D">
(EL) Paní předsedající, paní komisařko a pane komisaři, Haiti je skutečně ojedinělým případem. To musíme všichni pochopit. Zde se nejedná o humanitární krizi, kdy poskytneme určitou částku a příslušná vláda pak rozhodne o realizaci projektů. Haiti je naprosto nefungující zemí. Jediné, co lze očekávat vzhledem k situaci, v níž se tato země nachází, je nárůst korupce a to, že pro Haiti bude stále obtížnější poradit si s krizí a přijmout nezbytná opatření. Jedná se o zemi, v níž musíme zasahovat důrazněji a trvaleji; často budeme muset hrát aktivnější úlohu než v ostatních případech.
<P>
Pan poslanec Deva zmiňoval, že dosud nebyly odklizeny trosky, aby mohla začít náprava škod. Tyto trosky je nutné odklidit z ulic. To musí být naší hlavní prioritou. Budeme-li postupovat současným tempem, budeme potřebovat dalších pět let. Tuto práci je třeba udělat bezodkladně. V této zemi je zapotřebí udělat tolik práce, že udělá-li se vše pořádně, neměla by zde za normálních okolností být žádná nezaměstnanost.
<P>
Co se týče trosek, zásobování pitnou vodou a potravinami, musíme zasáhnout vskutku proaktivně, aby se tato země mohla postavit na vlastní nohy, aby její občané, kteří den co den musí přemýšlet o tom, jak přežít, mohli myslet také na budoucnost.
<SPEAKER ID="608" NAME="Niccolò Rinaldi" AFFILIATION="ALDE">
(IT) Paní předsedající, paní komisařko a pane komisaři, dámy a pánové, je tomu skutečně tak, že Haiti je ojedinělý případ, jenž nemá obdoby, jelikož výročí katastrof si vždy připomínáme kvůli tomu, abychom uctili památku obětí, poučili se z chyb a příště postupovali lépe, ale v případě Haiti je to jiné, protože není co připomínat - ještě se nic nestalo.
<P>
Neměli bychom říkat rok po zemětřesení, místo toho bychom vlastně měli hovořit o roku plném zemětřesení, protože nejprve došlo k seizmickým otřesům, pak k zemětřesení v souvislosti s chaotickým rozdělováním pomoci, potom po propuknutí epidemie cholery ke zdravotnímu zemětřesení, dále následkem netransparentních voleb, které pravděpodobně nemohly být hůře načasovány, k politickému zemětřesení, a nyní dochází k zemětřesení, které je v některých ohledech také historické, kdy se pod pláštíkem pochybného multimilionářského turisty vrací bývalý diktátor.
<P>
Komise odvádí dobrou práci - opravdu velmi dobrou práci. Loni v červnu jsem s Výborem pro rozvoj navštívil Haiti a viděl jsem, že se tu dělá výborná práce, za což Komisi děkujeme. Nicméně je zapotřebí vytvořit větší míru politické ochrany a posílit úlohu mezinárodního společenství, které musí určit cíle a lhůty a musí přímo dohlížet na provádění obnovy.
<P>
Tyto kroky musí vyvažovat větší zapojení obyvatelstva a místních nevládních organizací, jež jsou často spíše ignorovány. Tedy menší důraz na úlohu haitských politiků a vládních institucí a větší důraz na roli zatím tak křehkého partnerství mezi haitskými občany a mezinárodním společenstvím.
<SPEAKER ID="609" NAME="Michèle Rivasi" AFFILIATION="Verts/ALE">
(FR) Paní předsedající, jakožto účastnice pozorovatelské mise jsem si loni v září na Haiti mohla uvědomit, jakými naléhavými potřebami je nutné se zabývat. Nyní musíme odhlédnout od těchto naléhavých potřeb, abychom se konečně dostali do rozvojové fáze. Zemi, jež nikdy neměla pevné základy ani správu, spíše než obnovovat musíme vybudovat.
<P>
Jedno je jasné, jak zde zaznělo z úst kolegů: má se odklidit 20 milionů tun trosek, ale za rok bylo odstraněno pouhých 5 %, nepatrná část. Touto rychlostí bude trvat odklízení trosek v Port-au-Prince déle než šest let. To je tedy samo o sobě politickým projektem a Komise se na něm musí podílet.
<P>
Další prioritou je správa věcí veřejných a mám radost z toho, že Evropská unie se velkou měrou podílí na rozpočtové podpoře této země. Tuto finanční pomoc musíme posílit, protože se jedná o jediný způsob, jak obnovit kompetence Haiti a jeho obyvatelstva. Jeho současná závislost na nevládních organizacích je zřejmá již na úrovni základních veřejných služeb jako například v oblasti zdravotnictví a vzdělávání. Nesmíme však veškeré veřejné služby delegovat nevládním organizacím.
<P>
Musíme zvýšenou měrou podpořit zejména rychlé uspořádání a provedení voleb, které, jak doufám, by měly nahradit zkorumpovanou politickou třídu. Momentálně oligarchie tvořená údajně 20 rodinami brání veškerému hospodářskému rozvoji, protože má pod kontrolou obchod, ale zároveň nedělá vůbec nic pro rozvoj výrobní kapacity země.
<P>
Za poslední, Haiti musíme poskytnout zdroje, aby se zbavilo závislosti, která ho ochromovala již před zemětřesením. Proto vyzývám evropské orgány, aby určily soudržné priority a poskytovaly vydatnou podporu zřizování veřejných služeb s pevným závazkem ze strany budoucí haitské vlády.
<SPEAKER ID="610" NAME="James Nicholson" AFFILIATION="ECR">
Paní předsedající, měl jsem v září, řekl bych, tu čest spolu s paní poslankyní Rivasiovou vést delegaci ze států AKT na Haiti. Konstatoval jsem tenkrát, že na to, co jsem tam viděl, když jsem tam byl, nejsem vůbec připraven.
<P>
Dnes večer chci říci řadu věcí. Jednou je, že od humanitární pomoci musíme okamžitě přejít k obnově. To je oblast, v níž se problémy nehnuly dopředu. Dnes večer jsem tu slyšel určité velmi hezké věci, ale ty se nebudou moci na Haiti uskutečnit, pokud tam nebude mířit více pomoci.
<P>
Musíme vyvíjet větší tlak na ty, kdo přislíbili pomoc, aby tuto pomoc poskytli, a musíme vyvíjet tlak na obnovu vedenou paní Clintonovou a na OSN, aby postupovaly rychleji. V tom musí být úplně jasno.
<P>
Poslouchal jsem pana komisaře a má naprostou pravdu. Je vskutku zapotřebí politické stability. Doufám a z celého srdce si přeji, abychom této politické stability dosáhli, ale nejsem si jist, že se to podaří.
<P>
Když jsme byli na místě, tak jsem zjistil - chci to zmínit a chci, aby to zaznělo veřejně -, že obyvatelé Haiti jsou velmi hrdí lidé. Jsou to obdivuhodní lidé. Pozorovali jsme spolu s paní poslankyní Rivasiovou, jak v šest hodin ráno vycházejí celí rozzáření ze svých stanů a jejich děti se lesknou čistotou. Jsou to báječní usměvaví lidé a člověk si říkal, kde berou důvod k tomu usmívat se.
<P>
Chtěl bych rovněž veřejně vzdát poctu mnoha lidem z našich nevládních organizací, kteří riskují své životy, a týmu naší Komise, jehož práci jsem ocenil na místě. Poznali jsme je jako výtečné lidi a neměli bychom zapomínat, že dennodenně nasazují své životy, aby pomohli haitskému lidu. Nesmíme zapomínat na Haiťany. Musíme pro ně pracovat a musíme jim pomáhat. Budeme-li se muset kvůli tomu v této sněmovně ještě desetkrát sejít, měli bychom to udělat a pokračovat v tom.
<SPEAKER ID="611" NAME="Cristian Dan Preda" AFFILIATION="PPE">
(RO) Paní předsedající, dne 12. ledna byl haitský stát doslova smeten z povrchu zemského, jak tu řekli již mnozí kolegové. V současné době, rok po strašném zemětřesení, tato země dosud čeká na obnovu. Mezitím se k jejím problémům přidaly epidemie cholery a volby, což vše ještě ztížilo situaci.
<P>
Port-au-Prince je v současnosti ve skutečnosti obrovským uprchlickým táborem. Obyvatelé Haiti přežívají jen díky úsilí humanitárních organizací. Těmto organizacím musíme být opravdu vděční. Jak řekl zvláštní představitel OSN pro tuto zemi, Haiti se stalo republikou nevládních organizací. Jak dlouho však tento stav může trvat? Vidíme, že situace ve zdravotnictví je katastrofální, je naprosto nezbytné provést obnovu vzdělávacího systému, nemluvě o odstraňování následků katastrofy. To vše vyvolává potřebu obnovit haitský stát. Kromě zemětřesení je v současnosti obrovským problémem neexistence institucí a řádné správy věcí veřejných.
<P>
Proto je zapotřebí zaměřit úsilí na obnovu funkcí státu a na budování demokracie na Haiti. Tuto potřebu je nutné jasně vyjádřit velmi přísnými podmínkami pro důvěryhodný a transparentní volební proces, jehož druhé kolo se očekává v únoru.
<P>
Poslední věc, kterou bych chtěl říci, je, že obnova Haiti musí probíhat, mohu-li to tak říci, jinak. Slovem "jinak" myslím, že obnova musí být oproti dřívějšku vyšší kvality, aby se zabránilo opakování podobných katastrof. Slovem "jinak" myslím také, že naše úsilí o obnovu musí rovněž zahrnovat, řekl bych, místní obce. Jsem přesvědčen, že v průběhu obnovy se musíme radit s hlavními zainteresovanými - s obyvateli Haiti.
<SPEAKER ID="612" NAME="Ricardo Cortés Lastra" AFFILIATION="S&amp;D">
(ES) Paní předsedající, paní komisařko a pane komisaři, dámy a pánové, nechci začít hovořit, aniž bych vzdal poctu nevládním organizacím, které působí na místě. Práce, kterou dělají, je chvályhodná a tyto organizace zastupují naše nejlepší hodnoty, nejlepší hodnoty lidstva.
<P>
Od zemětřesení na Haiti uplynul rok a pravděpodobně je na čase zvýšit efektivitu. Máme na stole mnoho problémů, které je zapotřebí naléhavě a bezodkladně řešit. O tom není sporu.
<P>
Prvním problémem je zřejmě vybudování přijatelného systému hygienických zařízení. Jsem přesvědčen, že se jedná o naprostou prioritu, protože tento problém v současnosti ohrožuje na Haiti životy. Až jej vyřešíme, budeme se muset pustit do problému s bydlením a urychleně řešit otázku pozemkových práv.
<P>
Dále potřebujeme legitimní, demokraticky zvolenou vládu, se kterou bude možné jednat. Vím, že situace není lehká, ale je zapotřebí vést tuto legitimní diskusi, abychom urychlili zlepšování situace na Haiti.
<P>
Je tu ještě další důležitý problém, který již zmínili někteří kolegové: trosky, jež jsou samy o sobě velkým politickým problémem. Neměli bychom rovněž opomíjet dívat se směrem do budoucnosti a měli bychom začít vytvářet dlouhodobou vzdělávací strategii. K tomu, co se na Haiti stalo, by pravděpodobně nedošlo, kdyby tam existoval systém veřejného vzdělávání a kdyby se dětem dostalo náležité péče.
<P>
Musíme skoncovat nejen s chudobou, ale také se závislostí.
<SPEAKER ID="613" NAME="Zbigniew Ziobro" AFFILIATION="ECR">
(PL) Paní předsedající, před rokem došlo na Haiti k hrozivé katastrofě, silnému zemětřesení, které zapříčinilo smrt 200 000 osob a způsobilo, že 1 300 000 lidí přišlo o své domovy. Již rok probíhá operace, jejímž cílem je poskytnout pomoc a pomáhat při obnově. Jedná se nepochybně o rozsáhlou a velmi složitou humanitární operaci. Tento ostrov však nepotřebuje jen hmotnou a finanční pomoc, ale také obnovu svých správních orgánů a politické stability, bez níž se nemůže rozvíjet. Navíc nedávná epidemie cholery, která si již vyžádala životy 3 500 osob, stále ohrožuje tisíce lidí. Haitská zkušenost ukazuje, že ani velké množství peněz nepomůže, nejsou-li správně použity. Případ Haiti by pro nás měl být důvodem k zamyšlení a jasně ukazuje, že je zapotřebí vytvořit účinný systém mezinárodní pomoci pro možné budoucí přírodní katastrofy.
<SPEAKER ID="614" NAME="Ria Oomen-Ruijten" AFFILIATION="PPE">
(NL) Paní předsedající, paní komisařko, pane komisaři, dámy a pánové, když myslím na Haiti, myslím na občany této země, ale myslím rovněž na evropské občany, kteří obyvatelům Haiti poskytli neuvěřitelně velkou pomoc. Myslím rovněž na humanitární organizace, které udělaly neuvěřitelné množství práce. Paní předsedající, to je pozitivní stránka těchto událostí. Je zapotřebí, abychom se poučili z chyb, a pokud jde o mne, vidím zde tři body, kde se musíme poučit.
<P>
Za prvé je to koordinace. Koordinace ve fázi humanitární pomoci nefungovala zrovna hladce a dnes jsme na toto téma dostali zprávu. Při obnově musíme být lepší. Tím se dostávám také k účinnosti pomoci, protože ta souvisí s koordinací. Jaká další a účinnější opatření v této oblasti můžeme učinit?
<P>
Druhý bod se týká korupce. Chceme-li, aby evropští občané poskytovali pomoc, pak si tito občané jistě nepřejí, aby tato pomoc byla zneužívána. Něco takového nechceme ani jako zástupci orgánů ani jako běžní občané. Co můžeme prostřednictvím lepší koordinace udělat pro to, abychom zajistili, že se tyto systémy nestanou obětí korupce?
<P>
Třetím bodem, paní předsedající, je politická stránka. Bez politické stability a velmi rázné veřejné správy nebude moci udržitelná obnova vůbec postupovat kupředu. Proběhlo první kolo voleb, které zůstává předmětem sporu. Chtěla bych se vás zeptat na toto: jak se nám daří koordinace s Organizací amerických států a s dalšími aktéry při zajišťování zdárného průběhu nadcházejících voleb? Jakožto Evropané jsme se zavázali ke krátkodobé pomoci Haiti a jsem přesvědčena, že musíme nadále projevovat solidaritu.
<SPEAKER ID="615" NAME="Edite Estrela" AFFILIATION="S&amp;D">
(PT) Paní předsedající, paní komisařko, pane komisaři, dámy a pánové, zemětřesení Haiti uvrhlo do jedné z nejvážnějších humanitárních krizí: tisíce mrtvých a zraněných, miliony lidí bez domova a mimořádně velký rozsah škod. Mezinárodní společenství mnoho naslibovalo, ale splnilo velmi málo a je těžké pochopit, proč se proces obnovy i přes dobrou vůli Evropské unie a práci nevládních organizací tolik vleče.
<P>
Situaci ještě zhoršila epidemie cholery a povolební politická nestabilita, která vyvolala velikou vlnu násilí, jemuž padli za oběť především ženy a děti. Evropská unie musí nadále pomáhat při obnově a zlepšovat humanitární situaci zranitelných skupin haitského obyvatelstva, ale z dlouhodobého hlediska se musí podílet také na posílení kapacit pro předcházení katastrofám.
<P>
Proto bych chtěla přivítat nedávné návrhy Komise na vytvoření evropské reakce na katastrofy, jejíž součástí by bylo zřízení dobrovolného souboru organizací členských států pro mimořádné situace, vypracování pohotovostních plánů a sloučení krizových středisek humanitární pomoci s civilní ochranou s cílem vytvořit evropské středisko reakce na mimořádné situace, které bude zodpovídat za sledování nebezpečných situací, vydávat včasné varování a koordinovat reakci EU na katastrofy.
<SPEAKER ID="616" NAME="Jarosław Leszek Wałęsa" AFFILIATION="PPE">
(PL) Paní předsedající, zanedlouho uplyne rok od naší předchozí rozpravy o koordinaci humanitární pomoci a obnově Haiti. Dnes tedy provádíme určité zhodnocení a jeden závěr je zřejmý: od tragédie uplynul rok a počet obětí stále roste. V tuto chvíli je zapotřebí zdůraznit dva stejně důležité problémy, které jsou důležitější než stavba nových domů a silnic. Za prvé, z Parlamentu musí zaznít hlasitý a jasný požadavek, aby byla okamžitě zastavena epidemie sexuálního násilí. Jak uvádějí naše prameny, pouhých několik dní po zemětřesení bylo znásilněno 250 žen a dívek a situace je stále horší a horší. Tento druh násilí narůstá. Je na čase, abychom hovořili o tomto choulostivém tématu, zabývali se tímto nelidským jevem a začali účinně jednat proti sexuálnímu násilí na Haiti.
<P>
Druhým problémem je epidemie cholery, která zde již byla zmíněna. Počet nakažených osob klesl, ale to je dáno také ročním obdobím. K tomu se váže také nezvyklý, ale znepokojující jev, že pacienti předstírají onemocnění cholerou. Nám se tomu nechce věřit, když se dnes večer vrátíme do pohodlné postele, ale pro tyto lidi je mnohem lákavější strávit noc v nemocnici než doma, kde na ně čeká pouze primitivní přístřeší. Neměli bychom také zapomenout na to, že epidemie cholery se změnou ročního období určitě zesílí. Z toho důvodu musíme dále vyvíjet úsilí a měli bychom také zlepšit zejména tyto podmínky.
<SPEAKER ID="617" NAME="Seán Kelly" AFFILIATION="PPE">
Paní předsedající, říká se "pomož si, člověče, a i Bůh ti pomůže", ale Evropská unie dokonce zachází ještě dále, protože pomáhá těm, kdo si sami nepomáhají, což platí zvláště o Haiti, kde je vláda - jak upozornil pan poslanec Deva a další - zkorumpovaná, a nezdá se, že by měla zájem o vlastní lid. Přesto je důležité, že ve spolupráci s OSN a nevládními organizacemi pokračujeme v prospěšné práci. Je mi známo, že jednomu z našich nejúspěšnějších irských podnikatelů, Denisovi O'Brienovi, v tomto směru náleží přední místo.
<P>
To vše však bude jen kapkou v moři ve srovnání s tím, čeho by bylo možno dosáhnout, kdyby Haiti mělo řádně fungující vládu. Proto je nutné hlasitě a jasně haitské vládě vzkázat, že se musí buďto "vzchopit", nebo, jak doufáme, bude nahrazena kompetentnější vládou a pak teprve uvidíme skutečný pokrok.
<SPEAKER ID="618" NAME="Monika Flašíková Beňová" AFFILIATION="S&amp;D">
(SK) Paní předsedající, ačkoliv bylo možno postupně zmírňovat a odstraňovat následky ničivého zemětřesení, obyvatelé stále čelí závažným problémům. Je tu nedostatek pitné vody, potravin a dalších základních materiálů. Jsou to každodenní problémy a potíže. Dále také situace s nestabilní vládou s absencí demokratických hodnot, epidemie cholery, narůstající kriminalita, rabování, únosy a znásilňování žen a dětí.
<P>
Musíme proto podniknout kroky k tomu, aby se zamezilo těmto hrůzným činům. Evropské orgány se musí nadále snažit zmírňovat následky této katastrofy. V roce 2011 se musí pomoc zaměřovat na komplexní výzvy, zejména na obnovu obydlí, pokrytí základních potřeb v rámci obcí a stabilizaci situace v dočasných táborech.
<P>
Zároveň je zapotřebí snažit se plnit dlouhodobější cíle, jako například budování veřejných institucí, místních samospráv, škol, nemocnic atd.
<SPEAKER ID="619" NAME="Ilda Figueiredo" AFFILIATION="GUE/NGL">
(PT) Znovu bych zdůraznila, že má skupina je solidární s obyvateli Haiti: s oběťmi zemětřesení, k němuž došlo před rokem, a s oběťmi nedávné epidemie cholery. Je naléhavě zapotřebí více pomoci; více pomoci obyvatelům postiženým tragédií, k níž došlo před rokem, a nedávnými vlnami epidemie. Je nepřijatelné, že jistá část pomoci dosud nedorazila na místo. Osud pomoci, která byla schválena, musí být sledován, zvláště Evropskou unií. Kromě toho by si EU měla patřičně všímat příkladných projevů solidarity některých zemí z tohoto regionu. Vyzdvihla bych Kubu, jejíž vláda vyslala lékaře a kvalifikovaný personál, kteří léčili již více než 50 000 osob nakažených cholerou. Chtěla bych nicméně také upozornit na finanční, energetickou, zemědělskou a potravinovou pomoc, kterou poskytla Bolívarova aliance pro národy naší Ameriky.
<P>
Bylo by dobré, kdyby toto vzala Evropská unie v potaz a hrála aktivnější roli. Všechna opatření, která jsou nezbytná k urychlení pohotové obnovy Haiti a ke zlepšení životních podmínek jeho obyvatel, je nutno učinit bezodkladně, ale trváme na tom, aby byly dodržovány zásady svrchovanosti a územní celistvosti, jak si odvážní a ušlechtilí obyvatelé Haiti zasluhují.
<SPEAKER ID="620" NAME="Elena Băsescu" AFFILIATION="PPE">
(RO) Paní předsedající, rok po ničivém zemětřesení na Haiti dosud nejsou vidět žádné konkrétní výsledky procesu obnovy. Toto přešlapování na místě je dáno zejména tím, že haitský stát není schopen z vlastních zdrojů poskytovat základní veřejné služby. Chybí politická vůle a haitské orgány nezvládají provádět rozhodnutí, jejichž cílem je obnova země.
<P>
To velmi komplikuje činnost Dočasné komise pro obnovu Haiti, což je hlavní orgán pověřený účinnou správou zdrojů uvolněných mezinárodním společenstvím. Tato situace se nezmění, dokud v zemi nebude zdárně zavedena politická stabilita, obnoveno fungování státu a jmenována účinná vláda. Proto jsem přesvědčena, že EU se musí snažit všemi dostupnými prostředky podporovat legitimní a transparentní volební proces. Zajistit, aby řádně proběhlo druhé kolo voleb, které je plánováno na únor, je jediným způsobem, jak ukončit tamní politickou krizi.
<SPEAKER ID="621" NAME="Janusz Władysław Zemke" AFFILIATION="S&amp;D">
(PL) Paní předsedající, chci, aby mi bylo správně rozuměno. Nemám žádné závažné výhrady vůči pomoci, kterou Evropská unie v současnosti Haiti poskytuje. Evropská unie Haiti samozřejmě poskytuje obrovskou materiální pomoc a překvapuje mne, že to ve stejném měřítku jako Evropská unie nedělají mnohé další země.
<P>
Chtěl jsem vám připomenout, že jsme měli výhrady ke krokům Evropské unie přímo po katastrofě. Evropská unie jednala příliš pomalu a humanitární pomoc byla evidentně špatně koordinovaná. Chtěl bych se zeptat, jaké konkrétní závěry Evropská komise vyvodila z toho, že pomoc v té době byla poskytována pomalu. Domnívám se, že se jedná o velmi důležitou otázku, protože doba, která uplyne do získání pomoci, někdy rozhoduje o životě a smrti.
<SPEAKER ID="622" NAME="Peter Jahr" AFFILIATION="PPE">
(DE) Paní předsedající, paní komisařko, pane komisaři, na Haiti se velmi jasně ukazuje, že skutečné katastrofy jsou dílem člověka. Mezinárodní společenství a zejména Evropská unie jsou připraveny velmi pohotově pomoci. Problémem nejsou peníze, nýbrž nestabilní politické poměry. V současné době není žádný stát ochoten sypat peníze do zkorumpovaného politického systému. Proto mám na Komisi tento požadavek: musíme samozřejmě nadále pomáhat Haiti, ale musíme zejména investovat také do politické infrastruktury. Dokud tam nebude fungující systém vlády a fungující správa, budeme muset používat stávající humanitární organizace, protože nám jednoduše nic jiného nezbývá.
<SPEAKER ID="623" NAME="Kristalina Georgieva">
členka Komise. - Paní předsedající, srdečně děkuji poslancům Parlamentu za všechny komentáře, které dnes večer přednesli. Na závěr bych chtěla říci pět poznámek.
<P>
Za prvé, velice souhlasím se všemi řečníky, kteří zdůrazňovali, že selhání správy věcí veřejných je tím nejdůležitějším faktorem stojícím za problémy, s nimiž se Haiti dnes potýká. To byl po zemětřesení můj první dojem a dodnes se nezměnil: jakkoliv ničivé toto zemětřesení bylo, není pro Haiti největším problémem. Jeho největším problémem je řadu desetiletí trvající špatná správa věcí veřejných, po níž na Haiti nezůstaly žádné sociální a vládní struktury, které by pomáhaly Haiťanům, a odtud pramení malá důvěra haitského lidu ke své vládě.
<P>
Velmi živě si vybavuji, jak všichni Haiťané bez výjimky, s nimiž jsem hovořila za svého pobytu na místě, mi vždy naznačovali totéž: "nedávejte peníze naší vládě." Co se tedy týče humanitární stránky, nedáváme peníze; poskytujeme přímou pomoc. To nás však nutí zamyslet se nad tím, kolik času si vyžádá obnova Haiti: bude trvat velmi dlouho, protože bude probíhat bez této institucionální infrastruktury.
<P>
Tolik první bod. Druhá poznámka se týká toho, že haitská společnost má také svoji kladnou stránku, která pomohla haitskému lidu přežít: je jí jejich houževnatost a houževnatost jejich pospolitostí. Setkávala jsem se s lidmi, kteří žili společně: společně přišli o své domovy, společně se odebrali do táborů a v táborech zorganizovali systém vzájemné pomoci, v němž si jedni vzali na starost hlídání dětí a jejich provizorní vzdělávání, druzí hledání práce a jiní, v tomto případě ženy, všem vaří. Tato houževnatost je pro nás dnes zdrojem naděje, pokud jde o budoucnost Haiti.
<P>
Tím se dostávám ke svému třetímu bodu, jenž se týká toho, že naše podpůrné programy pro Haiti musí zohlednit, čím tato země disponuje a čím naopak nedisponuje. Proto jsme v humanitární oblasti položili důraz na práci za mzdu, na poukázkové programy, na inovace jako poskytování osiva a nástrojů na úrovni Společenství, aby vzrůstala soběstačnost obyvatel.
<P>
Za čtvrté, jsem vděčná za poznámky, které se týkaly toho, jaká ponaučení jsme vyvodili z Haiti. Nesouhlasila bych s tím, že jsme reagovali zdlouhavě: pomoc z Evropské unie mířila na místo během 24 hodin. Souhlasila bych však s tím, že na koordinaci bylo co zlepšovat a že je naprosto zásadní, abychom byli schopni organizovaného postupu předtím, než dojde ke katastrofě. V tomto smyslu jsem vděčná za poznámku, jež tu zazněla, že zkušenosti z Haiti pro nás byly opravdu impulsem k tomu, abychom vytvořili evropskou kapacitu pro reakce na mimořádné situace a zlepšili koordinaci prostřednictvím evropského střediska reakce na katastrofy.
<P>
Dovolte mi přejít k posledním bodu o očekáváních v humanitární oblasti. Co nás nejvíce znepokojuje? Je to otázka ochrany, zejména žen, a otázka navýšení podpory pro řešení tragické situace především domácností vedených ženami, které uvízly v táborech. Mohu vás ujistit, že letos i s ohledem na financování příští rok položíme důraz na to, abychom zajistili, že se tato otázka ochrany řeší a že EU je tam pro lidi.
<P>
Na závěr mi dovolte, abych všem ještě jednou poděkovala za komentáře a zejména těm, kdo ocenili oběť, již humanitární pracovníci přinášejí pro haitský lid.
<SPEAKER ID="624" NAME="Andris Piebalgs">
člen Komise. - Paní předsedající, nejprve bych rád poděkoval poslancům tohoto Parlamentu za solidaritu a podporu. Začnu politickou rovinou. Situace na Haiti samozřejmě není lehká, ale místopředsedkyně/vysoká představitelka ji velmi pečlivě sleduje a využívá veškeré nezbytné diplomatické podpory k tomu, aby tam byla zajištěna stabilita. Druhé kolo prezidentských voleb, pokud nebude doprovázeno násilím, pomůže obnovit důvěru, proto vyvíjíme veškeré nezbytné diplomatické úsilí; výsledky diplomatického úsilí však někdy bývají okamžité, jindy to chce čas, než je jich dosaženo.
<P>
Někteří z vás zmiňovali příjezd Babyho Doca. Můžeme říci, že i když každý má svobodu pohybu, tak toto rozhodně nebylo nejlepším znamením pro celý politický proces. Neměli bychom se tím však nechat tím či oním způsobem oklamat. Domnívám se, že na Haiti je zdravé politické jádro a měli bychom tomu věřit. Doufáme, že osoby, které budou zvoleny v parlamentních volbách, a prezident budou dostatečně způsobilé vést obnovu země.
<P>
Druhá věc, kterou bych chtěl zdůraznit, je, že rozvojová spolupráce s sebou nese náročné rozhodování. Jednou možností je dělat něco, co bude hodně vidět, ale nebude vyžadovat strukturální změnu. Nebylo by problémem platit z EU tisíce lékařů nebo jménem EU postavit novou univerzitu. Bylo by to pěkně vidět a každý by to pochválil. Ale co například absence bezpečnosti na ulicích? Bezpečnost financujeme v dosti složitých podmínkách prostřednictvím vlády. Je-li tedy částečně zajišťována bezpečnost, financuje ji Evropská unie. Je to ale vidět? Příliš ne, protože u toho není žádná cedulka EU, ale domnívám se, že je nesporné, že činíme opatření pro stabilitu země.
<P>
Další věcí je, kam se mají investovat peníze. A zase, rekonstrukce domů by byla nejsnadnějším politickým řešením, ale jaký z toho bude užitek, nebude-li země znovu propojena, nebude-li mít žádnou infrastrukturu? A infrastruktura vyžaduje obrovské investice. Jeden kilometr silnice stojí zhruba 1 milion USD a na Haiti ještě víc, protože je zapotřebí údržba a také musíme pomoci místním obcím, kterými silnice vede. Takže náklady jsou velmi velké. Haiti nebude mít na takové investice prostředky. Na Haiti jsme jediní, kdo se věnuje silniční infrastruktuře, což je dost zvláštní. Obvykle se na výstavbě silniční infrastruktury podílí mnoho dalších zemí, ale na Haiti na ni přispíváme jako jediní. Je to obtížná volba, ale jsem přesvědčen, že tím pomůžeme této zemi realizovat strukturální změnu.
<P>
Poslední věc, která tu dnes příliš nepřišla na přetřes, je rychlost závazků a vyplácení prostředků. Prostředky by neměly být zneužívány a rozpočtová podpora vyžaduje čas. Nefunguje to jen tak, že vláda nám předloží účty a my pošleme peníze. Nikoliv. Účty kontrolujeme, víme, kam směřují platby, takže je to určitý postup. Nemůžete okamžitě jen tak poslat 1,2 miliardy EUR na účet a čekat, že všechno bude správně rozděleno. Máme také odpovědnost vůči našim daňovým poplatníkům. Totéž platí v případě silnic: musíme zahájit nabídkové řízení, musí být transparentní a vyžaduje určitý čas. Ale věřte, že tento čas je oprávněný, protože stačí jediný případ zneužití prostředků na podporu obnovy Haiti a tato obnova bude mít v očích evropských občanů špatnou pověst. Mohu vás ujistit, že také v tomto směru učiníme všechny nezbytné kroky.
<P>
Ještě jednou vám děkuji za podporu. Byla to velmi užitečná a podnětná rozprava a jsem přesvědčen, že se vynasnažíme splnit vaše očekávání ve věcech, které jste dnes zmínili.
<SPEAKER ID="625" NAME="Předsedající">
Obdržela jsem šest návrhů usnesení předložených v souladu s čl. 110 odst. 2 jednacího řádu.
<P>
Rozprava je ukončena.
<P>
Hlasování se bude konat ve středu, dne 19. ledna 2011.
