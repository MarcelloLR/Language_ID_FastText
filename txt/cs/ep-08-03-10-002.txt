<CHAPTER ID="002">
Prohlášení přesednictví
<SPEAKER ID="006" NAME="Předsedající">
V minulém týdnu došlo poprvé k úmrtí vojáka ve vojenské operaci EU prováděné v rámci evropské bezpečnostní a obranné politiky. Seržant Gilles Polin, francouzský příslušník jednotek EUFOR, byl zabit při výkonu služby poté, co ve svém terénním vozidle nevědomky překročil hranici mezi Čadem a Súdánem. Při stejném incidentu byl zraněn ještě jeden francouzský voják.
<P>
V současné době EUFOR ve spolupráci se súdánskými úřady vyšetřuje příčiny této tragédie. Chtěl bych vyjádřit hlubokou soustrast rodině tohoto vojáka a všem pozůstalým.
<P>
Dovolte mi připomenout Parlamentu, že cílem operace EU v Čadu a ve Středoafrické republice je chránit uprchlické tábory, které byly zřízeny v oblastech, v nichž tyto země hraničí se Súdánem, v důsledku konfliktu v Dárfúru.
