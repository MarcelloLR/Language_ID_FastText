<CHAPTER ID="012-03">
3. Ukrajina: případ Julie Tymošenkové a dalších členů bývalé vlády (rozprava) 
<SPEAKER ID="265" NAME="Předsedající">
Dalším bodem je rozprava o pěti návrzích usnesení o Ukrajině: případ Julie Tymošenkové a dalších členů bývalé vlády.
<SPEAKER ID="266" NAME="Kristian Vigenin" LANGUAGE="BG">
Pane předsedající, jménem skupiny Progresivní aliance socialistů a demokratů v Evropském parlamentu chci říci, že rozvoj demokracie na Ukrajině je pro nás prioritou, jíž se nechceme nijak zpronevěřit. Úspěchy ukrajinského lidu by neměly být nijak zpochybňovány vnějšími ani vnitřními faktory.
<P>
Nynější vláda se na základě řady iniciativ pokouší zlepšit legislativní základ a účinnost boje proti korupci. Proto je třeba ji podpořit. To, že ukrajinská elita ztratí pocit beztrestnosti, může vytvořit prostor pro blahodárné reformy, které přiblíží zemi k Evropské unii a nabídnou jejím občanům perspektivu do budoucna.
<P>
V současné době však riskujeme obvinění z ochrany vedoucích představitelů bývalé vlády evropskou politickou "clonou", a to včetně bývalé premiérky Tymošenkové osobně. Jestliže v zásadě očekáváme, že ukrajinská vláda nebude zasahovat do práce nezávislého soudu a úřadu prokurátora, jaké právo má dnes skupina Evropské lidové strany (Křesťanských demokratů) žádat samotný Evropský parlament, aby se zapojil do takového politického vměšování? Nemohu akceptovat, že bychom měli promíjet všechna rozhodnutí předchozí ukrajinské vlády. Přesně takový smysl má předložený text, který prakticky vyzývá k tomu, aby se jednotlivé případy zneužití moci skryly za kolektivní vinu.
<P>
Vyváženější přístup nám dnes umožňuje mít společný návrh usnesení, který bude konstruktivní a zaměřený na příležitosti k užší spolupráci mezi Ukrajinou a Evropskou unií, zatímco v zemi probíhá soudní reforma a zavádějí se protikorupční opatření. Jejich základem je ovšem ideologický konfrontační přístup.
<P>
Vyzývám k tomu, aby takzvaný "návrh společného usnesení" byl zamítnut a abychom shromáždili podporu pro návrh skupiny S&D.
<P>
(Řečník souhlasil s položením otázky zvednutím modré karty podle čl. 149 odst. 8 jednacího řádu.)
<SPEAKER ID="267" NAME="Bernd Posselt" AFFILIATION="PPE">
(DE) Pane předsedající, chtěl bych se jen zeptat svého kolegy, co znamenají ta neustálá prohlášení o univerzalitě lidských práv, když se v případě Ukrajiny tato záležitost najednou týká jen vnitřních záležitostí. Říkat, že by nikdo neměl zasahovat do vnitřních věcí země, je starý sovětský argument. V případech, které se týkají lidských práv, budeme vždycky zasahovat, zejména pokud jde o tak důležitého partnera, jako je Ukrajina.
<SPEAKER ID="268" NAME="Kristian Vigenin" LANGUAGE="BG">
Pane předsedající, chtěl bych říci, že nehovoříme o zasahování do vnitřních záležitostí Ukrajiny, ale o nezasahování do činnosti nezávislého soudu a úřadu prokurátora na Ukrajině. Myslím si, že je v tom jasný rozdíl. Nechceme politické vměšování ze strany ukrajinské vlády ani ze strany Evropského parlamentu. To ovšem přesně děláme prostřednictvím textů, které byly předloženy v rámci takzvaného "společného návrhu usnesení".
<P>
Hovoříme-li o univerzalitě - pane předsedající, nevím, kolik minut mám - ale podíváme-li se kolem sebe, vidíme členské státy Evropské unie, kde dochází k velmi podobným případům. Budu vám věřit, pane Posselte, že se hlásíte k zásadám a chcete, abychom všude vynucovali lidská práva - v Evropské unii i na Ukrajině, předkládáte-li takové usnesení i pro Bulharsko, kde jsou premiéři a bývalí ministři vyšetřováni pro absurdní obvinění.
<SPEAKER ID="269" NAME="Jaromír Kohlíček">
autor. - (CS) Pane předsedající, jsou momenty, kdy se nestačím divit. Jedním z takových okamžiků pro mě byla možnost přečíst si návrh usnesení o Ukrajině. Netušil jsem až do tohoto okamžiku, že ministři a ministerští předsedové vlád některých zemí jsou vybaveni doživotní zvláštní imunitou.
<P>
Nesporně je pozoruhodné, když Evropský parlament na jedné straně vyžaduje důsledný postup proti korupci a na druhé straně v momentě, kdy je obviněn člen bývalé vlády pan Danilišin, je mu udělen politický azyl, a to dokonce v mé České republice. A to bez jakéhokoliv předběžného zkoumání daného případu. Mimochodem pan Danilišin nebyl nikdy členem žádné politické strany, a tak jeho obvinění je čistě ekonomického rázu.
<P>
Žádejme důsledný postih za korupční jednání jak uvnitř, tak vně Evropské unie. To je naprosto správné, ale přečtěme si ústavu příslušné země a zkusme zjistit fakta. A až bude korupce v evropských zemí skutečně odstraněna, zkusme se vrátit k císařským radám uděleným různým zemím v námi, bohužel, přijímaných usneseních.
<P>
Skupina GUE/NGL souhlasí s obecnými částmi usnesení, ale v konkrétně zmíněných bodech má vážné pochybnosti, a proto usnesení nepodpoří.
<SPEAKER ID="270" NAME="Michael Gahler">
autor. - (DE) Pane předsedající, máme bohužel důvody k vyjádření ostré kritiky politické situace na Ukrajině a prostředků, které se používají na omezování ústavních práv opozičních politiků.
<P>
Čelní představitelce opozice, paní Tymošenkové, a dalším prominentům byla porušena lidská práva a bylo jim zabráněno vykonávat politickou práci prostřednictvím politicky motivovaných trestních řízení a zastaralého procesního práva. Každý, kdo překroutí ústavní právo obžalované osoby na přístup k vlastním spisům na pravý opak, jinak řečeno, na potřebu dostat se ke spisům, a každý, kdo to udělá prostřednictvím uvěznění, jako v případu pana Lutsenka, a za pomoci celkem 44 obsílek, jako v případu paní Tymošenkové, jasně ukazuje, co je za člověka, a poukazuje na skutečnost, že postaru zneužívá soudní systém k politickým sporům.
<P>
Prezident Janukovič a jeho orgány musí s tímto pronásledováním skončit. On je osobně zodpovědný za situaci paní Tymošenkové, pana Lutsenka a jejich kolegů a fanoušků.
<P>
Pane Janukoviči, vaše chování v těchto případech je lakmusovým papírkem vaší důvěryhodnosti a vašeho odhodlání vnést evropské hodnoty na Ukrajinu.
<P>
(Řečník souhlasil s položením otázky zvednutím modré karty podle čl. 149 odst. 8 jednacího řádu.)
<SPEAKER ID="271" NAME="Paweł Robert Kowal" AFFILIATION="ECR">
(PL) Pane předsedající, v mnoha věcech souhlasím s kolegou. Všichni víme, jak důležitá byla pro konsolidaci demokracie a lidských práv v zemích střední a východní Evropy možnost dosáhnout vstupu do Unie a ještě dříve perspektiva vstupu. Chtěl bych se zeptat pana Gahlera, zda chce říci, že je pro, aby ukrajinská společnost a politici jakéhokoli přesvědčení měli tuto politickou perspektivu a aby se jim otevřela cesta do Evropské unie, a zda bude podporovat taková prohlášení v Evropském parlamentu.
<SPEAKER ID="272" NAME="Michael Gahler">
autor. - (DE) Pane předsedající, nynější chování ukrajinské vlády zcela jistě neusnadní pohyb země směrem do Evropy.
<SPEAKER ID="273" NAME="Kristiina Ojuland">
autor. - Pane předsedající, dnes zde nejsme proto, abychom posuzovali skutečnou nevinu nebo vinu Julie Tymošenkové. Tento případ jde mnohem dále, neboť ukrajinské orgány nedodržely řádné soudní řízení a přijaly opatření, která porušují právní stát.
<P>
Protestujeme proti likvidaci politických protivníků na Ukrajině za pomoci soudního systému. Obžalovaným musí být zaručena jejich zákonná práva, jak je zakotveno v zákoně, a opatření přijatá proti nim musí být přiměřená povaze a závažnosti trestných činů, z nichž jsou obžalováni.
<P>
Účelem tohoto usnesení je upozornit ukrajinské orgány na některá zjevná porušení právního státu, která vzdalují Ukrajinu evropským hodnotám a která by, pokud by se měla stát běžnou normou, omezila perspektivy země na budoucí evropskou integraci.
<SPEAKER ID="274" NAME="Raül Romeva i Rueda">
autor. - Pane předsedající, důvodem proč my, Zelení, podporujeme toto společné usnesení, je skutečnost, že považujeme boj proti korupci za základní faktor při budování a konsolidaci právního státu na Ukrajině, a to právě s výhledem na prohloubení vztahů Ukrajiny s Evropskou unií a na posílení jejího začlenění do politik EU.
<P>
Proto zdůrazňujeme, že toto úsilí vyžaduje spravedlivá, nestranná a nezávislá soudní řízení. Proto s obavami pozorujeme rozšířený názor, že nedávný případ paní Tymošenkové a některých členů vlády je politicky motivovaný, a varujeme před možným použitím trestního práva jako nástroje k dosahování politických cílů. Proto také vyzýváme ukrajinské orgány, aby zajistily, že se justiční opatření nebudou používat selektivně a že vyšetřování, stíhání a procesy se povedou s maximální transparentností.
<P>
Nakonec je to také důvod, proč vyzýváme ukrajinské orgány, aby nedovolily vnímat justiční opatření jako selektivní, a proč trváme na tom, aby byla zaručena maximální transparentnost vyšetřování, stíhání a soudních procesů. Vyzýváme také Komisi, aby pomohla při reformě soudnictví na Ukrajině tím, že použije programy EU na budování kapacit a že zváží vytvoření poradní skupiny EU na vysoké úrovni pro Ukrajinu na pomoc zemi v jejím úsilí dostat se na úroveň legislativy EU, a to včetně soudnictví.
<SPEAKER ID="275" NAME="Elena Băsescu" LANGUAGE="RO">
Pane předsedající, restriktivní opatření proti Julii Tymošenkové ukazují, že nynější vláda pokračuje v sérii kroků namířených proti členům bývalé vlády s cílem zastrašovat a oslabovat opozici. Hluboce nás znepokojuje používání soudního systému k politickým cílům pomocí selektivních kroků zaměřených výhradně na členy opozice. Tyto kroky brání konsolidaci právního státu a demokracie na Ukrajině.
<P>
Vyzýváme orgány v Kyjevě, aby zajistily nestranné, nezávislé a transparentní fungování soudního systému a zprostředkovaly obžalovaným spravedlivý soudní proces. Zároveň je vyzýváme, aby se podřídily pravidlům demokratického státu a zajistily dodržování lidských práv, což jsou povinnosti, které mají jako součást východního partnerství. Musíme zdůraznit, že respektování těchto zásad je rozhodující pro spolupráci mezi EU a Ukrajinou a pro podpis dohody o přidružení.
<SPEAKER ID="276" NAME="Lidia Joanna Geringer de Oedenberg" LANGUAGE="PL">
Pane předsedající, jednou z priorit nadcházejícího polského předsednictví je posílení východního partnerství. Ukrajina, jako nejbližší soused Polska, je jedním z nejdůležitějších partnerů a má možnost vytěžit ze situace více než ostatní partneři. Přestože sdílím názor na nezbytnost přiblížení se Ukrajiny k Unii, myslím si také, že k tomu Ukrajina musí přijmout evropské normy v oblasti právního státu a transparentnosti veřejného života. S velkým znepokojením jsem sledovala korupční skandály na Ukrajině a soudní procesy s politiky, kteří jsou obviněni tak, že je to někdy směšné. Unie tyto události na Ukrajině komentuje velmi opatrně. Kromě toho prohlášení vysoké představitelky pro zahraniční věci a bezpečnostní politiku k Julii Tymošenkové bylo mimořádně opatrné.
<P>
Myslím si však, že jako součást budoucí spolupráce mezi Unií a Ukrajinou by měly být vytvořeny nástroje, které by v dlouhodobější perspektivě přispěly k posílení právního státu na Ukrajině. Tady mám na mysli například představu o vytvoření poradní skupiny, která by pomohla přiblížit ukrajinské právo k evropským normám, a pomoc v různých právních oblastech, včetně například školení soudců. Myslím si, že evropské aspirace Ukrajiny, které jsou na jedné straně omezeny podmínkami, by měly na druhé straně ukazovat ochotu k pomoci. Doufám, že polské předsednictví Rady Evropské unie přijme tento postoj.
<SPEAKER ID="277" NAME="Leonidas Donskis">
jménem skupiny ALDE. - Pane předsedající, Ukrajina je demokracie. Proto dáváme své obavy najevo partnerovi, spojenci a příteli. Jak všichni víme, nikdo na tomto světě není dokonalý, ale v souladu s evropskými politickými standardy a normami a také v souladu s demokratickou logikou a hodnotami očekáváme, že ukrajinské orgány nebudou zneužívat svou pravomoc tím, že budou podporovat a vést politicky motivované soudní procesy, ale místo toho poskytnou těm, kdo jsou podezřelí, spravedlivý proces, nikoli politickou odplatu.
<P>
Julia Tymošenková a další členové bývalé ukrajinské vlády, kteří dlouho soupeřili s prezidentem Janukovičem, by neměli být považováni za kolektivně nebo společně vinné a zodpovědné za to, co se je vnímáno v politické praxi jako závazek. Všichni jsou především občany demokratického státu. V žádném případě zde nepronášíme obhajovací řeč. Pouze připomínáme našim přátelům, jak funguje demokracie.
<SPEAKER ID="278" NAME="Charles Tannock">
jménem skupiny ECR. - Pane předsedající, šest let po oranžové revoluci je pro ukrajinské politiky typická rivalita a napětí. Bývalá premiérka Tymošenková a někteří členové její bývalé vlády jsou nyní soudy stíháni za trestné činy, které údajně spáchali v době, kdy byli ve funkci. Tato obvinění mají pro mne příchuť politicky motivovaných obvinění. Obávám se, že se prezident Janukovič pokouší zneškodnit jedinou ukrajinskou politickou osobnost, která má dostatečnou váhu, odvahu a popularitu, aby čelila jeho autoritě. Neměli bychom zapomínat, že oranžová revoluce byla přímou reakcí na Janukovičův pokus z roku 2004 spáchat podvod při prezidentských volbách. Za tento trestný čin nebyl nikdy stíhán.
<P>
Paní Tymošenková má na západní Ukrajině zásadní podporu obyvatelstva a je nositelkou nadějí milionů svých spoluobčanů. Je podivné, že nejnovější obvinění z podvodu týkajícího se rozpočtu na zdravotnictví nebylo vzneseno proti Zinoviji Mytnykovi, tehdejšímu náměstku ministra zdravotnictví, který podepsal smlouvu, neboť se nyní podivně opět objevil v Janukovičově vládě jako ministr zdravotnictví.
<P>
Chce-li Janukovič omezit politickou moc paní Tymošenkové, měl by se o to snažit v otevřeném a demokratickém myšlenkovém souboji, nikoli pomocí politické manipulace soudního systému. Jelikož skupina socialistů má vazby na Janukovičovu stranu regionů, moje otázka panu Vigeninovi zní: věříte v politickou nestrannost generálního prokurátora Ukrajiny? Pane Vigenine, mohl byste na to odpovědět?
<SPEAKER ID="279" NAME="Jaroslav Paška">
jménem skupiny EFD. - (SK) Ukrajinská politická scéna se vyznačuje gubernátorskými manýry vládnutí, které mají hluboké kořeny v bývalé sovětské éře. Svérázné politické chování bylo vlastní i lídrům oranžové revoluce, prezidentovi Juščenkovi a premiérce Tymošenkové.
<P>
Vždyť nejen na Ukrajině bylo veřejným tajemstvím, že skutečnou příčinou plynové krize, která nás postihla na začátku roku 2009, byl spor rodinných klanů premiérky Tymošenkové a prezidenta Juščenka o ovládnutí zisků z přepravy plynu. Souhlasím s tím, že zneužívání neopodstatněné kriminalizace politických odpůrců na potlačování opozičních sil je nepřijatelné. Ale tvrdit, že nikdo z představitelů týmu premiérky Tymošenkové se po dobu jejich divokého vládnutí nedopustil žádného přešlapu, považuji za velmi troufalé.
<P>
Garnitura premiérky Tymošenkové totiž prohrála volby právě proto, že prostý lid se už nebyl ochoten dívat na rozsáhlou korupci a rozkrádání společného majetku některými státními představiteli.
<P>
Chceme-li tedy skutečně pomoci Ukrajině rozvíjet otevřenou demokratickou společnost, soustřeďme se na systémová doporučení, ale neříkejme jim, že k těm prominentům, kteří jsou možná někomu z vás sympatičtí či blízcí, se mají chovat jinak než k ostatním podezřelým z trestné činnosti. Vždyť i u nás v Unii tvrdíme, že jsme si všichni rovni, a to i před zákonem.
<SPEAKER ID="280" NAME="Zuzana Roithová" AFFILIATION="PPE">
(CS) Pane předsedající, metody, jakými je vedeno vyšetřování údajných porušení zákonů ze strany paní Tymošenkové a dalších opozičních politiků, naprosto znevěrohodňují ukrajinskou justici, policii a současnou vládu. Takové perzekuční praktiky bývaly v arzenálu totalitních komunistických režimů v minulém století. A na to jsou ti občané Unie, kteří v nich žili, zvláště citliví. Vnímáme, že jde opět o zneužívání veřejné moci pro diskreditaci politických soupeřů. Ale to je naprosto nepřípustné pro demokratickou společnost. Upozorňuji, že to zásadně zpochybňuje nezávislost ukrajinské justice před zraky celého světa.
<P>
Za těchto okolností vyzývám státy EU, aby podobně jako Česká republika byly připraveny poskytovat politický azyl pronásledovaným ukrajinským opozičním politikům a zvažovaly sankce vůči Ukrajině za porušování mezinárodního práva, pokud se situace na Ukrajině nezmění.
<SPEAKER ID="281" NAME="Paweł Robert Kowal" AFFILIATION="ECR">
(PL) Pane předsedající, divíme se, co je podstatou toho, o čem hovoříme, neboť fakta jsou ostatně obecně známá a my stojíme na straně těch, kdo mají dnes problémy, a těch, kdo se ocitli na špatné straně při zneužívání pravomoci. Z této situace se však musíme poučit a poučit se musí především ukrajinské orgány. Podmínkou pro vybudování demokratického systému na Ukrajině je respektování práv opozice, a to zde dnes musíme jasně prohlásit. V této sněmovně ale musíme něco jasně přiznat sami sobě. Je to zkušenost České republiky, Slovenska a východního Německa. V této části Evropy nemůže dojít ke skutečné modernizaci, jestliže nemůžeme prohlásit, že pro Ukrajince, nikoli pro ten nebo onen orgán, je místo v Evropě. Možná ne dnes, možná ne za několik let, ale ta perspektiva existuje. Aniž bychom hovořili právě o této perspektivě - a nyní hovořím ke všem přátelům ze všech částí Evropy - budeme spolupracovat, abychom udrželi špatně fungující demokratické systémy na Východě. Nedělejte si o tom iluze. Je to velmi jednoduché. Stejně jako tuto rozpravu máme také na práci ještě něco jiného - jasně říci: dveře jsou otevřené, nebojte se.
<SPEAKER ID="282" NAME="Marek Henryk Migalski" AFFILIATION="ECR">
(PL) Pane předsedající, chtěl bych začít slovy pana Donskise, který nazval Ukrajince našimi přáteli a spojenci. Tak tomu skutečně je a tak bychom měli přistupovat ke svým přátelům v Kyjevě. Všem bych chtěl položit otázku. Mám podobné komentáře a sdílím dilema většiny z vás, kdo dnes hovořili. Ani já nejsem spokojen s tím, jak se v Kyjevě pohlíží na lidská práva a jak tam funguje demokracie, ale co jste udělali - co tato sněmovna udělala a co udělali všichni ti, kdo dnes ve jménu nejvyšších zásad odsoudili situaci paní Tymošenkové - co jste udělali, abyste do Kyjeva a dalších ukrajinských měst vyslali jasný signál, že jsme jejich přátelé a spojenci, že na ně čekáme a že by se tato sněmovna jednoho dne měla rozšířit o přítomnost ukrajinských poslanců? Ptám se na to, protože respektování lidských práv a respektování demokracie na Ukrajině závisí z velké části na nás. Musím se vás zeptat, abyste to pochopili.
<P>
(Řečník souhlasil s položením otázky zvednutím modré karty podle čl. 149 odst. 8 jednacího řádu.)
<SPEAKER ID="283" NAME="Bernd Posselt" AFFILIATION="PPE">
(DE) Pane předsedající, chtěl bych se jen zeptat svého kolegy, zda neví o tom, že jsme v Parlamentu přijali velkou většinou usnesení - já sám jsem hlasoval pro toto usnesení, v němž jsme jasně zdůraznili evropské perspektivy Ukrajiny. To jsme udělali ne jednou, ale mnohokrát.
<SPEAKER ID="284" NAME="Marek Henryk Migalski" AFFILIATION="ECR">
(PL) Pane předsedající, pane Posselte, zaprvé, samozřejmě to vím, a zadruhé, díky za toto usnesení. Ptám se ovšem, zda je to všechno, co jsme mohli udělat? Je to skutečně vše, co může tato sněmovna a orgány EU vzkázat Ukrajincům, kteří dnes bojují za totéž, za co kdysi bojovali Poláci a Češi? A nakonec, kolik takových pozitivních signálů o členství v Evropské unii vyslala Ukrajincům například německá vláda?
<SPEAKER ID="285" NAME="Seán Kelly" AFFILIATION="PPE">
Pane předsedající, cesta k demokracii je často pomalá a křivolaká. Některé země postupují rychleji než jiné a vidíme to na zemích bývalého Sovětského svazu, které jsou dnes tady, v Evropském parlamentu, našimi platnými kolegy.
<P>
Jiné země postupují o něco pomaleji - Ukrajina je toho možná příkladem. Nicméně je důležité uznat, že učinila pokrok, ale musí jít dále. Aby vybudovala skutečnou demokracii, musí především a zejména podporovat občanskou společnost, zadruhé musí skoncovat se státní kontrolou, především s kontrolou nevládních organizací, zatřetí musí mít skutečně nezávislé soudnictví a začtvrté musí mít svobodnou a silnou opozici.
<P>
Nemůžete mít skutečnou demokracii, aniž byste měli silnou a životaschopnou opozici. My v Evropské unii musíme využít veškeré prostředky, abychom dodali Ukrajině odvahu projít si celý tento kruh a vybudovat skutečnou demokracii. Učinila pokrok, ale musí jít ještě o něco dále.
<SPEAKER ID="286" NAME="Sari Essayah" AFFILIATION="PPE">
(FI) Pane předsedající, obvinění vznesená proti paní Tymošenkové jsou, jak sama řekla, svou podstatou čistě politická. Musíme mít také na paměti, že je obviněno i několik dalších bývalých členů kabinetu,nebo jsou podezřelí z korupce.
<P>
Myslím si, že paní Ojulandová zde již uvedla, že nejsme soud. Nejsme zde proto, abychom rozhodovali, zda jsou tito lidé vinní či nevinní. Místo toho chceme všem připomenout, jak důležité je, aby tato slyšení nebyla v žádném smyslu selektivní a aby soudní procesy byly otevřené a nediskriminační.
<P>
Ráda bych poděkovala paní Ashtonové, že v květnu vyjádřila své obavy týkající se obvinění vznesených proti vůdcům ukrajinské opozice a jejich případných politických cílů. Po této cestě musíme pokračovat a zajistit, aby tato slyšení na Ukrajině nebyla svou povahou selektivní nebo namířená proti opozici.
<SPEAKER ID="287" NAME="Sergio Paolo Francesco Silvestris" AFFILIATION="PPE">
(IT) Pane předsedající, Ukrajina je demokracie, přátelská země, partner této Evropské unie. Ukrajina však musí přijmout evropské normy, i pokud jde o správu soudní pravomoci, pro niž jsou typické zpolitizované soudní procesy, v nichž obvinění nemají všechna práva a prostředky nezbytné k tomu, aby mohli čelit procesu, jenž je v některých případech čistě politický. To je kriminalizace politických oponentů nynější vlády, jejímž cílem je pouze odstranění a umlčení opozice. Julia Tymošenková, bývalá premiérka, a její ministři jsou terčem demonstrativních soudních procesů, nikoli politické konfrontace, která by byla seriózní a transparentní, byť vzrušená. Ukrajinská vláda musí respektovat opozici, aniž by se oháněla soudní pravomocí jako zbraní, a musí respektovat pravidla demokratického státu a lidská práva tak, jak se k tomu zavázala v rámci dohod o východním partnerství.
<SPEAKER ID="288" NAME="Eija-Riitta Korhola" AFFILIATION="PPE">
(FI) Pane předsedající, bývalá ukrajinská premiérka Julia Tymošenková musela na jaře čelit několika vážným obviněním z korupce a zákaz cestování jí v únoru znemožnil přijet na setkání s námi do Bruselu. Bude-li paní Tymošenková případně shledána vinnou, bude jí hrozit trest odnětí svobody až na deset let.
<P>
Pozadí a souvislosti ovšem vyvolávají nepříjemné otázky a obavy týkající se částečné politicky motivované povahy obvinění. Naše usnesení oprávněně upozorňuje na obvinění vznesená proti vůdcům politické opozice, obvinění, která svou povahou působí stále selektivně, a trvá na záruce transparentnosti vyšetřování a soudních procesů.
<P>
Boj proti korupci a potvrzení právního státu nejsou jen podmínkou pro prohloubení vztahů mezi EU a Ukrajinou. Jsou klíčové i pro posílení demokratického vývoje na Ukrajině. Noví političtí představitelé Ukrajiny musí také ukázat smysl pro zodpovědnost a musí začít provádět reformy, které zůstaly od oranžové revoluce jen napůl uskutečněné.
<SPEAKER ID="289" NAME="Iosif Matula" AFFILIATION="PPE">
(RO) Pane předsedající, návrh usnesení týkající se případu členů bývalé ukrajinské vlády je potřebný k tomu, aby zajistil respektování základních zásad Evropské unie, počínaje dodržováním lidských práv. Největší obavy nevzbuzuje ukrajinský soudní systém, ale možné zasahování politiky do justice. Evropská unie jako společenství práva a hodnot musí podporovat členy bývalé ukrajinské vlády, aby zajistila respektování zásady presumpce neviny a Evropské úmluvy o ochraně lidských práv.
<P>
Chtěl bych zdůraznit nutnost pokračovat dále a urychlit reformy prováděné na Ukrajině s cílem přizpůsobit ukrajinské právní předpisy předpisům a závazkům EU jako klíčový prvek při přibližování k Evropské unii. Úspěch ukrajinského reformního procesu bude záviset na podpoře a respektování demokratických zásad, právního státu a transparentnosti. Pokud jde o obvinění vznesená proti Julii Tymošenkové a členům bývalé vlády, není možné zneužít pravomoc na kroky proti obvinění ze zneužití pravomoci. Demokracie musí na Ukrajině pokročit a my můžeme tento proces podpořit.
<SPEAKER ID="290" NAME="Günther Oettinger">
člen Komise. - (DE) Pane předsedající, vážení poslanci, Komise sleduje velmi pozorně vývoj na Ukrajině, pokud jde o bývalé členy ukrajinské vlády, paní Tymošenkovou, pana Lutsenka a dalších, stejně jako Parlament a parlamentní skupiny. Od začátku roku jasně projevujeme své obavy z možné politické motivace, která stojí v pozadí těchto případů. EU má v zemi delegaci a pečlivě sleduje vývoj.
<P>
Zpráva o pokroku týkající se Ukrajiny, kterou jsme zveřejnili před několika dny, poskytuje komplexní obraz situace v zemi v loňském roce. Z našeho hodnocení situace, které se nijak nezměnilo, vyplývá nutnost komplexní reformy justičního systému a opatření na boj proti korupci. Zpráva zdůrazňuje, že je třeba zaručit dodržování právního státu při trestním vyšetřování a stíhání spravedlivé, nestranné a nezávislé soudní procesy, aby bylo zajištěno, že trestní právo se nezneužívá k politickým účelům.
<P>
V případech týkajících se bývalých členů vlády je třeba jasně rozlišovat mezi trestní a politickou zodpovědností. Přílišné užívání vazebních opatření a omezení cestování také vzbuzují dojem nahodilého přístupu ke spravedlnosti.
<P>
Velká část ukrajinské občanské společnosti, odborníci po celém světě a zahraniční podnikatelé pracující na Ukrajině jsou zároveň pevně přesvědčeni, že soudy na Ukrajině jsou pod silným tlakem z nejrůznějších stran. Doufáme, že budoucí změny v zákonu o reformě soudního systému zohlední stanovisko benátského výboru Rady Evropy a rozeženou tyto obavy.
<P>
Chtěl bych zdůraznit, že klademe velký důraz na zachování právního státu na Ukrajině, což je země, s níž chceme uzavřít užší smluvní vztahy na základě přidružení a hospodářské integrace. Hladce fungující, nezávislý a transparentní systém soudnictví je základem k tomu, aby se tak stalo.
<P>
V žádném konkrétním případě nechceme nikomu stranit, ale předpokládáme, že Ukrajina provede zásadní změny ve svém systému, aby zaručila nestranné, spravedlivé a transparentní soudní procesy. Jsme přesvědčeni, že stabilita Ukrajiny a důvěra jejích občanů ve veřejné orgány bude záviset na pokroku, k němuž dojde v této oblasti.
<P>
Rychlost a rozsah naší integrace s Ukrajinou a naopak bude záviset na tom, zda Ukrajina může plně zaručit dodržování lidských práv, zásady demokracie a zásady právního státu. Tyto zásady nesmí být nijak zpochybňovány. Tento závěr je v souladu s výsledky přezkumu evropské politiky sousedství.
<P>
Zasedání výboru pro spolupráci mezi EU a Ukrajinou, který se bude konat v průběhu několika týdnů, nám umožní projednat řadu věcí, které jsou důležité pro náš vztah, a vyslat Ukrajině stejné signály, jaké vysíláte, pokud jde o význam reformy v této oblasti.
<P>
Těší nás odhodlání Ukrajiny uzavřít do konce tohoto roku jednání o dohodě o přidružení. To je zatím dobré. Ukrajina však musí provést nezbytné dalekosáhlé reformy, zejména reformu soudního systému, volebního systému a ústavy, aby mohla využít možnosti, které může tato dohoda nabídnout, pokud jde o přidružení a hospodářskou integraci s EU. Země musí kromě toho vyvinout rozhodnější úsilí v boji s korupcí.
<P>
Ukrajina není v tomto ohledu sama, ale pokud se chce přiblížit EU, musí projevit své bezpodmínečné odhodlání provést komplexnější a inkluzivnější reformy. My budeme Ukrajině v jejím úsilí o provedení interních reforem nadále poskytovat významnou podporu.
<P>
Na závěr bych chtěl říci, že bez komentáře jasně projevíme respekt k řádným soudním procesům. Spoléháme na to, že budeme moci pokračovat ve svém otevřeném a transparentním dialogu o vnitřních reformách na Ukrajině a o užší integraci této země s EU v Kyjevě a v Bruselu, a to jak s ukrajinskými orgány, tak s opozicí. Děkuji.
<SPEAKER ID="291" NAME="Předsedající">
Rozprava je ukončena.
<P>
Hlasování proběhne za chvíli.
<P>
Písemná prohlášení (článek 149)
<SPEAKER ID="291" NAME="Alexander Mirsky" AFFILIATION="S&amp;D">
, písemně. - Byl jsem překvapen přáním některých politických sil v Evropském parlamentu morálně a politicky podporovat bývalé vedoucí představitele Ukrajiny. Je známo, že Evropská lidová strana má dohodu o spolupráci s blokem Julie Tymošenkové. Bylo by zajímavé vědět, zda je ve smlouvě bod o právní ochraně a o poskytování právních služeb.
<P>
Dnešní usnesení vypadá spíše jako výzva, nikoli jako dokument Evropského parlamentu. Považuji za nezbytné prohlásit, že nikdo není oprávněn zasahovat do soudních procesů a činnosti žaloby. Tím, že práci žalobce hodnotíme předem před ukončením vyšetřování, zabraňujeme uplatnění spravedlnosti.
<P>
Evropský parlament není právní kancelář. V takových případech bychom měli počkat na ukončení vyšetřování. Obžalovaným bychom měli doporučit, aby spolupracovali s vyšetřujícími orgány. Nemáme žádné právo vyvíjet nátlak na ukrajinský soudní systém, neboť by to mohlo být kvalifikováno jako zasahování do vnitřních záležitostí.
<P>
Jsem kategoricky proti usnesení P7_TA-PROV(2011)0272, neboť je považuji za hrubý nátlak na ukrajinskou vládu.
<SPEAKER ID="291" NAME="Bogusław Sonik" LANGUAGE="PL">
Prioritou ukrajinského předsednictví Výboru ministrů Rady Evropy je mimo jiné předcházet porušování lidských práv a prosazování zásad právního státu. Ukrajina se také zavázala budovat demokracii na místní úrovni a podporovat místní samosprávu. Helsinský výbor zároveň varuje, že Ukrajina porušuje Evropskou úmluvu o ochraně lidských práv. Preventivní zadržování a zákaz opustit zemi, který byl uvalen na nejvýznamnější příslušníky opozice a na bývalé členy vlády, vyvolává pochybnosti o objektivitě ukrajinské prokuratury. Podle názoru Evropského parlamentu je transparentnost vyšetřování nedostatečná a přijaté procesní metody jsou nepřiměřené. Evropský parlament by měl požádat ukrajinského generálního prokurátora, aby tento zákaz zrušil.
<P>
Skutečný problém však spočívá ve stále nedostatečných demokratických reformách na Ukrajině. V průběhu Kongresu místních a regionálních orgánů Rady Evropy v březnu 2011 vysvětlil ukrajinský zástupce, že Ukrajina potřebuje více času, aby ze sebe setřásla komunistickou minulost. I já si myslím, že dosáhnout demokracie není jednoduché, ale vyžaduje to vůli zavádět změny a podnikat energické kroky. Od pádu SSSR uplynulo již dost času a další postkomunistické země učinily značný pokrok. Aby Ukrajina vytvořila pluralistický systém právního státu, musí začít s účinnými změnami svého volebního zákona a trestněprávních předpisů. Evropská unie ovšem musí trvat na tom, aby požadavky, které vznáší, byly plněny, a to především proto, že EU toho nabízí hodně v rámci Východního partnerství a politiky sousedství.
