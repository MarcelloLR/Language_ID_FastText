<CHAPTER ID="005">
Základní práva v Evropské unii (2009) - účinné provádění po vstupu Lisabonské smlouvy v platnost (rozprava) 
<SPEAKER ID="009" NAME="Předsedající">
Dalším bodem je zpráva, kterou předložila paní Gálová jménem Výboru pro občanské svobody, spravedlnost a vnitřní věci, o stavu dodržování základních práv v Evropské unii (2009) - účinném provádění po vstupu Lisabonské smlouvy v platnost.
<SPEAKER ID="010" NAME="Kinga Gál" LANGUAGE="HU">
Pane předsedající, dámy a pánové, co se týče pravomocí Společenství, přijetí Lisabonské smlouvy s sebou přineslo vizi a myšlenku silné Evropy. Občanům nabízí příslib naplnění této vize. To se týká i ochrany základních práv, a proto na rozdíl od předchozích let se letošní zpráva zabývá těmito novými právními základy a posílenými a nově vzniklými pravomocemi a institucemi a poskytuje důkladný přezkum takto vytvořené situace. Cílem zprávy je poskytnout nový a komplexní přístup k ochraně základních práv.
<P>
Od prosince 2009 spočívá ochrana základních lidských práv v Evropské unii na několika pilířích. Na jedné straně je založena na Lisabonské smlouvě a na Listině základních práv Evropské unie, která je nyní právně závazná. Listina se stala normou pro tvorbu a provádění právních předpisů EU jak ze strany orgánů EU, tak členských států. Podobným pilířem právního systému Společenství bude naše přistoupení k Evropské úmluvě o lidských právech, což je proces, jenž právě probíhá, ale podobným pilířem zůstane i systém lidskoprávních záruk zakotvený ve vlastních právních systémech členských států. Tyto právní základy budou posíleny zavedenými institucemi Společenství, a to jak na úrovní Společenství, tak členských států. Na úrovni Společenství bych ráda zmínila Komisi, portfolio komisařky pro základní práva, pracovní skupinu Rady, Parlament a z agentur bych ráda vyzdvihla úlohu Agenturu EU pro základní práva.
<P>
Cílem mé zprávy je zvýšit informovanost tak, aby bylo zajištěno, že tyto již existující instituce a mechanismy budou účinně a transparentně fungovat, ať již při sledování rozhodování nebo tvorbě právních předpisů, sběru údajů nebo přenosu informací, a že nebudou upřednostňovat některá práva a jiná zanedbávat. Je důležité, aby jednotlivé instituce nejen předkládaly zprávy, ale aby také na sebe reagovaly a vzájemně se komentovaly. Měly by na poli ochrany lidských práv využívat práce ostatních institucí a stavět na ní a měly by svá rozhodnutí přijímat srozumitelně, objektivně a na základě faktů.
<P>
V této zprávě jsme tedy zhodnotili to, co Parlament od těchto institucí očekává. Okomentovali jsme sdělení Komise vydané v říjnu, které má podobné pojetí. Jedním z hlavních cílů zprávy je zdůraznit to, že stávající struktura základních práv musí začínat a končit jednotlivcem, tedy občanem. To znamená, že občanům musíme poskytnout dostatek informací, abychom zajistili, že si budou vědomi svých možností, budou jim rozumět a budou schopni jich využít. Systém ochrany základních práv musí být srozumitelný, přístupný a skutečně užitečný, protože celá struktura má cenu jenom potud, pokud ji občané EU budou schopni uplatnit. Abychom těchto cílů dosáhli, výše uvedené instituce a členské státy musí převzít vyvažující úlohu tak, aby zajistily, že EU bude schopna zvýšit v očích občanů svou důvěryhodnost. A konečně se má zpráva zaměřuje na ty oblasti, které vyžadují nejen rychlé jednání, ale také středně až dlouhodobé strategie, jako je například integrace Romů, boj proti dětské chudobě a otázku používání jazyků v komunitách menšin, abych uvedla alespoň některé.
<P>
Doufám, že touto zprávou, která bude zítra přijata, dokážeme vyslat snadno srozumitelný a jasný vzkaz výše uvedeným institucím: Komisi, Radě, agenturám, orgánům a soudům členských států tak, abychom tento systém učinili ještě účinnějším. Žádám vás za tímto účelem o zítřejší podporu, abychom v období po Lisabonské smlouvě, kdy jsou základy položeny a instituce již existují, mohli v tomto duchu jednat.
<SPEAKER ID="011" NAME="Viviane Reding">
místopředsedkyně Komise. - Pane předsedající, dnešní rozprava o stavu dodržování základních práv v Evropské unii je velmi důležitá nejen proto, že přichází 10 let po vyhlášení Listiny - výročí Listiny připadlo na začátek tohoto měsíce - ale také proto, že se jedná o první diskusi v Parlamentu věnovanou tomu, čemu paní zpravodajka Gálová říká "nová struktura základních práv po vstupu Lisabonské smlouvy v platnost". Má naprostou pravdu. Zahájili jsme novým začátkem pro význam lidských práv a základních práv v Evropě. Chtěla bych poděkovat zpravodajce a členům Výboru pro občanské svobody, spravedlnost a vnitřní věci za jejich cenný příspěvek k této rozpravě.
<P>
Máme nyní právně závaznou Listinu, která je součástí primární legislativy EU. Nyní musíme Listinu uvést do praxe. Přesně z tohoto důvodu Komise v říjnu přijala sdělení o strategii účinného uplatňování Listiny. Hlavním úkolem Komise je, aby se práva obsažená v Listině stala co nejúčinnějšími ku prospěchu všech lidí, kteří žijí v EU a jež jako poslanci této sněmovny zastupujete.
<P>
Listina musí být naším kompasem a my musíme jít příkladem zejména tehdy, kdy vydáváme právní předpisy. To se týká jak vnitřních přípravných prací Komise, odhlasování Evropským Parlamentem a Radou, tak uplatňování nových předpisů členskými státy.
<P>
Komise prosadila systematické posuzování dopadu nových legislativních návrhů na základní práva, a to prostřednictvím kontrolního seznamu základních práv, jenž musí být používán všemi útvary Komise. Těší mě, že zpráva paní Gálové tento postup podporuje. Zejména zdůrazňuje, jak je důležité, aby Evropský parlament a Rada věnovaly pozornost tomu, aby byl zachován soulad s Listinou, v průběhu celého legislativního procesu. Nejen že musí být předložený text v souladu s Listinou, ale musí být brány v potaz i důsledky pozdějších pozměňovacích návrhů k takovému textu. Každá instituce tak musí přemýšlet o tom, jak zajistit, aby pozměňovací návrhy k legislativním návrhům prošly řádným posouzením jejich dopadů. Ve zprávě vítám výzvu ke zlepšení spolupráce mezi institucemi.
<P>
Musíme také zjistit, jak je Listina uplatňována, když členské státy převádějí právo Unie do praxe. Ráda bych v této sněmovně zopakovala, že se nebudu vyhýbat zahájení řízení pro porušení právních předpisů, kdykoliv to bude nutné.
<P>
Zpráva také zdůrazňuje přistoupení Evropské unie k Evropské úmluvě o lidských právech. Urychlené přistoupení Evropské unie k Úmluvě má pro Komisi vysokou prioritu. Vyjednávání již probíhají a postupují rychle a konstruktivně. Pokud vše půjde tak dobře, jak se zdá, doufám, že konečné shody budeme schopni dosáhnout v první polovině roku 2011. Tyto záležitosti tedy postupují rychle a dobře.
<P>
Plně také sdílím cíl zajistit hladkou spolupráci s mezinárodními organizacemi. Toto samozřejmě každodenně děláme. Komise již bere v potaz Úmluvu OSN o právech dítěte, když připravuje nové návrhy, které mohou mít dopad na děti. Nedávno také probíhala diskuse týkající se osob s postižením a je jasné, že také v této oblasti uplatňujeme na úrovni členských států a Evropské unie Úmluvu OSN.
<P>
Zpravodajka hovořila o Agentuře pro základní práva, která hraje klíčovou úlohu při poskytování srovnatelných a spolehlivých údajů o situaci v 27 členských státech v těch oblastech, kde EU může podniknout kroky. I zde chceme pracovat nejen teoreticky, ale i prakticky. Například jsem agenturu požádala, aby přispěla k práci pracovní skupiny zaměřené na situaci Romů. Komise podporuje rozšíření mandátu agentury tak, aby bylo zajištěno, že bude moci poskytovat své zkušenosti také v oblasti justiční spolupráce v trestních věcech a policejní spolupráce. Aby toto bylo možné, Komise 2. prosince přijala návrh na změnu víceletého rámce, který vyjmenovává tématické oblasti, v nichž agentura může působit.
<P>
Ráda bych nyní přešla k něčemu novému, co se podle mého názoru dokonale shoduje s přístupem paní zpravodajky, a tím je spád událostí vytvořený Lisabonskou smlouvou, jejž musíme podporovat. Komise to má na zřeteli a na jaře roku 2011 zveřejní svou první výroční zprávu o uplatňování Listiny. Záměrem je ji publikovat jako výroční zprávu každé jaro. Jsem přesvědčena, že to je okamžik, kdy by Parlament měl přijít a vyprovokovat skutečnou diskusi o tom, jak je v praxi Listina uplatňována. Až budeme na jaře 2011 připravovat naši první výroční zprávu o uplatňování Listiny, budu věnovat zvláštní pozornost zprávě Evropského parlamentu a dalším aktivitám Parlamentu zaměřeným na základní práva. To nám nejen umožní vést rozpravu o lidských právech vně Evropské unie, jak je v této sněmovně zvykem, ale umožní nám to každým rokem vést rozpravu o základních právech a o tom, jak jsou uplatňována různými vládami uvnitř Evropské unie, a zároveň i zjistit, zda evropské instituce vykonávají svou práci tak, jak mají.
<SPEAKER ID="012" NAME="Simon Busuttil" LANGUAGE="MT">
Pane předsedající, rád bych začal tím, že poděkuji paní Kinze Gálové za její zprávu a zejména za pozornost, kterou věnovala tak důležitému tématu pro Evropskou unii, tedy Listině základních práv Evropské unie a jejímu uplatňování. Jsem přesvědčen, že zaměření Kingy Gálové na tuto záležitost bylo letos velmi důležité. Rád bych poukázal na to, jak je důležité, abychom i nadále považovali lidská práva za základní lidská práva, protože se občas obávám, že ne každý interpretuje pojem základních práv stejným způsobem. Zaprvé musí být zřejmé, že lidská práva neznamenají, že bychom měli ignorovat koncept subsidiarity nebo že bychom měli pošlapat různé hodnoty, které členské státy vzaly za své. Naneštěstí existují osoby, které se snaží manipulovat otázkou základních práv, aby dosáhly právě toho. Evropská unie by měla ponechat na členských státech, aby řešily etické otázky, jako jsou eutanazie nebo potraty. Zadruhé bychom měli zajistit, aby byla základní práva opravdu základními právy a nezahrnovala ostatní práva, která jsou sice důležitá, ale nejsou právy základními, a tak je zde riziko, že budou z pohledu současného kontextu nerealistická. Takovým příkladem by byla práva, která se vztahují k otázkám přistěhovalectví: mají značnou důležitost, ale nejsou vždy právy základními. A nakonec musíme usilovat o přijetí rozumného stanoviska například k otázkám bezpečnosti a důležitosti ochrany osobních údajů. Závěrem jsem proto přesvědčen, že potřebujeme základní práva, ale zároveň musíme zajistit, aby byla logická a realistická.
<SPEAKER ID="013" NAME="Monika Flašíková Beňová">
jménem skupiny S&D. - (SK) Kolegyně a kolegové, i já bych chtěla poděkovat zpravodajce, paní Gálové, protože si myslím, že se jí podařilo naplnit hlavní cíl zprávy, a tím je konkrétně vysvětlit úlohy, které budou jednotlivé instituce a mechanismy sehrávat v nové post-lisabonské struktuře základních práv.
<P>
Za klíčové považuji tři oblasti, které jsou ve zprávě obsažené. Je důležité, aby Unie ochraňovala nejen práva svých občanů a občanek, respektive osob na jejím území, ale musí se v této oblasti stát i celosvětovým lídrem. Z tohoto hlediska může klíčovou úlohu sehrát nově vytvořená Evropská služba pro vnější činnost. Chtěla bych proto vyzvat Komisi, aby struktura, zdroje a aktivity diplomatické služby byly formovány tak, aby evropská diplomacie mohla i v zahraničí účinně prosazovat základní práva.
<P>
Zadruhé, demokracie a lidská práva mají po vstupu Lisabonské smlouvy v platnost své nové vyjádření v podobě nástroje evropské občanské iniciativy. Iniciativa zvyšuje úlohu občanů a občanek Evropské unie a jejím prostřednictvím mají možnost iniciovat přijetí evropské legislativy. A zatřetí bych chtěla vyjádřit spokojenost s tím, že zpráva vyzývá instituce a členské státy Unie, aby znásobily své snahy o zvyšování informovanosti o základních právech.
<P>
Závěrem mi dovolte, abych poděkovala paní zpravodajce za to, že byla vstřícná vůči našim připomínkám a že zpráva obsahuje i námi požadovanou výslovnou zmínku o boji proti chudobě a sociálnímu vyloučení v části, která hovoří o aktivitách potřebných k ochraně základních práv.
<SPEAKER ID="014" NAME="Renate Weber">
jménem skupiny ALDE. - Pane předsedající, zítra odpoledne si budeme moci vyměňovat své názory týkající se situace lidských práv ve světě, ale dnes ráno se zaměřujeme na stav věci, co se týče těchto práv v Evropské unii. Diskutovat nejdříve o Evropskoéunii a pak až o zbytku světa je podle mého názoru to správné pořadí, protože než začneme kritizovat ostatní, měli bychom nejdříve udělat pořádek u sebe. Pokud opravdu chceme, abychom byli bráni vážně, nesmíme být slepí k porušování lidských práv na naší půdě.
<P>
Toto usnesení, k němuž chci naší zpravodajce paní Gálové pogratulovat, se zaměřuje na to, kudy se má dál ubírat politika EU v oblasti ochrany a zlepšení lidských práv po vstupu Lisabonské smlouvy v platnost. Nezabývá se jen tím, kdo za co nese odpovědnost, ale zaměřuje se i na témata, na která bychom se měli v budoucnu soustředit.
<P>
Ráda bych jen zdůraznila dvě hlediska. Byla jsem spokojena s podporou, kterou poskytl Výbor pro občanské svobody, spravedlnost a vnitřní věci myšlence jakéhosi mechanismu pozastavení, jímž mohou být sporné vnitrostátní politiky nebo rozhodnutí pozastaveny Komisí do doby, než formálně rozhodne o tom, zda zahájí řízení pro porušení právních předpisů. Jsem přesvědčena, že takový mechanismus přinese přidanou hodnotu tím, že vytvoří uvnitř Evropské unie důvěryhodnější politiku základních práv. Doufám proto, že celá sněmovna poskytne při zítřejším hlasování tomuto mechanismu svou podporu.
<P>
Další hledisko se týká práva a povinnosti tohoto Parlamentu průběžně analyzovat situaci v oblasti lidských práv v členských státech a kriticky vyjadřovat své názory, včetně označení provinilců, bude-li to nutné.
<SPEAKER ID="015" NAME="Hélène Flautre" LANGUAGE="FR">
Pane předsedající, jedná se o velmi dobrou zprávu a o první po Lisabonské smlouvě. Ráda bych začala tím, že poděkuji zpravodajce, paní Gálové, za její práci, vstřícnost a plodnou spolupráci. Chtěla bych se vrátit ke čtyřem poselstvím, které tato zpráva obsahuje.
<P>
První se týká našeho požadavku, aby Komise plnila svou úlohu, co se týče nových zdrojů, které má k dispozici, a vstoupení Listiny základních práv Evropské unie v platnost. Situace Romů je bohužel takovým prvním praktickým případem a Komise nakonec v této záležitosti zůstala jen v půli cesty, když se omezila pouze na směrnici o volném pohybu.
<P>
Komise se vyhnula otázce nediskriminace na základě článku 21 Listiny základních práv Evropské unie, ale po ratifikaci Evropské úmluvy o lidských právech Evropskou unií nebude moci být do budoucna tak polovičatá a teší mě odhodlání Unie takto to i chápat.
<P>
Přidaná hodnota této zprávy spočívá i ve skutečnosti, že zdůrazňuje potřebu raného odhalování možných porušení práv prostřednictvím uplatnění systému varování. Tento systém kromě jiného zavádí podmínky umožňující, aby opatření, u nichž existujepodezření, že zakládají porušení lidských práv, byla pozastavena, zatímco bude probíhat zrychlené řízení, které určí, zda jsou tato opatření se základními právy skutečně v rozporu.
<P>
Trvala bych také na nutnosti zřídit systém prevence například podle vzoru mechanismu Univerzálního periodického přezkumu uvnitř Rady OSN.
<P>
Ještě jednou bych zdůraznila naprostou nutnost konzistence mezi vnějšími a vnitřními procesy, jak jste již zmínila, paní Redingová. V tomto ohledu podpis dohod EU o zpětném přebírání představuje skutečnou výzvu.
<P>
Slepě tyto dohody podporujeme, zatímco jsou vlastní podmínky jejich plnění rozhodnuty ve společných výborech, z nichž je Parlament vyloučen.
<SPEAKER ID="016" NAME="Konrad Szymański" LANGUAGE="PL">
Pane předsedající, nyní, kdy se Listina základních práv Evropské unie stala v Evropě právně závaznou, disponujeme dvěma systémy ochrany lidských práv, které spolu do určité míry soutěží. Jeden z těchto systémů je založen na Listině základních práv Evropské unie a judikatuře Soudního dvora a ten druhý je založen na Evropské úmluvě o lidských právech a judikatuře Evropského soudu pro lidská práva. Myslím, že základní výzvou, která je identifikována i ve zprávě paní Gálové, je zajistit soudržnost mezi těmito systémy, a to jak z hlediska obsahu, tak z hlediska institucionálního.
<P>
Listina základních práv nesmí být vykládána takovým způsobem, aby vznikl předpoklad nových kompetencí pro Evropskou unii. Článek 51 to říká velmi jasně, ale myslím, že stojí za to připomenout každému, zejména poslancům této sněmovny, že otázky týkající se rodinného práva, trestního práva a právní ochrany nenarozeného života nemohou být regulovány na úrovni EU, a to ani přímo, ani skrze žaloby před soudem nebo soudním dvorem. Taková politizace nástrojů ochrany lidských práv může vést pouze k jediné věci - poklesu důvěry v mezinárodní soudnictví.
<SPEAKER ID="017" NAME="Marie-Christine Vergiat" LANGUAGE="FR">
Pane předsedající, ráda bych pro změnu poděkovala naší zpravodajce za její ochotu naslouchat a za její práci a zároveň i všem stínovým zpravodajům, kteří přispěli ke kvalitě této zprávy.
<P>
Pro nás je tato zpráva důležitá, protože vyvozuje závěry z jednoho z mála pozitivních výsledků uplatnění Lisabonské smlouvy, pokud je tedy účinně uplatňována. Účinné uplatňování základních práv v Evropské unii je důležitou až zásadní záležitostí pro budoucnost Evropské unie. Užívání květnaté řeči ale nestačí.
<P>
Smlouva, Listina základních práv Evropské unie a brzy také přistoupení k Evropské úmluvě o lidských právech nám poskytne v této oblasti nové nástroje a umožní Evropské unii a jejím členům dosáhnout nové úrovně.
<P>
Mnozí říkají, že lidská práva jsou součástí základních hodnot Evropské unie, ale jen někteří je uznávají jako skutečně všeobecná a nedělitelná. Nedělitelná znamená, že všechna lidská práva zahrnutá v Listině a také v Evropské úmluvě a ve všech evropských a mezinárodních úmluvách, které vycházejí ze Všeobecné deklarace lidských práv, mají stejnou hodnotu, ať se jedná o kterékoliv z nich.
<P>
Občanská a politická práva nejsou o nic důležitější než ekonomická a sociální práva. Právo na důstojný život je stejně důležité jako například náboženská svoboda.
<P>
Všeobecná znamená, že lidská práva jsou stejná pro každého bez ohledu na národnost nebo právní postavení. Víme ale, že právo na vzdělání nebo právo na rodinný život jsou také neustále téměř v každém členském státě přehlížena. Situace Romů je pro to naneštěstí příznačná. Takže ano, Komise se musí přimět k zahájení řízení pro porušení právních předpisů a být stejně přísná jako v hospodářských záležitostech.
<P>
Všeobecná také znamená, že lidská práva mají tu samou hodnotu všude ve světě, což znamená, že Evropská unie musí ve své zahraniční politice a dohodách o partnerství přikládat lidským právům tutéž důležitost jako hospodářským nebo diplomatickým otázkám. Není tomu tak u zemí, jako jsou Tunisko, Libye nebo Kolumbie, a mohla bych zmínit mnohé další. Takže ano, jedná se o důležitou věc; je v sázce důvěryhodnost Evropské unie a budoucnost její zahraniční politiky.
<SPEAKER ID="018" NAME="Krisztina Morvai" AFFILIATION="NI">
(HU) Pane předsedající, jako Maďarka a žena jsem hrdá na to, že to byla maďarská poslankyně, paní Kinga Gálová, která se značným úsilím vypracovala tuto významnou práci zaměřenou na lepší prosazování lidských práv a předložila ji Evropské unii. Za to bych jí ráda poděkovala.
<P>
Co ale postrádám, je důraz na tradiční občanské a politické svobody a zde v EU je stěží někdo v lepší pozici než my, Maďaři, aby mohl zdůraznit, že v Evropské unii není v otázce lidských práv problémem jen diskriminace menšin nebo integrace Romů, ale také svoboda projevu, shromažďování a slova, a nic to neilustruje lépe než situace v Maďarsku mezi lety 2002 a 2010. Výbor pro lidská práva maďarského parlamentu nedávno přijal velmi důkladnou a detailní zprávu, která skrze nálezy soudů, zprávy veřejného ochránce práv a další prostředky ukazuje, že maďarská socialistická vláda se v letech 2002 až 2010 držela u moci hrubým a neustálým porušováním lidských práv. Mou otázkou na zpravodajku je, na jedné straně, zda by tato konkrétní maďarská zpráva mohla být konečně za stávající situace předložena Evropské unii a zda to Evropská unie bude vyšetřovat, protože pak by to skutečně bylo reálným ukazatelem toho, že v oblasti lidských práv dochází do určité míry ke změnám. Na druhé straně, pokud jsme vůbec schopni hovořit o zvýšené možnosti prosazovat lidská práva v Evropské unii, jak můžeme lépe předcházet takovým případům, jako byl ten, kdy byli lidé při střelbě zasaženi do oka, jako se to stalo v Maďarsku v roce 2006, zejména pokud byl místopředseda výboru LIBE v té době členem vlády, která nechala do lidí střílet?
<SPEAKER ID="019" NAME="Salvatore Iacolino" AFFILIATION="PPE">
(IT) Pane předsedající, komisařko, dámy a pánové, lze jen kladně komentovat zprávu, jako je tato, kterou tak dovedně sestavila zpravodajka paní Gálová a jejíž silnou stránkou je přesný a detailní popis stavu uplatňování základních práv.
<P>
Rád bych učinil několik menších poznámek týkajících se samotného uplatňování. Díky Listině základních práv Evropské unie, která je nyní závazná, a díky lisabonskému procesu, který již nemůžeme zastavit, není pochyb o tom, že tato podpora blaha a jednotlivce vychází ze souboru hodnot, které jsou skutečně sdílené, jak reálně ukazují dosažené výsledky.
<P>
Musíme proto mít na paměti Lisabonskou smlouvu, Stockholmský program a základní zásady, jako jsou solidarita, integrace a boj proti organizovanému zločinu a terorismu. Musíme mít na paměti, že zásada subsidiarity nemůže samozřejmě stát v cestě uplatňování základních práv v Evropě občanů.
<P>
Za pár dnů schválíme nové dokumenty a nové nařízení týkající se legislativní iniciativy na podporu občanů proti obchodování s lidmi. Tyto dokumenty jsou navzájem propojeny a rozhodně tvoří aktuální referenční právní rámec. Všechna opatření mají přesný cíl: dodat na váze lidské důstojnosti.
<P>
Rád bych, pane předsedající, na závěr řekl, že pravomoc provádět kontroly a ukládat opravdové sankce musí být řádně uplatněna v roce 2013, Evropském roce občanství. To by mohlo být důležitým faktorem pro skutečné posouzení důležitosti opatření.
<SPEAKER ID="020" NAME="Michael Cashman" AFFILIATION="S&amp;D">
Pane předsedající, před Lisabonem nebo po Lisabonu, je toho jen málo, na co můžeme být hrdí. V Evropě stále můžete být diskriminováni, pokud jste žena. Dnes jsme to ve sněmovně slyšeli: žena nemůže rozhodnout, jak se svým tělem naloží. Můžete být diskriminováni z důvodu věku, postižení, náboženství, víry, sexuální orientace. V oblasti poskytování služeb a zboží neexistuje v otázce směrnice Rady žádná aktivita. Pokud žijete v partnerství osob stejného pohlaví nebo v registrovaném partnerství nebo manželství, můžete být členským státem diskriminováni na základě konceptu subsidiarity. Na tomto základě můžete prosazovat nerovnost.
<P>
Máme dvojrychlostní Evropu, v níž někteří lidé jsou rovní, a jiní ne. Sedíme zde a nic neděláme, zatímco jsme svědky nárůstu xenofobie, rasismu, antisemitismu, homofobie a transfobie a samozřejmě se podívejme, co se děje Romům.
<P>
To jsme se z druhé světové války nepoučili? Nepoučili jsme se z 30. let, kdy jsme se odvrátili a nic nedělali, protože se ti lidé od nás lišili? Nevidíme snad, že je náboženství, slušné náboženství, využíváno zejména jako záminka pro zvýšení diskriminace leseb, homosexuálů, bisexuálů a transsexuálů? Nechápeme, že zmenšením práv druhých nakonec zmenšujeme i práva vlastní? Nemáme být na co hrdí.
<SPEAKER ID="021" NAME="Daniël van der Stoep" AFFILIATION="NI">
(NL) Pane předsedající, je naprosto jasné, že Lisabonská smlouva zaujímá k základním právům jiný postoj, než na jaký jsme dříve byli zvyklí. Především samozřejmě díky přistoupení Evropské unie k Evropskému soudu pro lidská práva, což nastolilo zvláštní situaci, kdy soudy spolu navzájem soutěží. Není stále jasné, jakým směrem se v tomto ohledu budou věci dále ubírat. Obávám se, že s přistoupením EU k Evropské úmluvě o lidských právech jsme patrně vstoupili na právní minové pole. Mohla by se paní komisařka k tomuto vyjádřit?
<P>
Můj další bod se týká trvalého dopadu Listiny základních práv Evropské unie na evropské právo. Mám konkrétní dotaz na paní komisařku týkající se rozsudku vyneseného dne 9. listopadu 2010 Soudním dvorem Evropské unie. Týkal se spojených věcí Volker a Hartmut Eifert, pod odkazy C 92/09 a C 93/09. V krátkosti se tyto případy týkaly práva na soukromí proti právu na veřejný přístup k evropským zdrojům financování.
<P>
V těchto rozsudcích soud rozhodl, že právo na soukromí převažuje nad obecným evropským zájmem transparentnosti. Byl jsem tímto rozsudkem velmi překvapen a chtěl bych znát názor paní komisařky na tuto záležitost, a to v souvislosti s trvalým dopadem základních práv zaručených v Listině na stávající a budoucí právní předpisy EU.
<SPEAKER ID="022" NAME="Milan Zver" AFFILIATION="PPE">
(SL) Pane předsedající, především bych rád pogratuloval své kolegyni, paní Gálové, k přípravě dobré zprávy. Je pravdou, že co se týče ochrany lidských práv, máme v Evropské unii novou situaci. Zdá se mi, že se svoboda rozšiřuje, a to je dobrá věc. Zpráva je celkem současná, moderní; dokonce hovoří o třetí generaci lidských práv a tak podobně.
<P>
Ochrana lidských práv a svobod ale také zahrnuje napravování křivd minulosti.
<P>
Mohli jsme v této zprávě zdůraznit mnoho práv třetí generace, jak se jim říká, ale zapomněli jsme na některé záležitosti, jako je navrácení majetku zkonfiskovaného totalitními režimy jejich vlastníkům nebo důstojný pohřeb mnoha lidí, kteří byli brutálně zabiti ve střední a východní Evropě v roce 1945 a jimž se dostalo jen provizorních hrobů.
<P>
Z tohoto důvodu je současná generace politiků odpovědná za nápravu křivd minulosti. Jen tehdy budeme moci dnes i v budoucnu hovořit s čistým svědomím o nových právech a svobodách třetí generace, jak se nazývají.
<SPEAKER ID="023" NAME="Kinga Göncz" AFFILIATION="S&amp;D">
(HU) Pane předsedající, komisařko, spolu s Lisabonskou smlouvou vstoupila v platnost také Listina základních práv Evropské unie, a vytvořila se tak možnost, aby bylo v případě jejího porušení zahájeno řízení pro porušení právních předpisů. V některých členských státech přineslo sociální napětí, které vzrostlo v průběhu krize, namísto kroků v tomto směru naopak omezení demokratických práv. Přineslo omezení svobody sdělovacích prostředků, omezení práva na stávku, obcházení a omezení sociálního dialogu, zesílení diskriminace a otřesení základů právního státu a právní jistoty. Komise ve své roli strážkyně Smluv má povinnost si těchto znaků všímat. Jsme přesvědčeni, že vytvoření portfolia komisaře pro základní práva je důležitým krokem, a vyzýváme paní Redingovou, aby pravidelně sledovala členské státy a upozornila na případy, kdy jsou základní práva a základní principy demokracie porušovány, aby bylo zajištěno, že dodržování těchto práv nenípovinné pro kandidátské země jen před přistoupením, ale i později, protože případné selhání by dále podkopalo důvěryhodnost EU.
<SPEAKER ID="024" NAME="Monica Luisa Macovei" AFFILIATION="PPE">
(RO) Pane předsedající, dovolte mi, abych nejdříve pogratulovala paní Kinze Gálové k její zprávě.
<P>
V současné době máme společenství hodnot a principů, které se odrážejí v komplexním systému ochrany lidských práv, jenž zahrnuje Listinu základních práv Evropské unie, nejprogresivnější regionální kodex zaměřený na lidská práva. Členské státy se musí při uplatňování legislativy EU ustanoveními Listiny řídit. Ustanovení Listiny mohou být přímo vnitrostátními soudy uplatňována, což dává těmto soudům i velkou odpovědnost.
<P>
Zadruhé zde máme Evropskou úmluvu a judikaturu Soudního dvora ve Štrasburku. Poskytují záruku individuálních práv v členských státech. Přistoupení Evropské unie k Úmluvě zajistí, že Evropská úmluva o ochraně lidských práv bude uplatňována i při činnostech, které bude EU provádět jako instituce, a které budou provádět členské státy uplatňující právní předpisy EU. Zcela určitě musíme důkladně sledovat reformu soudu ve Štrasburku a její dopad na zkrácení řízení.
<P>
Zatřetí, na vnitrostátní úrovni mají členské státy povinnost a příležitost přímo provádět ustanovení, která zaručují základní práva, uplatňovat je ve svých zemích prostřednictvím rozhodnutí svých vlastních institucí.
<P>
Jak právní, tak institucionální mechanismy tedy existují. Klíčovým slovem je uplatňování, které musí být pro oběti rychlé a účinné. Dalším klíčovým slovem je koordinace mezi institucemi, které porušování práv posuzují a rozhodují o náhradách.
<SPEAKER ID="025" NAME="Joanna Senyszyn" AFFILIATION="S&amp;D">
(PL) Pane předsedající, zahrnutí Listiny základních práv Evropské unie do práva EU nerozšiřuje rozsah pravomocí EU a je v souladu se zásadou subsidiarity, protože Listina je nedílnou součástí politiky EU. Ještě jednou tedy vyzývám polské orgány, aby splnily své závazky a Listinu základních práv Evropské unie přijaly. Výjimka Polska z Listiny nemá žádné skutečné ospravedlnění. Jedná se o politické rozhodnutí, které kompromituje mou zemi a škodí polským občanům.
<P>
Přijetí Listiny je obzvláště důležité v kontextu nadcházejícího předsednictví Polska. Všichni Evropané musí mít stejná práva bez ohledu na to, kde žijí a do jaké míry je jejich země vazalem kléru. Naneštěstí ani polský ústavní soud toto vždy nechápe. Podle mého názoru je zejména důležitá úcta k právům žen, jediné většiny, která je diskriminována. Ještě jednou tedy vyzývám k evropské směrnici o násilí na ženách, zahrnující sexuální a reprodukční násilí, jak je praktikováno některými členskými státy s plným schválením ze strany jejich vnitrostátního práva.
<SPEAKER ID="026" NAME="Ádám Kósa" AFFILIATION="PPE">
(HU) Pane předsedající, část zprávy, která hledí kupředu, již byla řadou kolegů zdůrazněna. Konečně máme zprávu, která zahrnuje různé otázky spojené s lidskými právy, aniž by jednu oblast upřednostňovala před jinou. Zejména mě těší, že tato zpráva obzvláště zdůrazňuje nediskriminaci a rovné příležitosti. Zpráva se opírá o Listinu základních práv Evropské unie. To je předmětem mého proslovu. Dodržování a prosazování Listiny může být úspěšné jen tehdy, pokud evropská společnost uzná, že všechny lidské bytosti jsou si rovny a že této rovnosti může být dosaženo jen skrze rovné zacházení. Pokud je někdo bez vlastního zavinění znevýhodněn, musí mu být poskytnuta odpovídající a přiměřená pomoc tak, aby se mohl stát rovnocennou osobou, rovnocenným občanem. Cesta, která k tomuto cíli vede, je obtížná a ke svému dokončení bude vyžadovat promyšlenou práci. Zpráva paní Gálové je významným milníkem na této cestě. Za její velmi důležitou práci jsem vděčný.
<SPEAKER ID="027" NAME="Anna Záborská" AFFILIATION="PPE">
(SK) Pane předsedající, ráda bych upozornila na jedno nebezpečí. Kombinace různých forem boje proti diskriminaci může také vést k diskriminaci. I o tom se hovořilo na schůzi OBSE, která se konala minulý týden ve Vídni.
<P>
Je to paradox, ale pokud se antidiskriminační politika stane ideologií, lidé začnou být diskriminováni. Vidíme, jak samotný pojem diskriminace překonal hranice své definice. Pokud má Evropská unie na tomto poli nějaký vážný deficit, tak jde o vrácení původního významu slovu "diskriminace", protože dnes ho už neznají ani aktivisté za lidská práva a někdy ani naše vlastní Agentura Evropské unie pro základní práva. Přimlouvám se proto za demokratickou kontrolu této instituce. V opačném případě zůstane možná i finančně nákladnou přítěží pověsti nejen Evropské komise, ale nepřímo celé Evropské unie.
<SPEAKER ID="028" NAME="Csaba Sándor Tabajdi" AFFILIATION="S&amp;D">
(HU) Pane předsedající, zpravodajka odvedla skvělou práci. Abych ale ocitoval populární maďarské úsloví, dokud nebude provedena, bude nám platná jako mrtvému koni podkova. V Evropské komisi nevidím politickou vůli tato práva vynucovat a iniciovat řízení pro porušení právních předpisů proti členským státům. Paní Redingové důvěřuji. Má více odvahy než všichni mužští komisaři dohromady, protože si dovolila oponovat panu Sarkozymu, i když se pan Barroso dlouho snažil ji od toho odradit. V nadcházejícím období bude čelit značné výzvě, protože maďarská vláda, která se ujme předsednictví EU, vážně porušuje základní práva. Omezuje svobodu sdělovacích prostředků, ruší práva odborů týkající se státních úředníků a nedaří se jí chránit soukromé vlastnictví, když si přivlastňuje soukromé penzijní úspory tří milionů občanů. Tato vláda porušuje základní práva a vy, paní Redingová, musíte mít odvahu zahájit řízení pro porušení právních předpisů.
<SPEAKER ID="029" NAME="Sonia Alfano" AFFILIATION="ALDE">
(IT) Pane předsedající, bez ohledu na Evropskou úmluvu o lidských právech, Listinu základních práv Evropské unie, články 6 a 7 Smlouvy o Evropské unii a vnitrostátní ústavy, denně v Evropské unii a členských státech přetrvávají vážná porušení lidských práv.
<P>
V mé zemi - Itálii - je u moci režim, v němž je porušována svoboda tisku, politické strany se účastní voleb tím, že předkládají falešné podpisy, státním tajemstvím se zakrývají násilné útoky (včetně těch ze strany mafie), náš předseda vlády - i když doufáme, že jím už dlouho nebude - profituje z mezinárodní spolupráce s režimy, jako jsou ty v Rusku nebo Libyi, jak bylo i potvrzeno z WikiLeaks. Evropská unie si nemůže dovolit toto všechno přehlížet.
<P>
Z těchto důvodů podporuji tuto zprávu, která obsahuje mnoho pozměňovacích návrhů, které jsem předložila a které byly schváleny ve Výboru pro občanské svobody, spravedlnost a vnitřní věci. Z nich bych ráda vybrala body 20 a 40, které vyzývají k tomu, aby bylo porušování lidských práv monitorováno a penalizováno a aby byly vnitrostátní legislativní návrhy, které by mohly lidská práva porušovat, pozastaveny ještě před jejich vstoupením v platnost, a to do doby, než je EU schválí.
<P>
Také jsem podpořila podnět, aby byly k řešení porušování lidských práv a k posílení mandátu Agentury pro základní práva využity články 6 a 7 Smlouvy o Evropské unii.
<P>
Zpráva uvádí řadu pozitivních odkazů na menšiny, práva, lesbické, homosexuální, bisexuální a transsexuální osoby, přistěhovalce a žadatele o azyl, svobodu tisku a sociální práva. Z těchto důvodů na své kolegy naléhám, aby pro zprávu hlasovali.
<SPEAKER ID="030" NAME="Ilda Figueiredo" AFFILIATION="GUE/NGL">
(PT) Pane předsedající, jsme si všichni vědomi toho, že v zemích Evropské unie stále existuje mnoho druhů diskriminace, která ovlivňuje různé skupiny obyvatel a kulturních menšin. Nelze ale zapomínat na to, že existuje obecná diskriminace žen: diskriminace žen je i nadále více či méně cítit v mnoha různých oblastech členských států Evropské unie. Ženy nadále obtížně získávají zaměstnání a mají problémy při kariérním postupu, i nadále jsou oběťmi nízkých mezd a dalších forem diskriminace, které na ně mají vždy dopad. Platové rozdíly mezi ženami a muži dosahují v EU zhruba 18 %. Je proto naléhavě nutné přijmout opatření pro boj s těmito diskriminačními situacemi.
<SPEAKER ID="031" NAME="Franz Obermayr" AFFILIATION="NI">
(DE) Pane předsedající, přistoupení EU k Úmluvě o ochraně lidských práv a základních svobod skrývá také nebezpečí, že Evropský soud pro lidská práva (ECHR) bude moci vynést rozsudek nad jakýmkoliv právním předpisem EU; soudci Evropského soudního dvora již před tímto krokem varovali.
<P>
Velmi pochybuji o tom, že ECHR vždy vynese neutrální a odpovídající rozsudky. Jeho předseda sám připustil, že by zkoumal kauzy předložené žadateli o azyl důkladněji než jiné kauzy. Preferenční posuzování určitých žalob není vhodné pro neutrálního soudce. ECHR se v současnosti snaží pozastavit Dublinskou úmluvu a zamezit deportacím z Rakouska do Řecka. Proč? Není Řecko bezpečné? Chceme opravdu podléhat soudu, který chce zakázat v učebnách kříže? Kříž je symbolem křesťanství, jednoho ze základů Evropy a našich základních hodnot.
<P>
Pokud Evropský soud pro lidská práva nemá úctu k takovýmto lidským právům, nemyslím si, že je možné jej zde uznat jako schválený a odpovídající rozhodovací orgán.
<SPEAKER ID="032" NAME="Alajos Mészáros" AFFILIATION="PPE">
(HU) Pane předsedající, Evropská unie byla vždy připravena kritizovat země za svými hranicemi, aby propagovala základní práva. V případě svých členských států byla ale po jejich přistoupení často bezmocná. Takto už by to nadále nemělo být, protože dnes to už nás nespojují jen ekonomické principy. Zpráva paní Gálové shrnuje nejnaléhavější a nejdůležitější kroky v rozvoji vnitřní ochrany základních práv. Potřebujeme účinný systém ochrany práv a díky Lisabonské smlouvě jsme nyní schopni takový systém zavést. Porušování základních práv občanů nemůže zůstat bez následků. Musíme být schopni přivést k odpovědnosti ty, kdo se porušování dopouštějí, a to jak na úrovni členských států, tak Evropské unie.
<P>
Mohu jen souhlasit s paní Redingovou v tom, že by Komise měla ve všech odůvodněných případech vykonávat své právo iniciovat řízení pro porušení právních předpisů. Doplnit k sadě postupů, které jsou již k dispozici, jeden, který má blokovací účinek, může sloužit jako účinný nástroj ochrany práv před opatřeními členský států, jež porušují základní práva. Ano, musíme ochraňovat osoby s postižením, musíme odstranit diskriminaci a v neposlední řadě musíme ochraňovat evropskou jazykovou různorodost.
<SPEAKER ID="033" NAME="Vilija Blinkevičiūt" AFFILIATION="S&amp;D">
(LT) Pane předsedající, otázku lidských práv je nutno řešit na evropské úrovni a samotné členské státy také musejí převzít odpovědnost a svým občanům základní práva zaručit. Například je velmi důležité na evropské úrovni zavést strategii Evropské unie na ochranu práv dítěte, protože ne všechny členské státy jsou schopny garantovat ochranu práv dětí na vnitrostátní úrovni. Je proto důležité zavést praktická opatření pro boj proti zneužívání dětí, sexuálnímu vykořisťování a dětské pornografii.
<P>
Další prioritou jsou osoby s postižením, které v sociálním, profesním a kulturním životě stále ještě trpí diskriminací. Musíme proto zavést konkrétní legislativní systém EU na ochranu práv osob s postižením a vytvořit příslušnou strategii EU.
<P>
Ráda bych zdůraznila, že obchodování s lidmi, zejména s ženami a s dětmi, je stále velkým problémem a že se jedná o jeden z nejhorších případů porušování lidských práv.
<P>
Je také velmi důležité bojovat s chudobou a sociálním vyloučením, zejména pak u starších osob, které v době recese trpěly nejvíce.
<SPEAKER ID="034" NAME="Viviane Reding" LANGUAGE="FR">
Pane předsedající, ráda bych poděkovala všem členům výboru, kteří na těchto oblastech pracovali spolu s paní Gálovou, stejně jako všem poslancům Evropského parlamentu, kteří dnes ve sněmovně vystoupili, a tím ukázali, že jsou základní práva velmi důležitá. Mohu jen podpořit to, co již mnoha poslanci bylo řečeno, a sice že byl již nejvyšší čas se zaměřit na základní práva uvnitř Evropské unie, abychom byli důvěryhodní a abychom mohli hovořit o základních právech mimo Evropskou unii. Toto téma bylo poněkud zanedbáváno. Tak tomu do budoucna již nebude.
<P>
Myslím, že výroční zpráva Komise o uplatňování Listiny, která se bude zabývat všemi přednesenými připomínkami týkajícími se specifických typů diskriminace, nám každoročně skutečně umožní diskutovat o tom, co nefunguje, a umožní nám pokusit se to napravit.
<P>
A jak napravit? Je zde myšlenka "mechanismu pozastavení", jak jej nazvala zpravodajka, kdy tento preventivní systém zakročí vůči opatření přijatému v členském státu dříve, než bude zrealizováno. Požádala jsem své odborníky, aby to zanalyzovali, a institucionální otázky, které takový mechanismus přináší, jsou velmi komplexní. Ačkoliv budeme muset s analýzou ještě pokračovat, abychom zjistili, co se bude skutečně dít, zdá se mi prozatím, že pro tento postup neexistuje právní základ a že by muselo dojít ke změně Smlouvy, aby mohl být takovýto preventivní mechanismus aktivován. Je to lákavá myšlenka. Budeme i nadále hledat mechanismus, který by bylo možné použít, aniž by se měnila Smlouva, abychom ty nejpalčivější otázky mohli řešit.
<P>
Ráda bych ale obrátila vaši pozornost ke skutečnosti, že Listinu nelze uplatňovat v absolutním smyslu, protože taková je běžně přijímaná mylná představa. Je aplikovatelná, pouze pokud členské státy provádějí evropské předpisy, například když evropská směrnice, o které rozhodly Rada a Parlament, je poté integrována do evropského práva. V takové situaci Listina platí, ale ne absolutně. Ve všech ostatní případech leží kompetence na vnitrostátních soudech.
<P>
Až se Evropská unie stane členem Úmluvy Rady Evropy, bude zde další rozměr, který bude nutné provést a ten se bude týkat způsobu, jakým řídíme naši politiku v oblasti práv. To se mi zdá jako nejdůležitější, důležitější než všechny specifické otázky, které zde byly položeny - a jednotlivě odpovím těm poslancům, kteří je položili - myslím, že hlavní otázka je zásadní.
<P>
Mimo EU, v našich členských státech, uvnitř vlád, ještě důležitost Listiny nebyla plně pochopena. Proto před námi stojí úkol zvýšit informovanost tak, aby kultura práv, tato politika hodnot, existovala v celé Evropě, takže když bude přijat a uplatňován právní předpis, lidé se budou ptát, zda je v souladu s hodnotami, k nimž jsme se přihlásili; když jednáme, musíme se tedy jako političtí vůdci systematicky ptát , , zda to, co děláme je v souladu se základními právy, pod něž jsme se podepsali.
<P>
Zdá se mi, že to je ten nejdůležitější prvek. Vlastně vám mohu sdělit, že Komise dnes rozhodne o tom, zda vyřadí exequatur, jinými slovy, že bude předložen návrh, aby výnosy soudu byly platné všude v Evropě. Jedná se o velmi důležité rozhodnutí a poprvé se při navrhování tohoto nového právního předpisu zaměřujeme na dodržování základních práv. Neprováděli jsme jen ekonomickou analýzu nebo studii dopadu na trh, zkoumali jsme i dopad na hodnoty.
<P>
Jak můžete vidět, postupně směřujeme k nové politice a myslím, že mezi námi - Komisí, Radou a Parlamentem - bychom měli zajistit, aby tato výroční zpráva o uplatňování Listiny, kterou předložím jménem Komise a kterou Parlament zkritizuje, nebo schválí, byla velkou chvílí pravdy a příležitostí se detailně na věci podívat. Jde také o to opravdu ukázat vnějšímu světu, našim voličům, že Listina je živým organismem. Listina není jen textem; je zde, aby byla uvedena do praxe. A pokud nebude uvedena do praxe, volení zástupci lidu to řeknou nahlas a jasně.
<P>
To je to, co se musíme pokusit zavést v průběhu dvou nebo tří let do příštích voleb. Myslím, že cíle můžeme postupně dosáhnout s tím, že první krok tohoto druhu provedeme na jaře, poté v této sněmovně zavedeme tradici, takže nikdo již nebude moci říci, když budete ve středu nebo ve čtvrtek zkoumat lidská práva mimo Unii: "Sami jste si doma neudělali pořádek." Udělejme to společně!
<SPEAKER ID="035" NAME="Kinga Gál" LANGUAGE="HU">
Pane předsedající, děkuji vám, dámy a pánové, za vaše slova povzbuzení a podpory. Zejména bych ráda poděkovala paní Redingové za otevřenost a spolupráci, v níž jsme po značnou dobu společně pracovali, a za jasné a konkrétní odpovědi a vzkazy. Jsem přesvědčena o tom, že všechny úvahy stínových zpravodajů a kolegů poslanců byly do zprávě nakonec zahrnuty a že bylo dosaženo přijatelných kompromisů. Proto nemohu přijmout návrhy na změnu, které byly nyní znovu předloženy v plénu, protože si myslím, že je zpráva přijatelná ve své stávající podobě. Ráda bych zdůraznila, že bychom v obecném systému ochrany základních práv rozhodně neměli z vany vylít s vodou i dítě, a proto bychom si vždy měli uvědomovat konkrétní fakta a pokusit se převést očekávání, o nichž zde dnes diskutujeme, na něco konkrétního.
<P>
Těší mě proto, že na zítřejším plenárním zasedání uvidíme tato konkrétní fakta při projednávání tématu boje proti obchodování s lidmi, kde bude v oblasti ochrany obětí poskytnuta zvláštní ochrana dětským obětem. Toto se také bude nyní diskutovat při přijetí občanské iniciativy, v důsledku čehož budeme skutečně moci hovořit o Evropě občanů, protože tito evropští občané budou moci ovlivnit legislativní proces. Považuji ale také za symbolické, že zítra budeme diskutovat a přijímat zprávu o situaci v oblasti lidských práv ve světě. Skutečnost, že maďarské předsednictví si určilo své priority v podobném duchu a klade důraz na posílení EU, která je blízko svým občanům, je vítána. Ráda bych ale svým kolegům připomněla, že bychom se měli vyhnout uplatňování dvojích norem, zejména v této sněmovně. Říkám to svým kolegům, kteří asistovali, možná celá léta - a zde se obracím k mým maďarským socialistickým kolegům poslancům - při těch nejzávažnějších případech porušování lidských práv a nyní kritizují ostatní na základě nepodložených obvinění, jen aby opět získali důvěru voličů, kterou mohli ztratit právě kvůli porušování lidských práv. Děkuji všem za spolupráci a pomoc.
<SPEAKER ID="036" NAME="Michael Cashman" AFFILIATION="S&amp;D">
Pane předsedající, musím oponovat nezdvořilosti, které se dopustila paní Gálová vůči socialistům, když říkala, že porušovali lidská práva. Nemůžete takto někoho napadat, aniž byste nebyla naprosto konkrétní a nepředložila naprosto zásadní, konkrétně podložené důkazy.
<SPEAKER ID="037" NAME="Předsedající">
Rozprava je ukončena.
<P>
Písemná prohlášení (článek 149)
<SPEAKER ID="999" NAME="Alexander Mirsky" AFFILIATION="S&amp;D">
písemně. - Rád bych vyjádřil svůj upřímný vděk zpravodajce Kinze Gálové za její úsilí o otevření problému porušování lidských práv v Evropské unii. Jak můžeme někoho mimo EU kárat nebo poučovat, když v našem vlastním Společenství jsou právní předpisy pravidelně porušovány? Lotyšsko, člen Evropské unie, doposud neprovedlo usnesení Evropského parlamentu z 11. března 2004, v němž Parlament "navrhuje, aby lotyšské úřady zvážily možnost povolit osobám, které nejsou občany, ale které jsou dlouhodobými obyvateli země, aby se účastnily na volbách do místní samosprávy". Tři sta třicet pět tisíc stálých obyvatel (15 %) Lotyšska nemá svá základní práva, ale nikoho to netrápí. Evropský parlament může diskutovat případy porušování lidských práv všude kromě vlastního území. Hlasoval jsem pro iniciativu Kingy Gálové. Nabízím svou naprostou podporu a vděk 335 000 lidí.
<SPEAKER ID="998" NAME="Kristiina Ojuland" AFFILIATION="ALDE">
písemně. - Ráda bych využila této příležitosti, abych poděkovala zpravodajce za to, že vrhla světlo na tak důležité téma. Lisabonská smlouva nově definovala kompetence a odpovědnosti v mnoha oblastech a mimo jiné učinila Listinu základních práv Evropské unie právně závaznou. Evropský parlament působil jako strážce základních práv a Lisabonská smlouva tuto skutečnost upevnila. Velmi podporuji myšlenku posílení úlohy Evropského parlamentu, co se týče systematického přístupu k legislativním a pozměňujícím návrhům. Jsme-li kritičtí k porušování lidských práv ve světě, musíme uplatnit to samé měřítko na to, co se děje uvnitř hranic Evropské unie. Nemáme důvod být nadměrně spokojeni vzhledem k tomu, že až příliš často dostáváme signály týkající se rasismu, xenofobie, sexismu a dalších forem diskriminace v členských státech. Před námi je i nadále obrovská práce, ale jsem si více než jistá, že důsledná práce v prosazování základních práv v EU nám pomůže zvítězit.
<SPEAKER ID="038" NAME="Csaba Sógor" LANGUAGE="HU">
Evropská unie jako společenství států, které nabízí vysokou úroveň ochrany lidských práv, vždy statečně pozvedá svůj hlas proti závažnému porušování práv, které se děje v jiných částech světa. Evropský parlament obvykle chvályhodným jednohlasem odsuzuje praktiky, které ukazují na naprosté pohrdání všeobecnými základními principy lidských práv, ať se již objeví kdekoliv. Již méně často ale reagujeme s podobným odhodláním na porušování práv uvnitř vlastních hranic EU, i když by to byl ten nejúčinnější způsob, jak vyslat vzkaz do těch zemí světa, které nedodržují lidská práva. Společný postup EU při prosazování lidských práv a základních svobod by dosáhl nejlepšího výsledku, kdybychom vyjádřili naši nespokojenost se stejným odhodláním a rezolutností v rámci našeho vlastního území. Jen v několika málo případech se voláme k odpovědnosti ve vztahu k těmto ideálům, které jsou nedílnou součástí evropského ducha a které jsou díky Listině základních práv Evropské unie dnes již rok právně závazné. A když už to uděláme, ukážeme se při absenci odpovídajících sankcí jako zcela bezmocní a neschopní. To pak nevyhnutelně ovlivňuje sílu a důvěryhodnost naší kritiky vůči třetím zemím a naše úsilí v oblasti zahraniční politiky a podpory lidských práv a demokracie. Nevěřím, že by se toho Evropa mohla v budoucnu vzdát.
