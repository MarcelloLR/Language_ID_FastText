<CHAPTER ID="014">
Stockholmský akční plán (rozprava) 
<SPEAKER ID="435" NAME="Předsedající">
Dalším bodem jsou prohlášení Rady a Komise o Stockholmském akčním plánu.
<P>
Předchozí rozprava byla velmi zajímavá, nicméně jsme překročili dobu, která na ni byla přidělena, takže všechny poslance a poslankyně, kteří budou vystupovat, poprosím, aby přesně dodržovali vyhrazený čas.
<SPEAKER ID="436" NAME="Diego López Garrido" LANGUAGE="ES">
Paní předsedající, evropský prostor svobody, bezpečnosti a práva patří k největším úspěchům Evropské unie. Přinesl pokrok ve spolupráci mezi členskými státy, ve spolupráci v civilních a trestních věcech a v oblasti vnitřní bezpečnosti. Je to jeden z nejdůležitějších výsledků evropského projektu, který se nejvíce blíží tomu, čeho se Evropské unii nikdy nedaří dosáhnout - má vztah k veřejnosti.
<P>
Občané Unie cítí, že do nejdůležitějších oblastí jejich každodenního života přináší největší přidanou hodnotu právě tento aspekt politik Unie, díky němuž mohou užívat svých svobod, například bezpečnosti. Je to nepochybně jeden z největších úspěchů prostoru svobody, bezpečnosti a práva.
<P>
Rada dokonce v rámci tohoto prostoru svobody, bezpečnosti a práva přijala před tím, než vstoupila Lisabonská smlouva v platnost - tedy v době, kdy tento prostor byl prakticky mezivládní -, některá rozhodnutí, která se týkala otázek, o nichž jsme hovořili: vyšetřování zločinů genocidy, zločinů proti lidskosti a válečných zločinů na vnitrostátní úrovni.
<P>
Například rozhodnutí Rady ze dne 13. června 2002 a ze dne 8. května 2003 dala členským státům pravomoc, aby při stíhání těchto zločinů spolupracovaly na vnitrostátní a mezivládní úrovni, a naštěstí - všichni si pamatujeme případ generála Pinocheta - dokonce tvoří součást právních předpisů některých členských států.
<P>
Například ve Španělsku, o jiných zemích ani nemluvě, platí tzv. univerzální spravedlnost, což znamená, že, je-li to možné, mohou na jeho území být souzeny velmi vážné zločiny, přestože byly spáchány mimo něj, a to i v případě, že by to předpokládalo obejití posvátné zásady teritoriality trestního práva. Některé státy od této zásady prakticky upustily a zločiny, které jsou obzvláště nepřípustné a hluboce poškozují samotnou lidskou důstojnost, mohou být stíhány i mimo území, na němž byly spáchány.
<P>
Jedním z aspektů tohoto prostoru svobody, bezpečnosti a práva je takzvaný Stockholmský program, a to v době, kdy Lisabonská smlouva tento prostor zpřístupňuje nejen na mezivládní úrovni, ale i na úrovni, jíž je zcela jednoznačně EU. Je příznačný pro evropskou metodiku, a tudíž dává Parlamentu a Soudnímu dvoru vedoucí postavení, které dříve neměly.
<P>
Stockholmský program je nesmírně významný, a proto vítáme skutečnost, že jej Rada v prosinci 2009 a následně Evropská rada přijaly. Jedná se o program, který Evropské unii a členským státům jasně stanovuje plán práce a jehož ústřední prioritou v horizontu několika následujících let jsou zájmy a potřeby obyvatel.
<P>
Tento program má tedy mimořádně velký význam. Ukládá členským státům povinnost - dovolte mi se opět vrátit k předchozí rozpravě - spolupracovat s Mezinárodním trestním soudem při stíhání zločinů genocidy a zločinů proti lidskosti, aby se nestalo, že by zůstaly nepotrestány. Tato část Stockholmského programu byla přijata koncem loňského roku za švédského předsednictví.
<P>
Hovoříme tedy o nesmírně důležitém programu, jejž je třeba zavést a uskutečnit do nejmenších podrobností. V této souvislosti si uvědomujeme význam sdělení Komise s názvem "Poskytování prostoru svobody, bezpečnosti a práva evropským občanům - Akční plán provádění Stockholmského programu", který předkládá iniciativy, jež mají provádění programu usnadnit.
<P>
Stockholmský program nám umožňuje navázat na předchozí úspěchy, čelit novým výzvám a využít nových možností, které nabízí Lisabonská smlouva. Je to nové období. Z institucionálního hlediska je to pravděpodobně spíše opravdová revoluce - mohu-li použít tak silná slova -, neboť je to skutečně právní a institucionální revoluce, jež prostor svobody, bezpečnosti a práva, který byl dříve výlučně mezivládní záležitostí, nyní jednoznačně přesouvá do sféry EU. Toto se nejprve odehraje v rámci důležitého Stockholmského programu. Co se týče většiny opatření, která budeme přijímat v následujících pěti letech, Rada uznává význam Parlamentu jako spolutvůrce právních předpisů a institucionálního partnera.
<SPEAKER ID="437" NAME="Viviane Reding">
místopředsedkyně Komise. - Paní předsedající, vážení poslanci, tyto informace jsou vám již známy, přesto mi dovolte krátce představit akční plán Komise s názvem "Poskytování prostoru svobody, bezpečnosti a práva evropským občanům", akční plán provádění Stockholmského programu. Tento akční plán je návodem pro velmi konkrétní opatření, která mají být přijata v průběhu následujících pěti let.
<P>
Ráda bych se ještě vrátila do nedávné minulosti: události uplynulých týdnů a měsíců prokázaly, že se všichni shodneme na potřebě neprodleně se postavit hospodářské a sociální situaci v Evropě a že naši občané zcela jednoznačně očekávají rychlá a rozhodná opatření ze strany EU. Jistě si vzpomenete na přijetí pracovního programu Komise na konci března, jehož obsah byl důkazem toho, že Komise má nejen dobré úmysly, ale dokonce již podniká konkrétní kroky. Program se mimo jiné soustředil na to, že EU musí vypracovat program pro občany, který postaví lidi do popředí zájmu činností na evropské úrovni. Akční plán v oblasti spravedlnosti a vnitřních věcí je první strategickou iniciativou nové Komise a směřuje k uvedení tohoto pracovního programu do praxe; velmi striktně se drží mandátů a širší filozofie Stockholmského programu a zohledňuje návrhy a připomínky Parlamentu a Rady.
<P>
Výzva, jak zajistit dodržování základních práv a svobod a zároveň sjednotit a zaručit bezpečnost v Evropě, je v něm podle našeho názoru uchopena komplexním způsobem. Jeho součástí je soubor iniciativ, který představuje plán - plán pro svobodnou a bezpečnou Evropu. Domníváme se, že svobodu nelze oddělit od bezpečnosti: jsou to dvě strany téže mince, obě souvisí s občany, které lze tímto způsobem seznámit s Evropou.
<P>
Tento akční plán bude vodítkem při uplatňování ambiciózního souboru velmi konkrétních opatření v oblasti, kde bude přidaná hodnota Evropy našim občanům naprosto zjevná. Rovněž je silným poselstvím, které znovu připomíná to, o čem jsme hovořili dříve, tedy že Lisabonská smlouva a Listina základních práv EU jsou opatření pro občany. Všechna tato opatření jsou vzájemně propojena, jsou nezbytná a odpovídají ambicím, které byly stanoveny v Lisabonské smlouvě a v Listině základních práv, musíme tedy tohoto náročného cíle dosáhnout co nejrychleji a naplnit tak očekávání občanů.
<P>
Z toho důvodu by Parlament neměl tento akční plán považovat za vytesaný do kamene; může dojít k neočekávaným událostem, a v takovém případě Komise jistě využije svého práva na iniciativu a přispěje k vyřešení problémů. Proto máme v úmyslu - což bude důležité pro Parlament - v roce 2012 předložit přezkum provádění Stockholmského programu v polovině období, abychom zajistili, že program bude stále odpovídat evropskému a celosvětovému vývoji.
<P>
Úřadující předseda Rady však již správně uvedl, že tento akční plán se netýká pouze toho, co se Evropská komise chystá navrhnout. Ve velké míře bude záležet na tom, jak se zachovají členské státy: jak se chopí iniciativy v případech, kdy platí zásada subsidiarity, jak hodlají provádět rozhodnutí Evropské unie do svého vnitrostátního práva a jak budou spolupracovat s ostatními členskými státy.
<P>
Tento akční plán bude tedy korunován úspěchem pouze tehdy, sehrají-li všechny orgány svou roli, a já jsem přesvědčena, že Parlament nám pomůže co nejrychleji pokročit správným směrem.
<SPEAKER ID="438" NAME="Anna Maria Corazza Bildt">
jménem skupiny PPE. - Paní předsedající, nejdříve bych chtěla poblahopřát Komisi k včasnému předložení velmi konkrétního akčního plánu na posílení práv evropských občanů. Aktivně jsem se zapojila do diskusí v Parlamentu, jelikož se skutečně domnívám, že Stockholmský program představuje nejlepší cestu k vytvoření Evropy, která se zaměří na občany: Evropy pro občany, Evropy s lidmi.
<P>
Z toho důvodu vyzývám Komisi, aby se vize Stockholmského programu přidržela při předkládání konkrétních návrhů na příštích pět let. Přijatý program představuje nastolení skutečné rovnováhy mezi zajištěním bezpečnosti občanů, respektováním jejich práv, svobod a integrity a posílením jejich občanství.
<P>
Co se týče akčního plánu, zmíním jen několik nedávno předložených opatření, která jsem uvítala, především v oblasti boje proti obchodování s lidmi a zneužívání dětí a zvýšení ochrany nezletilých osob bez doprovodu. Vítám rovněž skutečnost, že součástí akčního plánu je strategie pro boj proti mrzačení ženských pohlavních orgánů, domácímu násilí a násilí na ženách. Paní komisařko, byla bych však raději, kdyby tento návrh mohl být předložen dříve, než je v plánu.
<P>
Musíme také podporovat občany, aby se na procesu podíleli, a zajistit transparentnost rozhodování a srozumitelnost dokumentů. Doufám, že opatření budou předložena tak, aby jim dotčené osoby bez obtíží porozuměli.
<P>
Závěrem, těším se na další spolupráci s kolegy v Parlamentu, s Komisí a Radou, a na to, že skutečně vytvoříme prostor svobody, bezpečnosti a práva a převedeme jej do reálné roviny.
<SPEAKER ID="439" NAME="Kinga Göncz" LANGUAGE="HU">
Chtěla bych se k plánu vyjádřit několika obecnými a několika konkrétními poznámkami. Stockholmský program samozřejmě považujeme za velmi důležitý. Právě proto pro nás byl akční plán jistým zklamáním, neboť jeho ambice neodráží význam, který mu tento Parlament připisuje, ani většinový poměr, jímž byly odhlasovány pozměňovacích návrhy k několika tématům. Je zřejmé, že nejdůležitější body, nebo alespoň řada z nich, byla v plánu odložena na rok 2013-2014, a co se týče tohoto roku, již nyní můžeme pozorovat jistý skluz. Zdá se, že dalším obecným problémem je i skutečnost, že doposud nebyla objasněna spolupráce mezi Komisí a Evropským parlamentem, pokud jde o mezinárodní smlouvy. Zpětná vazba sice zaznamenala výrazné zlepšení, například co se týče vyjednávání s USA o dohodě SWIFT a o sledování financování terorismu (TFTP), stále však je třeba některé body vyjasnit.
<P>
Chtěla bych navrhnout několik konkrétních věcí: s politováním pohlížíme na skutečnost, že v návrhu právního předpisu se neobjevují projevy nenávisti a že v plánech jsou zmíněny pouze zprávy a rámcová rozhodnutí týkající se provádění. Podobně není dostatečně kategoricky stanovena ani nezbytnost poskytovat informace o lidských právech. Je jasné, že budou uplatňována v takové míře, v jaké jsou si lidé svých práv vědomi. Co se týče přistěhovalectví, chtěla bych podotknout, že byla zahájena spolupráce, avšak pravděpodobně se potýkáme s nedostatečnou úrovní ambicí. Jsou tu dvě další důležitá témata. První se týká reciprocity v oblasti vízové politiky, kde je třeba nových, efektivních řešení kvůli znovuzavedení vízové povinnosti a jiných nepoměrů. Druhá se zabývá volným pohybem pracovních sil, kde je nutné učinit přítrž diskriminaci, k níž nadále dochází vůči novým členským státům.
<SPEAKER ID="440" NAME="Renate Weber">
jménem skupiny ALDE. - Paní předsedající, Stockholmský program je bezesporu ambiciózní, stále však potřebujeme přijmout akční plán, jimž by bylo možné jej co nejúčinnějším způsobem provést. Účinnost znamená nejen přiměřený časový plán, ale týká se rovněž obsahu právních předpisů, které budeme v příštích letech přijímat, a orgánů, z nichž budeme v budoucnu vycházet.
<P>
Chceme-li, aby byla Unie soudržnější, musíme usilovat o určitý stupeň důvěry a vzájemného uznávání v oblasti soudní nebo policejní spolupráce, což je podobný princip, jímž se řídí jednotný trh EU. Abychom toho docílili, musíme změnit naše vnímání právních tradic, které již nelze chápat jako něco, co nám brání v určování minimálních norem, nebo je k tomu používáno či zneužíváno, a to zejména v oblasti trestního práva.
<P>
Naši občané žádají lepší ochranu proti terorismu, organizovanému zločinu a přeshraniční trestné činnosti, a také si ji zaslouží. Je naší povinností tuto ochranu zajistit, musíme však zároveň v plné míře respektovat nejen práva obětí, ale i práva obžalovaných. Z toho důvodu musí pro všechny členské státy EU platit minimální procesní normy, a bude-li třeba je neohroženě prosazovat, pak je prosadíme. Se stejnou odvahou svěříme Evropské jednotce pro soudní spolupráci (Eurojust) více pravomocí, budeme chránit údaje o našich občanech nebo upravovat azylový balíček.
<P>
Má politická skupina je odhodlána ke konstruktivní spolupráci s Komisí a Radou a zároveň k neustálému boji za ochranu lidských práv.
<SPEAKER ID="441" NAME="Judith Sargentini">
jménem skupiny Verts/ALE. - Paní předsedající, vystoupení paní komisařky a pana zástupce Rady na téma Stockholmského programu vyvolává jisté otázky.
<P>
Španělské předsednictví se chýlí ke konci, zbývá mu pět týdnů. Ze začátku jsme slýchali velké myšlenky ohledně azylu, migrace, směrnice proti diskriminaci a emancipace žen, musím však zopakovat, že zbývá pět týdnů, a zajímalo by mě, kde jsou konkrétní výsledky a návrhy.
<P>
Komise a Parlament odvedly svůj díl práce v oblasti azylu a migrace, a nyní skutečně očekáváme, že i Rada přejde k činům. Nejde pouze o to - jak se vyjádřila komisařka Redingová -, aby každý členský stát uplatňoval své zákony. Jedná se i o to, že Rada musí přinést návrhy ohledně dublinského nařízení, směrnice o přijímání žadatelů o azyl, systému Eurodac a kvalifikační směrnice. Skutečně na ně čekáme.
<P>
Směrnici proti diskriminaci jsme odhlasovali na plenárním zasedání a skupina Zelených na ni skutečně čeká. Co se týče Komise ve vztahu k tomuto tématu - rovnost a nediskriminace jsou jistě základními kameny Stockholmského programu, proč však Komise nerozhodla o tom, že prioritou tohoto akčního plánu se stane partnerství osob stejného pohlaví? Uvedla jste, že lidé budou ve středu zájmu. Uzavírání partnerství osob stejného pohlaví znamená soustředit zájem na lidi. Mohla byste mi vysvětlit své důvody?
<P>
Co se týče Europolu, před tím, než vstoupila v platnost Lisabonská smlouva, podléhal Europol minimální kontrole ze strany Parlamentu, a situace se nezměnila, přestože Lisabonská smlouva již platí. Například pravomoc zahájit jednání o dohodách o spolupráci se třetími zeměmi vychází z rozhodnutí Rady, která byla přijata před několika lety. Proslýchá se, že v současné době Europol projednává smlouvu s Izraelem, a kdo ví, které další země ve věci těchto smluv oslovil. Lisabonská smlouva přisuzuje Parlamentu novou úlohu, a já bych chtěla, aby se tím Komise řídila.
<SPEAKER ID="442" NAME="Mara Bizzotto" LANGUAGE="IT">
Paní předsedající, dámy a pánové, 170 opatření za pět let, to je příliš ambiciózní počet, vzhledem k tomu, že tento program postrádá jakýkoli skutečný význam, zejména pokud jde o některá témata.
<P>
Co se týče přistěhovalectví, jeden pohled nad rámec oficiálních dokumentů odhalí trapnou neúčinnost programu: jaký smysl mají sliby o posílení orgánů a agentur, nemáme-li politickou strategii? Vskutku užitečnou strategii, která musí vycházet z určitých pevných bodů: z boje proti nelegálnímu přistěhovalectví podél jižní hranice, ze záruky, že odpovědnost za řešení nezákonného přistěhovalectví ponesou všechny evropské státy společně, z politiky uzavírání dohod se třetími zeměmi, a zejména z vědomí toho, že přistěhovalectví není v době krize zdrojem prostředků.
<P>
Domovská internetová stránka Parlamentu uvádí, že více než 20 % mladých lidí v Evropě je nezaměstnaných. Žijeme tedy na kontinentu, kde je 25 miliónů lidí bez práce, a komisař pro vnitřní záležitosti říká, že k přistěhovalectví musíme přistupovat na základě solidarity. Nicméně se skutečně potřebujeme spojit v logickém a realistickém uvažování: dnes je naší prioritou zaopatřit práci našim občanům! Všechno ostatní jsou naivní fráze, které přistěhovalcům k integraci nepomohou, a stejně tak nepomohou ani našim občanům.
<SPEAKER ID="443" NAME="Agustín Díaz de Mera García Consuegra" AFFILIATION="PPE">
(ES) Paní předsedající, hovoříme zde o více než 360 akcích v období pěti let. Dle mého názoru by se mělo představení akčního plánu v Parlamentu věnovat více času, aby poslanci měli příležitost k diskusi, a hlavně k předkládání změn návrhů.
<P>
Uveďme si některé příklady: boj proti radikalizaci; sledování financování terorismu a možnost vytvoření evropského programu pro sledování financování terorismu (TFTP); koordinace Společného situačního střediska (SitCen), Europolu a Eurojustu v boji proti terorismu a organizovanému zločinu; boj proti využívání internetu k teroristickým účelům; změna nařízení o agentuře Frontex; a schůdnost vytvoření evropského systému pohraniční stráže. A je toho mnohem více, než jsem uvedl. Jedná se o velmi důležité otázky, které by zasloužily, aby k nim Parlament přistupoval jiným způsobem.
<P>
Pozoruhodná je i skutečnost, že co se týče ochrany obětí trestné činnosti, plán překládá pouze jedno opatření: vytvoření globálního nástroje pro ochranu obětí, včetně obětí terorismu. Domnívám se - a toho by se týkal pozměňovací návrh, jejž jsem kvůli pravidlům nemohl předložit - , že nezadatelnou prioritou Evropské unie by mělo být právě vytvoření speciálního nástroje k ochraně obětí terorismu. Chtěl bych zdůraznit, že se jedná o můj názor.
<P>
Na závěr, paní Redingová, co se týče Europolu, rád bych věděl, proč bude do roku 2013 nahrazeno rozhodnutí Rady nařízením o Europolu.
<SPEAKER ID="444" NAME="Monika Flašíková Beňová" AFFILIATION="S&amp;D">
(SK) V akčním plánu Stockholmského programu existuje několik oblastí, o nichž bych se chtěla zmínit. Abychom mohli pokročit dále, tak tyto problematické oblasti vyjmenuji.
<P>
Za problematickou oblast rozhodně považuji společný azylový systém EU, o němž jsme zde již několikrát společně diskutovali, jelikož Komise sice hovoří o potřebě úspěšně začlenit legální migranty nebo přistěhovalce do společného systému, avšak akční plán v tomto ohledu vykazuje jen velmi malé ambice.
<P>
Stejně tak se zdá, že až do roku 2014 nemůžeme očekávat návrh na jednotné zpracování žádostí o azyl, a tudíž ani vzájemné uznávání práv uprchlíků mezi členskými státy EU. Zcela konkrétní jsou však vaše plány v oblasti omezení přílivu a pohybu přistěhovalců nebo migrantů, například sezónních pracovníků.
<P>
Takže, abych byla stručná, progresivní a spravedlivý společný azylový systém je v nedohlednu, a plán stanovuje opatření spíše represivního rázu.
<P>
Chtěla bych se zmínit aspoň o dalších dvou oblastech. První z nich je smutná skutečnost, že i dle vlastních slov Komise nepředstavuje pokrok v oblasti vzájemného uznávání registrovaného partnerství osob stejného pohlaví v rámci EU prioritu, a odsouvání tohoto tématu na vedlejší kolej se mě skutečně dotýká.
<P>
Poslední oblastí, o níž bych se chtěla zmínit, jsou práva korporací. Akční plán Stockholmského programu se často zmiňuje o občanech a jejich právech, zcela jednoznačně však zdůrazňuje svobodu obchodu bez dostačující regulace, což je přinejmenším překvapivé, zejména v souvislosti se současnou finanční a hospodářskou krizí.
<SPEAKER ID="445" NAME="Sarah Ludford" AFFILIATION="ALDE">
Paní předsedající, nejlepší část akčního plánu pro mě představuje seznam pěti konkrétních opatření týkajících se práv jednotlivců v trestním řízení. Tyto opatření zahrnují pokyny schválené Stockholmským programem.
<P>
Vystupuji jako zpravodajka pro první z těchto opatření, které se zabývá právem obžalovaných na tlumočení a překlad, a s potěšením vám mohu oznámit, že se mi dnes ráno podařilo dosáhnout předběžné dohody se španělským předsednictvím, a věřím, že příslušné orgány tento výsledek podpoří.
<P>
Velmi děkuji paní komisařce Redingové za neochvějnou podporu, jelikož jsme z velké části čerpali z návrhu Komise. A zástupci Komise měli na naší práci velký podíl, takže jí osobně děkuji.
<P>
Konečně s desetiletým zpožděním budujeme vzájemnou důvěru, která je nezbytná pro vzájemné uznávání. Podporuji evropský zatýkací rozkaz, k čemuž mě vede zděšení, až vztek z některých justičních omylů a způsob, jímž je v současné době využíván, jako například v kauzách Gary Mann a Andrew Symeou, na nichž se podílím. Kdybychom tato opatření měli k dispozici před deseti lety, k těmto justičním omylům by nemuselo dojít.
<SPEAKER ID="446" NAME="Simon Busuttil" AFFILIATION="PPE">
(MT) Paní předsedající, někteří říkají, že společný evropský trh, jednotný trh, je pravděpodobně největším projektem, který Evropská unie kdy podnikla, a já s nimi souhlasím. Tento projekt straní evropským občanům a dle mého názoru je pro Evropskou unii dalším velkým úkolem. Je zajímavé, že jednotný trh byl zahájen v roce 1992, tedy ve stejném roce, v němž jsme přijali Maastrichtskou smlouvu, která zavedla koncept evropského občanství.
<P>
Prostřednictvím tohoto akčního plánu nyní vytváříme prostor, v němž lze evropské občanství uplatnit. Je to možné v několika oblastech: lidských právech, občanských právech, přístupu ke spravedlnosti a právu na svobodu pohybu v rámci Evropské unie. Evropská unie může rovněž v řadě oblastí jít příkladem, konkrétně v oblasti nelegálního obchodování, boje proti pedofilii, práv dětí, počítačové kriminality a samozřejmě v oblasti přistěhovalectví a azylu.
<P>
Přesto se domnívám, že k tomuto projektu je třeba tří věcí: Za prvé, na významu a smyslu pro naše občany mu dodá politická záruka. Za druhé, respektování zásady subsidiarity, neboť existují některé důležité oblasti, v nichž se nemůžeme vzdát práva využít zásady subsidiarity. Za třetí, co se týče lhůt: v rámci tohoto akčního plánu musí být dodrženy, neboť v opačném případě všechno ostatní přijde vniveč.
<SPEAKER ID="447" NAME="Juan Fernando López Aguilar" AFFILIATION="S&amp;D">
(ES) Paní předsedající, jako předseda Výboru pro občanské svobody, spravedlnost a vnitřní věci jsem byl společně s panem Casinim a panem Berlinguerem spoluautorem usnesení, které bylo v listopadu přijato o Stockholmskému programu. V té době jsem se vyjádřil, a to bych rád zdůraznil, že co se týče oblasti svobody, bezpečnosti a spravedlnosti Stockholmský program Parlamentu život neusnadní, ba naopak, ve velké míře mu přitíží.
<P>
Chtěl bych zde uvést, že některé z požadavků zahrnutých do přijatého usnesení nebyly zohledněny způsobem, který by je jasně vymezil v akčním plánu navrženém Komisí. Jsem si vědom omezení platných pro parlamentní rozpravu a pro zásah Parlamentu do rozpravy o akčním plánu, a proto bych chtěl poukázat na to, že body 148 až 150 usnesení Parlamentu obsahovaly přesné údaje o mimořádně důležitých otázkách.
<P>
Mnoho z nich zde již zaznělo, od ochrany obětí po orgány a agentury související se Schengenem, Europolem, Eurojustem, agenturou Frontex, Evropským podpůrným úřadem pro otázky azylu a očekávané nové předpisy v této oblasti, byla v nich však obsažena i ustanovení týkající se podstatných a zásadních problémů, jako je ochrana údajů a doložka o boji proti diskriminaci. O vzájemné propojenosti ochrany údajů a bezpečnosti jsme v Parlamentu hovořili, zejména v průběhu rozpravy o Programu pro sledování financování terorismu (TFTP), v níž bylo zdůrazněno, že je nezbytné, aby Evropa učinila svůj vlastní závazek k nastolení odpovídající rovnováhy mezi bezpečností a ochranou soukromí.
<P>
Nyní je však důležité, že Komise má před sebou pět let práce na tom, aby postupně uskutečnila každý z bodů akčního plánu Stockholmského programu. Z toho důvodu ji vyzývám, aby vyvinula opravdu velké úsilí spolu s Parlamentem a pracovala na zohlednění všech závazků, které se vztahují k bodům 148 a 150 usnesení, a měla na paměti, že nebude-li vytrvale a úzce spolupracovat, Parlament se bude mít na pozoru a bude předkládat návrhy. Samozřejmě bude spolupracovat i s Radou, která může přijmout iniciativy, u nichž by bylo vhodné posouzení a projednání ze strany Parlamentu.
<SPEAKER ID="448" NAME="Nathalie Griesbeck" AFFILIATION="ALDE">
(FR) Paní předsedající, paní komisařko, pane Lópezi Garrido, nyní je řada na mě, abych vyjádřila své uspokojení nad tím, že mohu hovořit o tomto akčním plánu, cestovní mapě, jak jej nazvala paní Redingová, skrze nějž bude prováděn Stockholmský program. Zásadních otázek, jimiž se zabývá, je celá řada a já mám velmi málo času, téma tedy uchopím tak, že nebudu uvádět jejich namátkový výčet, ale jednoduše se zaměřím pouze na body, které povedou k určité frustraci - jeden se týká formy a druhý obsahu.
<P>
Co se týče formy, v této rozpravě již správně zaznělo, že si musíme stanovit jasně dané lhůty pro provedení opatření, a byla bych ráda, kdybychom vynaložili maximální úsilí na konkrétní kroky, abychom se nezabývali pouze idealistickými prázdnými sliby.
<P>
Co se týče obsahu, chceme-li při provádění být úspěšní, musíme se za tímto účelem zabývat dvěma hlavními body. Musíme si určit priority. Pokud jde o obsah, paní Redingová hovořila o přidané hodnotě. Navrhuji, abychom nejdříve urychleně pracovali na některých bodech, které považujeme za naléhavější než jiné: za prvé, na právní spolupráci, abychom byli na stejné úrovni v právních záležitostech, a samozřejmě na nějakém druhu programu Erasmus pro soudce, ale proč nevytvořit podobný program i pro všechny právnické nebo policejní profese?
<P>
A druhý bod, který se týká obsahu a představuje hlavní prioritu, je nezbytnost přijmout veškerá možná opatření k zajištění práv a ochrany dětí a k boji proti počítačové kriminalitě, dětské pornografii a pohlavnímu zneužívání.
<SPEAKER ID="449" NAME="Stavros Lambrinidis" AFFILIATION="S&amp;D">
(EL) Jedno důležité slovo, které v imigračních programech chybí, je slovo "solidarita". Dnes jsme hlasovali o znovuusídlování žadatelů o azyl ze třetích zemí v Evropě, program Komise však odmítá podpořit obdobné ustanovení, které by se vztahovalo na přesídlení žadatelů o azyl z jedné evropské země do druhé, nebo na finanční prostředky. Kam se poděla solidarita?
<P>
Každý rok dorazí do Řecka více než 100 tisíc nelegálních přistěhovalců z Turecka. Co se stalo s dohodou mezi Evropou a Tureckem o navracení těchto nelegálních přistěhovalců? Je opomíjena a v našem programu o ní téměř není zmínky. Co se děje s dohodou, o níž nyní jedná agentura Frontex s Tureckem? Můžete nás ujistit, že nebude přímo či nepřímo zpochybňovat svrchovaná práva Řecka, a tedy Evropy, na jejích hranicích?
<P>
Na závěr se samozřejmě potýkáme s obrovským závazkem solidarity vůči přistěhovalcům - říká se mu "integrace". Nedojde-li k integraci přistěhovalců, není jakkoli možné, aby 40 milionů lidí, kteří přišli s vůlí mezi námi žít, tak mohlo učinit na základě rovných podmínek. Můžeme si tak vytvářet časované bomby. Potřebujeme programy a finanční prostředky, nicméně Komise v současné chvíli nemá ani jedno.
<SPEAKER ID="450" NAME="Ramón Jáuregui Atondo" AFFILIATION="S&amp;D">
(ES) (Řečník začal hovořit s vypnutým mikrofonem) Domnívám se, že Evropa, v níž již neexistují hranice a výskyt nadnárodní trestné činnosti stále stoupá, musí být z hlediska možné reakce na problém nadnárodní trestné činnosti mnohem ambicióznější.
<P>
Dle mého názoru musíme mít větší ambice v oblastech koordinace policejní spolupráce, tedy jinými slovy v rámci Europolu; koordinace soudní spolupráce, tedy jinými slovy v rámci Eurojustu; dále co se týče evropského veřejného žalobce; technické standardizace trestního vyšetřování; sjednocení předpisů v trestním řízení a sbližování příslušných trestně právních systémů.
<P>
Dámy a pánové, jsem přesvědčen, že máme malé ambice a potýkáme se s velkým vnitrostátním odporem, proto žádám vás, a zejména Radu, abyste překonali tendence členských států zastávat svoji suverenitu, sjednotili naše systémy trestního soudnictví a díky tomu účinně bojovali proti nejistotě a nadnárodní trestné činnosti.
<SPEAKER ID="451" NAME="Salvatore Iacolino" AFFILIATION="PPE">
(IT) Paní předsedající, dámy a pánové, Stockholmský program nám nabízí bezpochyby významnou příležitost: vysoký počet pozitivních kroků, jež musí Komise zavést a tím budovat skutečný společný prostor svobody, spravedlnosti a bezpečnosti.
<P>
K dosažení těchto cílů však potřebujeme metodiku spolupráce mezi evropskými orgány navzájem a mezi nimi a členskými státy, které jsou nezbytným nástrojem skutečné spolupráce. Díky tématům, jako je regulace migračních toků na základě objektivních a spravedlivých kritérií, důstojnost člověka v dnešních přeplněných věznicích, dobré životní podmínky osob, které se začleňují do společnosti po drogové závislosti, revitalizace agentur a řešení organizované trestné činnosti na přeshraniční úrovni, je tato spolupráce skutečně nutná.
<P>
Činnosti našeho Parlamentu se na tuto výzvu samozřejmě zaměřují, a zároveň přináší silný a konkrétní podnět Komisi, dalším orgánům Společenství a členským státům.
<SPEAKER ID="452" NAME="Gerard Batten" AFFILIATION="EFD">
Paní předsedající, paní Sarah Ludfordová uvedla, že chová jisté obavy ohledně justičních omylů v souvislosti s evropským zatýkacím rozkazem, konkrétně v kauzách Andrew Symeou a Gary Mann. To je tedy řečeno vskutku mimořádně mírně! Evropský zatýkací rozkaz je hrubý justiční omyl sám o sobě. Vydávání stíhaných osob je nyní pouhou byrokratickou formalitou. Britské soudy byly zbaveny možnosti chránit britské občany před nespravedlivým zatčením a uvězněním v případech, kdy jsou vydáni do zahraničí. Vím to, jelikož v případě Andrew Symeou jsem byl přítomen u odvolacího soudu a byl jsem svědkem toho, že dva vysocí soudci nebyli schopni zabránit vydání pana Symeoua, přestože všem u soudu bylo zřejmé, že důkazy byly vyrobeny policií, nebo neexistují vůbec. A samozřejmě, v tom to celé spočívá, soudu totiž není povoleno přezkoumat důkazy; nemá na to právo. Paní Sarah Ludfordová a liberální demokraté nyní mohou ronit slzy nad případy, jako je kauza pan Symeoua, ale zároveň musí nést zodpovědnost za lidské neštěstí, které způsobili.
<SPEAKER ID="453" NAME="Georgios Papanikolaou" AFFILIATION="PPE">
(EL) Paní předsedající, s opravdovým uspokojením jsme ve Stockholmském programu hlasovali pro ustanovení, která se týkají solidarity v otázkách přistěhovalectví a v boji s nelegálním přistěhovalectvím. V akčním plánu jsem se dočetl, že v roce 2011 vytvoří Komise nástroj k hodnocení vnitrostátních azylových systémů, aby mohla poskytovat lepší pomoc členským státům v souladu s jejich schopnostmi a potřebami.
<P>
Zároveň jsme však zde v Parlamentu dali zelenou otevření Evropského podpůrného úřadu pro otázky azylu na Maltě. Otázka zní: bude mít Evropský podpůrný úřad pro otázky azylu co do činění s tímto mechanismem, a skrze něj i provedeným hodnocením? Byla přijata opatření pro program vnitřního znovuusídlování uprchlíků, aby mohla být vyrovnána zátěž kladená na jednotlivé členské státy?
<SPEAKER ID="454" NAME="Monica Luisa Macovei" AFFILIATION="PPE">
Paní předsedající, chtěla bych se zmínit o mechanismu pro hodnocení korupce v členských státech - mechanismu, který je uveden v akčním plánu. Máme k dispozici rozhodnutí Rady o Stockholmském programu, který se této záležitosti dotýká, a akční plán Komise o provádění Stockholmského programu. Oba se odkazují na hodnocení protikorupčního úsilí v členských státech. Chceme-li, aby takový mechanismus mohl vzniknout, potřebujeme silnou politickou vůli a odhodlání ze strany členských států. Všichni víme, že úsilí jednotlivých členských států na vlastní půdě bylo, mírně řečeno, neefektivní, proto se o tom zmiňuji.
<P>
Za druhé, lhůta pro předložení sdělení o akčním plánu EU a mechanismech proti korupci je v akčním plánu stanovena na rok 2011. Chtěla bych navrhnout, aby bylo předloženo do konce roku 2010. Lépe bychom tak naplnili potřebu boje proti korupci v Unii, neboť ta je mimo jiné označována za příčinu hospodářské krize. Bylo by to tedy opatření, jímž bychom ji zastavili a předcházeli jí.
<SPEAKER ID="455" NAME="Diego López Garrido" LANGUAGE="ES">
Paní předsedající, ve středobodu této rozpravy o evropském prostoru svobody, spravedlnosti a bezpečnosti je skutečnost, kterou dle mého názoru správně vyjádřil pan Busuttil, když hovořil o evropském občanství.
<P>
Zabýváme se zde utvářením evropského občanství, které je třeba prohloubit. Zcela jistě je jedním z ústředních zájmů nové politické éry, kterou v Evropě zahájila Lisabonská smlouva, a samozřejmě i jedním z ústředních zájmů španělského předsednictví.
<P>
V této souvislosti vznesla paní Sargentiniová jednoznačnou a přímou otázku na Radu, konkrétně, co v tomto období učinilo španělské předsednictví a co plánujeme do budoucnosti.
<P>
Za tuto velmi přímou otázku jí děkuji a pokusím se vystavět svoji odpověď na některých bodech, které se všechny vztahují k evropskému občanství a k obsahu práv, svobod, bezpečnosti a spravedlnosti: tedy stručně, k postavení evropských občanů v 21. století.
<P>
Co se týče svobod, hovořili jsme o přistoupení k Evropské úmluvě o lidských právech. Je to jedna z priorit španělského předsednictví. Mám na mysli rozsáhlou rozpravu, kterou jsme v minulosti vedli.
<P>
Rovněž se domnívám, že v souvislosti se svobodami a právy musíme hovořit o směrnici o právu na tlumočení a překlad v trestním řízení. Jistě je vám známo, že práce na této směrnici již probíhá.
<P>
Očekáváme předložení obecného návrhu směrnice Evropskou komisí . Tato směrnice je do značné míry specifická a již ji zmínila paní Sargentiniová: směrnice o nediskriminaci. Tato směrnice má vysoké ambice a velký význam. Předsednictví Rady ji samozřejmě podporuje a očekává iniciativu Komise.
<P>
Témata spojená s oběťmi jsou pro španělské předsednictví ústředním zájmem a prioritou, a především související s oběťmi násilí, které je pácháno na základě rozdílů pohlaví. Chtěl bych uvést, že v průběhu tohoto období bylo dosaženo pokroku ve věci směrnice o boji proti obchodování s lidmi. Co se týče směrnice o boji proti sexuálnímu zneužívání, pracujeme na tom, abychom v červnu dosáhli společného postoje. Přípravy probíhají i ohledně legislativní iniciativy pro boj proti násilí, které je pácháno na základě rozdílů pohlaví: jedná se o evropský ochranný příkaz, který je v současné době projednáván v různých parlamentních výborech: Výboru pro občanské svobody, spravedlnost a vnitřní věci a Výboru pro práva žen a rovnost pohlaví. Násilí páchané na základě rozdílů pohlaví je bezpochyby největší pohromou, která si ve společnostech Evropy vyžádala nejvyšší počet obětí. Rada ve složení pro zaměstnanost, sociální politiku, zdraví a ochranu spotřebitele (EPSCO) v uplynulém měsíci rovněž schválila vytvoření střediska pro sledování násilí na ženách a zřízení poradenské telefonní linky pro oběti.
<P>
Pokud jde o otázky bezpečnosti, na březnovém zasedání Evropské rady byla přijata strategie pro vnitřní bezpečnost. V souvislosti s tím byla přijata ústava pro Stálý výbor pro operativní spolupráci v oblasti vnitřní bezpečnosti. Byly uzavřeny dohody o bezpečnostních otázkách se Spojenými státy a o dalších se stále jedná: prohlášení z Toleda o bezpečnosti a civilním letectví; dohoda SWIFT, která je Parlamentu velmi dobře známa a k níž existuje mandát k co nejdřívějšímu zahájení vyjednávání o politické dohodě se Spojenými státy. Se Spojenými státy spolupracujeme i na společném prohlášení o boji proti terorismu a na dohodě o ochraně údajů.
<P>
Co se týče občanské spolupráce, věříme, že bude schváleno nařízení Řím III, které se týká manželství.
<P>
Co se týče otázek přistěhovalectví a azylu, na něž jste v mnoha projevech narazili, je třeba říci, že španělské předsednictví odpovídá za první hodnocení Evropského paktu o přistěhovalectví a azylu, které připraví ve spolupráci s Komisí. Zároveň, opět ve spolupráci s Komisí, pracujeme na programu navracení nezletilých osob bez doprovodu.
<P>
Dále jsou v oblasti azylové politiky zachovány operace agentury Frontex, probíhá práce na Evropském programu pro uprchlíky a jejich znovuusídlování a s některými zeměmi spolupracujeme na programech repatriace.
<P>
Kromě toho existuje Evropský fond pro uprchlíky, který by měl být dokončen do roku 2011: zpráva poslance Parlamentu pana Tavarese by měla zajistit, aby byl následně přijet. V oblasti přistěhovalectví tedy probíhá řada různých důležitých iniciativ.
<P>
K této odpovědi bych chtěl doplnit téma, jehož se velmi konstruktivně ujala Komise - konkrétně paní komisařka Redingová -, totiž téma evropského veřejného žalobce, který je stanoven v Lisabonské smlouvě. Domnívám se, že takovou rozpravu potřebujeme. Bylo by velmi zajímavé přesáhnout rámec toho, co stanovuje Lisabonská smlouva, tedy chránit hospodářské zájmy Unie, což je samozřejmě velmi aktuální téma. Velmi zajímavé by bylo mít v pozdější fázi možnost stíhat i nadnárodní trestné činy. Toto téma rovněž otevřelo španělské předsednictví Evropské unie.
<P>
Zmínil jsem tu některé konkrétní činnosti, které probíhají nebo byly zahájeny během španělského předsednictví ve spolupráci s Komisí a Parlamentem. Jsme přesvědčeni, že je naprosto zásadní, abychom se při budování otevřené, bezpečné Evropy, která chrání své občany, těšili důvěře. V tomto duchu chce španělské předsednictví pokračovat spolu s předsednickým triem, které bude v rukou našich partnerů: Belgie a Maďarska. Jedná se o záměr španělského předsednictví, a je zřejmé, že spoléháme na dosavadní spolupráci s Evropským parlamentem.
<SPEAKER ID="456" NAME="Viviane Reding">
místopředsedkyně Komise. - Paní předsedající, všichni hovoří o Stockholmském programu. Je to jako vánoční stromeček, který má splnit několik stovek přání. Chtěla bych, aby všichni hovořili spíše o realitě. Jak se s těmi vánočními přáními zacházelo před Lisabonskou smlouvou? Za zavřenými dveřmi, bez zvláštního ohledu na občany a na to, co chtějí, po čem touží a co očekávají; v rámci třetího pilíře, kde se ministři vnitra neptali Evropského parlamentu ani Komise a kde Evropský soudní dvůr nemohl jakkoli zasáhnout.
<P>
A to je náš výchozí bod: nereálná situace. Situace, kdy rozhodnutí de minimis nedošla na vnitrostátní úrovni svého uskutečnění a kdy občané neměli prostředky ani nástroje k tomu, aby se mohli obrátit se na soud, protestovat a dovolat se spravedlnosti.
<P>
Nyní máme naštěstí k dispozici Lisabonskou smlouvu. Třetí pilíř již neexistuje. Máme návrhy Komise, postup spolurozhodování, provádění na úrovni členských států a kontrolu ze strany Evropského soudního dvora, což však také znamená, že nic již nelze učinit okamžitě. Pravidla a návrhy se musí řídit standardním postupem, jímž má podle vás, poslanců, Komise odvádět svou práci.
<P>
Za prvé je to důkladná analýza toho, co je proveditelné, co je dobré a co má přidanou hodnotu. Za druhé se jedná o veřejnou konzultaci, jejímž cílem je zjistit, zda námi předložené myšlenky budou přijaty ze strany občanské společnosti, průmyslu, členských států a jejich vnitrostátních parlamentů, které se nyní na všech těchto otázkách podílí a vykonávají test subsidiarity, či nikoli. Dále posouzení dopadů, které ukáže, zda to, co děláme, je správné. A teprve poté přichází konečný návrh Komise.
<P>
Chcete-li, aby Komise nadále pracovala tak jako v průběhu řady uplynulých let, stačí říct, a já budu předkládat návrhy každý týden. A víte, co se s nimi stane? Nejdříve je zablokují vnitrostátní parlamenty, a právem, neboť návrhy, které přinášíme, musí být seriózní a vycházet z právních předpokladů, že to, co děláme, je přesvědčivé, proveditelné a může být realizováno v členských státech.
<P>
Nechci, aby byl náš první návrh napaden Soudním dvorem a Soudem pro lidská práva. Chtěla bych nás všechny dovést k tomu, že občané pochopí přidanou hodnotu naší činnosti a její skutečný pozitivní dopad na jejich praktický život. Ano, jako komisařka pro záležitosti žen jsem byla svědkem toho, jak tento Parlament diskutoval o opatřeních, která je třeba přijmout, zejména abychom ženám ve všech našich členských státech zajistili právní jistotu, že setkají-li se s problémem násilí, dovolají se spravedlnosti a nedostane se jim pouze falešné naděje, že dojdou spravedlnosti, ale ve skutečnosti následně skončí ve slepé uličce a s prázdnýma rukama. V této oblasti skutečně musíme spolupracovat.
<P>
Existují stovky opatření, které je třeba sladit s Lisabonskou smlouvou, vytáhnout z úkrytu na denní světlo, přizpůsobit skutečným právním normám - jsou to stovky opatření, která nefungují.
<P>
Co se týče zatýkacího rozkazu: o tom hovořila paní Ludfordová. Samozřejmě se v členských státech neuplatňuje, jelikož doposud nebyla vybudována konstrukce, na níž by mohla stát vzájemná důvěra a od ní se odvíjející vzájemné uznávání. Kolegové, toto všechno nelze uskutečnit bez vzájemné důvěry. Je mi líto, ale nemohu vydat vyhlášku, která by do hlav všech soudců v celé Evropě vložila vzájemnou důvěru!
<P>
Vzájemnou důvěru musíme vybudovat pomocí právních předpisů a opatření na posílení práv občanů ve všech našich členských státech, aby se i soudci podíleli na uplatňování pravidel, o něž usilujeme, a ano, v této záležitosti skutečně postupujeme velmi rychle.
<P>
Co se týče akčního plánu, kolegyně již odešla, ale co se týče akčního plánu pro boj proti násilí páchanému na ženách. V roce 2011 předložíme komplexní text o ochraně obětí, všech obětí - pro mě neexistuje oběť jednoho druhu, jiného druhu nebo třetí kategorie - je třeba mít na paměti všechny druhy obětí.
<P>
Ano, pracovali jsme na ochraně údajů; když jste naštěstí zde v Parlamentu odmítli způsoby, které platily před přijetím Lisabonské smlouvy. V těch již nebudeme pokračovat, a ano, pane předsedo výboru, jak je vám známo, váš výbor a další výbory jsou nedílnou součásti tohoto nového směřování.
<P>
Řadu věcí budeme muset udělat společně: otázky čistě technického rázu, které budou mít zásadní dopad na naši společnost. Budeme muset udělat jednu věc, vysvětlit našim občanům, co děláme. Jelikož je to rovněž součást celé myšlenky, která však rozhodně není nejjednodušší.
<P>
Ano, musíme přijmout opatření, například v oblasti nedovoleného přistěhovalectví a azylu, a mohli jste se přesvědčit o tom, že co se týče nedovoleného přistěhovalectví, hraničních kontrol a legální migrace, kolegyně Cecilia Malmströmová má velmi konkrétní návrhy. Ano, je důležité, aby Parlament společně s Radou přijal stávající návrhy, azylový balíček, návrh jednoduchého povolení, společný program znovuusídlování, vzájemné uznávání, a právě přijatý akční plán pro nezletilé osoby bez doprovodu. Věcí, na nichž pracujeme, je víc než dost.
<P>
Nejde o to, kdo se které věci ujme, jelikož některé věci prostě není možné udělat. Například: ptali jste se na směrnici proti diskriminaci. Bohužel vám musím sdělit, že směrnice proti diskriminaci je záležitost, která musí být schválena jednohlasně a nyní je zablokována v Radě. Tak co s tím mám dělat - ne já, protože to bylo před mým funkčním obdobím -, Komise předložila téma nediskriminace a to je nyní zablokováno v Radě? Promluvte tedy s Radou, s těmi, kteří blokují jednomyslnost.
<P>
Páry stejného pohlaví: jak je vám velmi dobře známo, jedná se o zásadu subsidiarity, pravomoc členských států upravit způsob, jímž přistupují k párům stejného pohlaví. Evropská unie se tímto tématem bude zabývat ve chvíli, kdy se bude jednat o přeshraniční přístup k těmto párům. Nemůžeme však pracovat za Francii, Itálii, Polsko, Rumunsko, Řecko nebo Lucembursko; o této oblasti si musí členské státy rozhodnout sami. Chtějí-li tito lidé uplatnit své právo na přeshraniční mobilitu, pak dle mých informací k žádné diskriminaci nedochází, a my budeme působit právě v této oblasti.
<P>
Již jsme toho byli svědky v oblasti mobility, práv občanů, spolupráce mezi právními systémy a odstraňování hranic, které stále existují v oblasti jednotného trhu, o němž je třeba s politováním říci, že z hlediska občanů jednotným trhem není. Tato skutečnost mě znepokojuje; četla jsem zprávu Maria Montiho. Zpráva obsahuje mnoho prvků, které jasně svědčí o oblastech, v nichž je třeba se pohnout vpřed. Víte, co je mojí biblí? Zpráva, již vypracoval jeden z vašich poslanců a která obsahuje všechny prvky týkající se volného pohybu občanů a všechny problémy, jež je třeba vyřešit.
<P>
Navrhuji, abychom je vzali, jeden po druhém, a v úzké spolupráci směřovali k jejich vyřešení. Předložím-li návrh - a viděli jste jak to chodí, budete mít tolik návrhů, že budete muset pracovat v noci, i když nevím, zda je to přípustné z hlediska zákoníku práce a lidských práv - nebudu hledět na vaše lidská práva jako poslanců Parlamentu. Budeme pracovat, dokud tyto problémy nevyřešíme - takových problémů jsou stovky a nemůžu na nich pracovat sama. Potřebuji vaši konstruktivní pomoc. Vím, že z vaší strany ji mám zajištěnou, ale musíte mi pomoci pracovat na jednom problému za druhým, i kdyby to měl být jeden týdně. Bude to s vaší pomocí. Jsem ochotna docházet do vašich výborů tak často, jak mě požádáte, paní předsedající, a budeme se tím zaobírat, každým problémem zvlášť. S vaší pomocí tak do pěti let změníme tento kontinent.
<SPEAKER ID="457" NAME="Předsedající">
Rozprava je ukončena.
