<CHAPTER ID="004">
Informační a propagační opatření na podporu zemědělských produktů na vnitřním trhu a ve třetích zemích (rozprava) 
<SPEAKER ID="037" NAME="Předsedající">
Dalším bodem je zpráva pana Dumitriua za Výbor pro zemědělství a rozvoj venkova o návrhu nařízení Rady, kterým se mění nařízení (ES) č. 3/2008 o informačních a propagačních opatřeních na podporu zemědělských produktů na vnitřním trhu a ve třetích zemích - C6-0313/2008 -.
<SPEAKER ID="038" NAME="Constantin Dumitriu  " LANGUAGE="RO">
Jsem rád, že máme tuto příležitost vést rozpravu v plénu k otázce, která je významná nejen z hlediska odvětví zemědělství ve Společenství, ale i z hlediska konkurenceschopnosti evropského hospodářství jako celku.
<P>
V době, kdy hospodářství našich zemí trpí dopady světové krize a kdy je zvýšení poptávky po našich zemědělských produktech nezbytné, nabízí změna nařízení č. 3/2008 o informačních a propagačních opatřeních na podporu zemědělských produktů na vnitřním trhu a ve třetích zemích další možnost podpory zemědělských výrobců a v širším smyslu i hospodářství EU.
<P>
Nařízení Evropské rady č. 3/2008, které slučuje do jednoho znění nařízení 2702/1999 a 2826/2000, je v souladu s novým politickým přístupem Evropské komise o zjednodušení právních předpisů, zároveň splňuje cíl usnadnění administrativních postupů evropských orgánů. Na základě tohoto nařízení může Společenství přijmout informační opatření na podporu některých zemědělských produktů na vnitřním trhu a na trzích třetích zemí a zároveň uchovat specifickou povahu těchto opatření v závislosti na trhu, na kterém jsou uplatňována.
<P>
Tato politika reaguje na skutečnou potřebu členských států podpořit obraz, který tvoří jejich zemědělské produkty, zejména z hlediska jakosti, nutriční hodnoty a splňování norem bezpečnosti potravin, a to jak u evropských spotřebitelů, tak u spotřebitelů v jiných zemích. Rovněž pomůže vytvořit nové odbytiště a má násobný účinek pro vnitrostátní iniciativy a iniciativy soukromého sektoru.
<P>
Změny z podnětu Evropské komise jsou zaměřeny na to, aby umožnily zainteresovaným členským státům vytvořit příslušné programy tam, kde organizace, které se podílejí na vypracování návrhu, nehodlají předložit programy, které mají být realizovány ve třetích zemích. Díky tomu budou členské státy moci rozšířit oblast uplatňování těchto opatření v rámci programů a usilovat o pomoc mezinárodních organizací při realizaci těchto opatření. Návrh zprávy, který projednáváme, nabízí určité dodatky a úpravy k návrhu Komise, které jsou potřebné pro vyjasnění a doplnění logiky nařízení.
<P>
V první řadě navrhujeme zavést konzultace s profesními organizacemi a organizacemi působícími v cílových odvětvích členských států, které se podílejí na přípravě informačních programů pro zemědělské produkty, a to jak na vnitřním trhu, tak ve třetích zemích. Vzhledem k odborným zkušenostem a významné úloze, kterou tato sdružení rovněž sehrávají při zaručení a kontrole jakosti, je nezbytné, aby byly konzultovány. Zároveň však podporujeme, aby byly tyto programy vypracovávány s ohledem na posouzení jejich potřeb a lhůt, což zaručí, že prostředky budou vynaloženy účinně na programy, které splňují cíl pomoci produktům Společenství.
<P>
Rovněž navrhujeme rozšířit oblast, v níž mohou být mezinárodní organizace pověřeny realizací informačních programů pro třetí země. Opatření zaměřená na propagaci a reklamu mají rovněž význam pro odvětví vína, a to jak na vnitřním trhu EU, tak ve třetích zemích. Podobně jako v odvětví olivového oleje a stolních oliv existují mezinárodní organizace v odvětví vína, jako např. Mezinárodní organizace pro révu vinnou a víno, které mohou zajistit realizaci programů navrhovaných členskými státy ve třetích zemích, a tím rozšiřovat informace o vlastnostech a přednostech vín s chráněným označením původu a vín s chráněným zeměpisným označením.
<P>
Další změna, kterou vám navrhujeme, se soustředí na rostoucí podíl spolufinancování Evropské unie z 60 % na 70 % v době, kdy je pro malé výrobce stále obtížnější získat přístup k financování z důvodu finanční krize. Bez finanční podpory jim hrozí úpadek, protože nebudou mít možnost propagovat své produkty a budou čelit poklesu poptávky.
<P>
Konečným cílem těchto návrhů je zvýšit poptávku na trhu v zájmu zvýšení produkce a podpořit evropské hospodářství jako celek. Dosažení tohoto cíle nám pomůže překonat tuto obtížnou dobu, kterou procházíme. Jakost zemědělských a potravinářských produktů v Evropské unii je výhodou, kterou musíme využít v zájmu zaručení konkurenceschopnosti evropského hospodářství a vyšších příjmů výrobců.
<P>
Doufám, že doporučení, která přijmeme, budou Evropská komise a členské státy realizovat co nejdříve, protože v situaci, kdy jsou evropští občané vystaveni dopadům velmi silného hospodářského poklesu, si nemůžeme dovolit žádné zdržení. Navrhovaná opatření samozřejmě nevyřeší všechny problémy související s uváděním zemědělských a potravinářských produktů Společenství na trh a jejich propagací.
<P>
Zjednodušení administrativní zátěže související s registrací tradičních produktů, zavedení označení "vyrobeno v Evropské unii" a vyřešení problému produktů s nižší jakostí a nižšími bezpečnostními standardy dovážených ze třetích zemí, jsou jen některé oblasti, které musíme zvážit, abychom posílili podíl produktů Společenství na trhu. Děkuji Vám za pozornost a těším se na připomínky a otázky.
<SPEAKER ID="040" NAME="Mariann Fischer Boel">
členka Komise. - Pane předsedající, nejprve bych ráda poděkovala panu zpravodaji, panu Dumitriuovi, a členům Výboru pro zemědělství a rozvoj venkova za vynikající zprávu k návrhu Komise o informačních a propagačních opatřeních na podporu zemědělských produktů na vnitřním trhu a ve třetích zemích.
<P>
Nejprve bych ráda vyzdvihla význam problému, který tato zpráva řeší. Domnívám se, že se všichni shodneme, že podpora evropských zemědělských produktů má značný význam, a to jak uvnitř, tak vně Společenství. Jsem přesvědčena, že obchod se zemědělskými produkty v budoucnu nadále poroste - i když musíme připustit, že v současnosti zaznamenáváme v důsledku hospodářské krize pokles. Avšak značné příležitosti pro evropské produkty se nacházejí na trzích třetích zemí a naše propagační kampaň by měla pomoci evropským výrobcům tyto nové trhy prozkoumat.
<P>
Než se budu vyjadřovat k obsahu zprávy, ráda bych ji zasadila do kontextu. V roce 2008 přijala Komise 42 programů v oblasti vnitřního trhu a třetích zemí, na které jsou pro příští tři roky v rozpočtu vyčleněny prostředky v hodnotě 128 milionů EUR. Podle pravidel měla být polovina těchto prostředků financována z prostředků Společenství.
<P>
Cílem návrhu Komise bylo umožnit, aby členské státy zahajovaly programy spolufinancované Evropskou unií ve třetích zemích - jak vysvětlil zpravodaj -, protože v současnosti tato možnost existuje jen v rámci členských států. Rovněž by mělo být možné, aby tyto programy realizovaly mezinárodní organizace.
<P>
Tři nejdůležitější pozměňovací návrhy zpravodaje a jeho kolegů jsou tyto: za prvé, zavést povinnost konzultace profesních organizací o navrhovaných programech ze strany členských států; za druhé, stanovit, že realizace programů ze strany mezinárodních organizací není možností vyhrazenou pro Mezinárodní radu pro olivový olej, ale možností pro všechny, např. - jak zde již dnes bylo uvedeno - i pro odvětví vína; a ze strany rozpočtu navýšení míry spolufinancování.
<P>
Pokud jde o tyto pozměňovací návrhy, ráda bych zdůraznila, že členské státy už ve skutečnosti provádí konzultace se sdruženími s cílem zajistit podporu ze strany výrobců. Dala bych přednost tomu, aby tento partnerský přístup pokračoval na dobrovolném základě.
<P>
Zmínka o Mezinárodní radě pro olivový olej je pouze uvedena jako příklad vzhledem k rozpravám, které se v nedávné době odehrály o celém odvětví olivového oleje. Rozhodně tím nejsou vyloučeny další mezinárodní organizace, jako je např. Mezinárodní organizace pro révu vinnou a víno.
<P>
Pokud jde o financování rozpočtu, probíhá samozřejmě rozprava na úrovni spolufinancování ze strany Společenství, avšak o této problematice jsme již jednali, když jsme spojovali obě nařízení týkající se propagace a informací v roce 2008, a nedomnívám se proto, že bychom měli rozpravu k této otázce znovu otevírat.
<P>
Ráda bych využila této příležitosti a řekla, že když jsme schvalovali reformu v oblasti vína, neuvědomili jsme si význam propagace našich produktů na trzích třetích zemí. Proto v zájmu inteligentnějšího plnění rozpočtu v oblasti vína navrhujeme vyčlenit každým rokem 120 milionů EUR na podporu našich vinných produktů na trzích třetích zemí jako zvláštní rozpočtovou položku. Avšak vzhledem k tomu, že členské státy - a zejména nové členské státy - nechtěly, aby peníze, které byly takto vyčleněny, byly ztraceny, pokud nebudou odčerpány, začlenily jsme těchto 120 milionů EUR do vnitrostátního přídělu, aby o nich mohly rozhodovat členské státy samy. V každém případě se jedná a jednoznačný signál, že Společenství má zájem a uznává význam viditelné propagace našich evropských produktů. Těším se na dnešní rozpravu.
<SPEAKER ID="041" NAME="Petya Stavrevа" LANGUAGE="BG">
Pane předsedající, paní komisařko, dámy a pánové, ráda bych poblahopřála zpravodaji, panu Dumitriuovi, k jeho objektivní zprávě, která odráží skutečné potřeby tohoto odvětví ve Společenství v oblasti propagace evropských výrobců.
<P>
Tato zpráva obsahuje opatření, která pomohou otevření nových trhů a učiní produkci našich zemědělců ziskovou. Tato politika splňuje skutečné potřeby členských států s cílem propagovat jejich zemědělskou produkci, a to jak mezi spotřebiteli v rámci Společenství, tak mezi spotřebiteli ve třetích zemích.
<P>
Je skvělou příležitostí, jak posílit důraz na kvalitu, nutriční hodnotu, výrobní metody a bezpečnost vyráběných potravin. Podporuji návrh zpravodaje, který nabízí zainteresovaným zemím možnost vytvořit informační programy pro třetí země, které samy nemají takové nástroje.
<P>
Tento pozměňovací návrh umožní evropským zemím rozšířit praktický rozsah opatření, která předpokládají tyto programy, a žádat o pomoc mezinárodních organizací při jejich realizaci. Jsem přesvědčena, že během tvorby těchto programů je třeba důkladně zohlednit významnou úlohu, kterou sehrávají sdružení a odvětvové organizace v jednotlivých zemích, které mají objektivní pohled na to, co se v jednotlivých odvětvích průmyslu děje.
<P>
Nesmíme opomíjet význam některých mezinárodních orgánů při propagaci specifických vlastností a předností potravinářských produktů typických pro konkrétní regiony EU. Podporuji návrh zpravodaje na zvýšení podílu finanční účasti Společenství s cílem zajistit dodatečnou pomoc projektům vybraným členskými státy. Naléhavě Vás žádám, abyste podpořili zprávu pana Dumitriua.
<SPEAKER ID="042" NAME="Bogdan Golik" LANGUAGE="PL">
Pane předsedající, paní komisařko, upřímně blahopřeji panu Dumitriuovi k dobré zprávě - pokračování zprávy, kterou jsme navrhli dříve, kde jsme jednali o propagaci a výši prostředků přidělených na propagaci Evropské unie ve třetích zemích.
<P>
Informační a propagační opatření na podporu zemědělských produktů na vnitřním trhu a ve třetích zemích sehrávají velmi významnou úlohu při vytváření pozitivního obrazu značky "vyrobeno v Evropě". Zdůrazňuji to už dlouho a již několik let se aktivně snažím o zjednodušení celého informačního a propagačního systému. Ve svých projevech opakovaně zdůrazňuji význam propagace značky "vyrobeno v Evropě" ve třetích zemích. Své opodstatnění to má zejména v současných formálních a právních podmínkách.
<P>
V souladu s deklarací šesté ministerské konference WTO v Hongkongu bude použití všech forem vývozních podpor a kázně v oblasti vývozních opatření, které mají tento účinek, v roce 2013 odstraněno. S ohledem na složitost pořádání propagačních kampaní na trzích třetích zemí a vyšší náklady těchto opatření na značnou vzdálenost, zejména v Asii a Americe, mechanismus podpory propagačních činností nepřilákal velký zájem obchodních organizací.
<P>
Návrh Evropské komise umožňuje stimulaci těchto činností. Programy propagace prováděné členskými státy nabízejí příležitost k navázání spolupráce mezi subjekty, které nedokázaly řídit a financovat tyto činnosti samy. Avšak snahy o zvýšení podílu ze strany Společenství na financování tohoto druhu projektů by měly pokračovat. Jako příklad bych uvedl Spojené státy americké, kde se na propagační činnosti vynakládá mnohonásobně více prostředků, než kolik se vynaloží na víno a další činnosti dalších propagačních produktů v celé Evropské unii.
<P>
S ohledem na liberalizaci komerčních toků zemědělských produktů může být nástroj na podporu propagace produkce Společenství na trzích třetích zemí jediným dostupným nástrojem, který je v souladu s pokyny rámcové dohody v oblasti zemědělství v rámci agendy jednacího kola WTO v Dohá. Propagace značky "vyrobeno v Evropě" je příležitostí k zachování konkurenceschopnosti v dlouhodobém měřítku a dokonce k posílení přitažlivosti evropských zemědělských a potravinářských produktů a k rozšíření jejich trhů.
<P>
Rád bych poděkoval Komisi za tato opatření, o nichž jsme v Parlamentu opakovaně hovořili, které byly do návrhu začleněny, a zejména za snížení příspěvku ze strany obchodních organizací z 20 % na 10 %, a z navýšení prostředků, které budou k dispozici na propagační činnosti.
<SPEAKER ID="043" NAME="Seán Ó Neachtain" LANGUAGE="GA">
Pane předsedající, upřímně vítám zprávu pana Dumitriua a rád bych mu poblahopřál k odvedené práci.
<P>
Tento rozpočet představuje pro členské státy výjimečnou příležitost k nalezení trhů v Evropě i mimo ni. Jako Ir bych rád podotkl, že prodej našich zdravých, čerstvých potravin na světových trzích, zejména v Asii, je pro Irsko velkou pomocí.
<P>
Podobně jako moji kolegové bych však rád řekl, že zde spatřuji příležitost k většímu zjednodušení pravidel souvisejících s tímto rozpočtem tak, aby se přístup k prostředkům stal snadnější než v současnosti, a samozřejmě je třeba jej navýšit, jak již bylo řečeno. To je důležité nejen pro členské státy, ale i pro Evropu jako celek.
<SPEAKER ID="044" NAME="Friedrich-Wilhelm Graefe zu Baringdorf" LANGUAGE="DE">
Pane předsedající, paní komisařko, souhlasím s Vámi, že reklama je důležitá. Reklama však není jen výsledek profesionálního úsilí, ale i událostí v regionu, odkud potraviny pocházejí.
<P>
Jestliže nás bude svět spojovat s BSE, jestliže jsme své erbovní zvíře učinili šíleným, nebo jestliže - jako nyní - země stahují výrobky z trhu kvůli problémům s dioxinem - které jsou rovněž po celém světě - a jestliže se ve světových zprávách objevují miliony porážených nemocných zvířat, je to také druh reklamy: negativní reklamy.
<P>
Musíme se zde vyhnout rozporům. Na jedné straně mluvíme o kvalitních výrobcích, na straně druhé jsou ale negativní zprávy - s tím se však snažíme vypořádat, jak ukazuje naše rozprava a to, na čem jsme se shodli.
<P>
Pokud chceme propagaci v zahraničí - a to je správné, máme dobrý důvod k propagaci, protože máme dobré produkty - byl bych nerad, aby to byla zevšeobecněná reklama; měla by to být reklama, která bude ukazovat evropskou rozmanitost. Jak víme, v Německu Federální ústavní soud vydal rozhodnutí zakazující povinnou reklamu s povinnými odvody. Poukázal na to, že je to reklama, která nerozlišuje mezi jednotlivými vlastnostmi, nezvyšuje prodej, a že je důležité, aby jednotliví výrobci mohli propagovat své specifické produkty.
<P>
Navíc je stále důležitější - nejen v Evropě, ale i v zahraničí - ukazovat vedle kvality koncového produktu i kvalitu výrobního postupu. Jaký je stav ochrany zvířat, životního prostředí, jaké jsou přísady, jaká struktura zemědělství, jaký stav uplatňování zásad Fair Trade (spravedlivého obchodu)? To jsou všechno měřítka, která nemusejí nezbytně ovlivňovat jakost koncového produktu, jsou však stále důležitější pro spotřebitele. I z nich proto musíme učinit součást naší propagace, a zajistit, aby se tak ve světě evropské renomé posilovalo.
<SPEAKER ID="045" NAME="Ilda Figueiredo" LANGUAGE="PT">
Pane předsedající, paní komisařko, dámy a pánové, musíme mít na paměti, že je důležité zlepšit podmínky podpory informačních a propagačních opatření na podporu zemědělských produktů na vnitřním trhu a ve třetích zemích a rozšířit oblast působnosti návrhů, které Evropská komise předložila.
<P>
Podporujeme proto návrhy zpravodaje a Výboru pro zemědělství a rozvoj venkova, konkrétně návrhy zaměřené na větší intervenci a posílení úlohy obchodních organizací a organizací působících v daném odvětví, a to s ohledem na jejich odborné zkušenosti a významnou úlohu, kterou rovněž sehrávají při zajišťování kontroly jakosti, včetně sdružení a organizací členských států, které vypracovávají programy, stejně jako zvýšení podílu finanční účasti Společenství. Je důležité, aby existovala dodatečná podpora, zejména pro projekty vybrané členskými státy.
<P>
Stejně tak je důležité, aby z propagace a reklamy ve třetích zemích měli prospěch i další významné produkty a nejen olivový olej a olivy, zejména vína s chráněným označením původu nebo s chráněným zeměpisným označením. V této souvislosti zde uvedu významnou úlohu zemědělských sdružení, družstevních vinných sklepů a dalších sdružení malých a středních zemědělců, jejichž existence má zásadní význam pro zajištění toku produkce zemědělců, kteří by nebyli sami schopni obstát.
<P>
Opětovně vyzývám k větší podpoře těchto organizací zemědělců, aby mohly plnit svou úlohu: podporovat rodinné zemědělství a vysoce kvalitní produkty, nezbytné z hlediska zajištění zdravé stravy pro obyvatelstvo našich zemí.
<P>
Budeme proto hlasovat pro přijetí této zprávy.
<SPEAKER ID="046" NAME="Witold Tomczak" LANGUAGE="PL">
Pane předsedající, paní komisařko, Evropská unie je významným vývozcem řady zemědělských produktů, avšak budoucnost zemědělství EU bude záviset na spotřebě v rámci vnitřního trhu. Jeho oživení může prospět zemědělcům, spotřebitelům a celému hospodářství.
<P>
V řadě členských států není spotřeba potravin důležitých pro zdraví vysoká a její zvýšení prostřednictvím dobrých informací a propagace je velmi žádoucí. Je však důležité, aby zemědělci v EU mohli využívat programů, o nichž vedeme tuto rozpravu, a zejména malí a střední zemědělci, kteří představují 95 % všech hospodářství.
<P>
Tyto programy by měly obohatit znalost spotřebitelů o zdravé výživě a zároveň jim umožnit výběr. Z toho důvodu má smysl přijmout tato opatření: pořádat konzultace s odborníky na zdravou výživu a odborné přípravy prodejců, kteří by měli být poradci spotřebitelů na zdravou výživu. Vhodné předkládání informací o zdraví propagovaných produktů a o způsobu jejich výroby má zásadní význam. Informace na etiketách jsou nedostatečné.
<P>
Tyto programy mohou být ohroženy propagací hromadně vyráběných potravin velkými společnostmi, které mohou připravit účinné programy a které mají k dispozici nejlepší odborníky. Nemůže to však ohrozit propagaci vysoce kvalitních produktů?
<P>
Čitelnost doby trvanlivosti produktu je rovněž velmi důležitá, stejně jako zvýšení povědomí spotřebitelů o významu všech informací, které se nacházejí na etiketách produktu.
<SPEAKER ID="047" NAME="Maria Petre" AFFILIATION="PPE-DE">
(RO) Nejprve bych ráda poblahopřála svému kolegovi k usilovné práci, kterou vykonal jako zpravodaj zjednodušením právní úpravy EU pro snížení administrativní zátěže, což musíme činit všichni.
<P>
Informační opatření ze strany Evropské unie jsou reakcí na skutečnou potřebu členských států na podporu obrazu jejich zemědělských produktů, a to jak mezi evropskými spotřebiteli, tak mezi spotřebiteli z jiných zemí, zejména pokud jde o jakost a nutriční hodnotu, stejně jako bezpečnost potravin a bezpečnost výrobních metod. Jako zpravodajka pro oblast kvality vítám tuto konkurenční přednost, kterou naše evropské produkty mají.
<P>
Tento legislativní návrh nabídne zainteresovaným členským státům možnost navrhovat informační programy, včetně programů pro třetí země, pokud již nebyly přijaty. Díky tomuto návrhu budou mít členské státy možnost rozšířit oblast uplatňování opatření, na něž se tyto programy zaměřují, a využívat pomoci mezinárodních organizací při realizaci těchto opatření. Podíl finanční účasti Evropské unie se musí zvýšit s cílem poskytnout dodatečnou podporu pro projekty vybrané členskými státy v době obecně se zhoršujících podmínek, v nichž se vnitrostátní organizace a orgány snaží získat částky potřebné ke spolufinancování.
<P>
Podporuje představu, že organizace, která je pověřena realizací vybraných programů, by měla být v některé mezinárodní organizaci, zejména v případě programů zaměřených na propagaci odvětví olivového oleje a stolních oliv, nemluvě o odvětví vína a vín s chráněným označením původu a vín s chráněným zeměpisným označením, ve třetích zemích.
<P>
Zároveň musíme mít na paměti významnou úlohu, kterou sehrávají profesní organizace a organizace působící v cílovém odvětví členských států při přípravě informačních programů pro zemědělské produkty. Závěrem bych ráda ještě jednou poděkovala zpravodaji a především paní komisařce Vassiliouové za to, že přijala všechny návrhy, které jsme jí ve zprávě předložili.
<SPEAKER ID="048" NAME="Alessandro Battilocchio" AFFILIATION="PSE">
(IT) Pane předsedající, dámy a pánové, v posledních několika měsících, a především během tohoto volebního období, jsme svědky postupného úbytku přímých podpor pro naše zemědělce a předpisů, které chránily náš průmysl před levnými dovozy ze zemí mimo EU, s cílem uvolnit prostředky potřebné pro ekologické, hospodářské a sociální úkoly tohoto tisíciletí a s cílem splnit mezinárodní obchodní dohody.
<P>
Jako člen Výboru pro zemědělství a rozvoj venkova a především jako zástupce země, které se dostává světového uznání a respektu pro kvalitu její zemědělské produkce - mám na mysli olivový olej, víno a sýry -, nemohu než souhlasit s každým opatřením, které Komise navrhne v zájmu zachování vysoké kvality evropské produkce a na podporu - pokud je to možné - uvádění této produkce jak na vnitřní trh, tak na zahraniční trhy.
<P>
Tento informační program je ve skutečnosti zvláště významný, neboť jeho úkolem je objasnit evropským a dalším spotřebitelům, že naše produkce není konkurencí možná levnější produkce z jiných zemí, ale představuje spíše alternativu, která se soustředí na kvalitu a produkční model šetrný k životnímu prostředí a zachovávající sociální normy a dobré životní podmínky zvířat, což na druhé straně přirozeně prospívá lidskému zdraví.
<P>
Právní předpisy, o nichž v této sněmovně každý den hlasujeme, mohou především naše výrobce někdy zatěžovat. Proto jim musíme poskytovat veškerou pomoc, kterou můžeme, aby se neztratilo bohatství a kvalita naší produkce a nerozplynulo se v ještě homogennějším světovém trhu. Z tohoto důvodu podporuji návrhy zpravodaje, jejichž cílem je větší spolufinancování ze strany Komise, rozšíření činností, kterým je možné poskytnout prostředky, a co je nejdůležitější posílení účasti sdružení výrobců, která nejlépe mohou definovat kritéria kvality své produkce pro stále náročnější spotřebitele.
<SPEAKER ID="049" NAME="Alexandru Nazare" AFFILIATION="PPE-DE">
(RO) Dnes projednáváme zprávu, která je zvláště významná pro evropské zemědělství. Jak sám zpravodaj zdůraznil, kvalita a bezpečnost evropské produkce představují konkurenční výhodu, které není dostatečně využíváno.
<P>
Opatření určená k poskytování informací o těchto produktech, jejich kvalitě a bezpečnostních standardech, které splňují, a k jejich propagaci, mohou spustit řetězovou reakci posílením poptávky, zvýšené produkce a vyšších zisků i tvorby nových pracovních míst, což v důsledku znamená hospodářský růst. Tato opatření musí být zaměřena jak na spotřebitele na vnitřním trhu, tak na spotřebitele ve třetích zemích.
<P>
Nesmíme zapomínat na konkurenci, které čelíme ze strany výrobců z jiných zemí, kteří nabízejí mnohdy lacinější produkty, často však v mnohem nižší kvalitě a s mnohem nižšími bezpečnostními standardy. Spotřebitelé musí poznat produkty vyrobené ve Společenství a musí vědět, proč jsou zdravější než jiné. V neposlední řadě musí vědět, že koupí těchto produktů podporují evropské zemědělce a výrobce zemědělských potravin, a tím i evropské hospodářství.
<P>
Zejména oceňuji iniciativu zpravodaje na uznání významné úlohy, kterou sehrávají profesní sdružení a organizace, protože ty mají většinou zkušenosti, které vnitrostátní orgány nemají. Znají rovněž mnohem lépe situaci na trhu a jeho požadavky. Zároveň jsem přesvědčen, že návrh na zvýšení podílu spolufinancování je v současné úvěrové krizi absolutní nutnost. Jsem rozhodně přesvědčen, že se tím zvýší míra využití těchto fondů.
<P>
Na závěr bych rád poblahopřál zpravodaji panu Dumitriuovi k usilovné práci, kterou vykonal na svých návrzích, což je postoj, který dle mého soudu sdílí všichni kolegové poslanci.
<SPEAKER ID="050" NAME="Silvia-Adriana Ţicău" AFFILIATION="PSE">
(RO) Ráda bych poblahopřála zpravodaji, panu Dumitriuovi. Odvětví zemědělství je významné pro hospodářství členských států, protože zajišťuje potraviny pro obyvatelstvo, zemědělskou produkci na vývoz, nemluvě o značném počtu pracovním míst. Evropská unie musí být schopna vyprodukovat dostatečné množství potravin pro své obyvatelstvo za dostupnou cenu.
<P>
Je zřejmé, že na konkurenčním trhu se stávají informační a propagační opatření v oblasti zemědělské produkce na vnitřním trhu a ve třetích zemích stále důležitějšími. Při přípravě programů na propagaci zemědělských produktů je třeba konzultovat profesní sdružení a organizace. Jsem přesvědčen, že toto nařízení povzbudí evropské zemědělce k podpoře jejich zemědělských produktů.
<P>
Rumunsko nabízí značné množství zemědělsko-potravinářských produktů, s nimiž se bohužel na evropských trzích nesetkáváme, i když mnohé z nich jsou produkty šetrné k životnímu prostředí. Kampaň na podporu evropských produktů by prospěla jak evropským spotřebitelům, tak rumunským zemědělským výrobcům. Zejména v období hospodářské krize je zemědělství jedním z odvětví, na které je třeba zaměřit zvláštní pozornost spolu s odpovídajícími programy a s financováním.
<P>
V situaci krize musí členské státy věnovat větší pozornost stanovení priorit. A proto jsem přesvědčen, že zemědělství musí zůstat jednou z oblastí, která bude podporována, protože je to důležité pro evropské hospodářství.
<SPEAKER ID="051" NAME="Nicodim Bulzesc" AFFILIATION="PPE-DE">
(RO) V první řadě bych rád poblahopřál zpravodaji k usilovné práci na této zprávě, která se zabývá velmi důležitým problémem. Členské státy potřebují propagovat obraz svých zemědělských produktů jak mezi spotřebiteli v rámci Evropského společenství, tak mezi spotřebiteli v jiných zemích.
<P>
Rád bych vyzvedl dva návrhy uvedené v této zprávě. Je zde požadavek na zvýšení finanční účasti Evropského společenství s cílem poskytnout dodatečnou podporu projektům vybraným členskými státy v době, kdy se obecně zhoršují podmínky, v nichž se vnitrostátní organizace a orgány snaží získat prostředky na příspěvek ke spolufinancování.
<P>
Druhý bod tohoto návrhu požaduje finanční účast ve výši 70 % ze strany Evropského společenství na opatření na propagaci ovoce a zeleniny, zejména mezi dětmi na školách. Jsem přesvědčen, že tyto návrhy jsou přiměřené a že tuto iniciativu podpoří co nejvíce poslanců Evropského parlamentu.
<SPEAKER ID="052" NAME="Iosif Matula" AFFILIATION="PPE-DE">
(RO) Rád bych poblahopřál zpravodaji k usilovné práci a jeho podílu na rozšíření uplatňování programů v oblasti poskytování informací o zemědělských produktech a jejich podpory na vnitřním trhu a ve třetích zemích.
<P>
Jedním z nejdůležitějších návrhů předkládaných touto zprávou je 10% zvýšení evropského spolufinancování programů na podporu evropských zemědělských produktů a navýšení rozpočtových prostředků na podporu spotřeby mléčných výrobků, ovoce a zeleniny ve školách.
<P>
Evropa bude mít na jedné straně prospěch z většího počtu aktivněji propagovaných zemědělských produktů, ale největší prospěch z pomoci Společenství budou mít děti a žáci.
<P>
Jsem přesvědčen, že navrhovaná opatření jsou nesmírně důležitá, protože nyní více než kdy předtím potřebujeme investice do oblastí, které se rychle rozvíjejí a mohou vést k hospodářskému oživení. Jednou z takových oblastí je zemědělství a Evropská unie může významně přispět k její propagaci.
<SPEAKER ID="053" NAME="Mairead McGuinness" AFFILIATION="PPE-DE">
Pane předsedající, velcí výrobci potravin na celém světě utrácejí miliardy na svou propagaci - možná používají potraviny vyprodukované v EU, ale nezaměřují se na jejich původ, ale na své značky. Hvězdní kuchaři v televizích, kteří mají přístup k vysílacím vlnám a milionovým rozpočtům, podporují konkrétní způsob výroby potravin. My zde přitom hovoříme o poměrně skromné částce na podporu všech evropských potravin, a to jak ve světě, tak v rámci EU. Je to náročný úkol! Je to velmi dobrá zpráva, kterou plně podporuji, a souhlasím s poznámkami paní komisařky, které dnes pronesla.
<P>
Zejména mě zajímá myšlenka potřeby propagace mimo naše hranice a z celého srdce bych s tím souhlasila, ale musíme být rovněž realisty ohledně toho, jak budeme soutěžit a zda jsme konkurenceschopní na světovém trhu. Snad by se tomu mohla paní komisařka věnovat ve svých odpovědích. Otázka našich norem musí být uznána a přijata. Uznává ji a přijímá WTO?
<SPEAKER ID="054" NAME="Jim Allister" AFFILIATION="NI">
Pane předsedající, rozhodně podporuji propagaci našich kvalitních potravin. Na dnešním složitém trhu je kvalita našich produktů největší předností, vyžaduje však plnou propagaci. 60% spolufinancování by bylo dobré, pokud by bylo možné je získat, a lituji, že paní komisařka nemohla být v této věci tak vstřícná, jak jsme všichni doufali.
<P>
Pokud jde o můj vlastní region, velmi důrazně vyzývám regionální vládu - která není obdařena velkou iniciativou ani prostředky, i když s nimi plýtvá na přeinvestovanou administrativu a zbytečné přeshraniční orgány -, aby se snažila čerpat tyto prostředky EU, a poskytla tak naší skvělé místní produkci co nejlepší místo na trhu. Kromě naděje na - jak doufám - 70% podporu z Evropy na propagaci potravin a zeleniny na našich školách, věřím, že tato příležitost nebude promarněna kvůli lhostejné místní vládě.
<SPEAKER ID="055" NAME="Avril Doyle" AFFILIATION="PPE-DE">
Pane předsedající, rád bych úvodem poděkoval Komisi za to, že nedávno schválila návrh výboru Bord Bia na financování ve výši 50 % informačních opatření pro maso do Asie na příští tři roky, což je velmi vítáno.
<P>
I když tento návrh rozhodně podporuji, dovolte mi dvě komerční varování. Za prvé, některé země, jako např. Irsko, nebudou vypracovávat informační programy, jestliže o to obchodníci neprojeví zájem. Za druhé, i když navrhované navýšení financování na 60 % a na 70 % na propagaci ovoce a zeleniny by bylo v současném hospodářském klimatu velmi vítaným, nahlíženo realisticky může být tato pobídka na rozšíření generické propagace omezená, protože z těchto programů mají stejný prospěch ti, kteří do nich přispějí, jako ti, kteří nepřispějí nic.
<P>
Rád bych poděkoval zpravodaji.
<SPEAKER ID="056" NAME="Călin Cătălin Chiriţă" AFFILIATION="PPE-DE">
(RO) Rád bych vyjádřil podporu zprávě, kterou předložil pan Dumitriu o informačních a propagačních opatřeních na podporu zemědělských produktů na vnitřním trhu a ve třetích zemích. Jsem přesvědčen, že potřebujeme zvýšit podíl finanční účasti Evropského společenství a poskytnout další podporu projektům, které vybraly členské státy.
<P>
Zejména je nezbytné zvýšit finanční příspěvek Evropského společenství na 70 % skutečných nákladů nového programu na propagaci ovoce a zeleniny konkrétně pro děti na školách Evropské unie. Toto opatření významným způsobem přispěje k realizaci programu na propagaci ovoce a zeleniny konkrétně pro děti na školách, což je snaha, která musí prospět zdraví našich dětí.
<SPEAKER ID="057" NAME="Neil Parish" AFFILIATION="PPE-DE">
Pane předsedající, rád bych poblahopřál zpravodaji k velmi dobré zprávě.
<P>
Paní komisařko, rád bych podpořil, co jste řekla. Jsem přesvědčen, že budoucnost evropské zemědělské politiky do značné míry závisí na trhu. Musíme se snažit a propagovat naše kvalitní produkty. Zmínila jste reformu v oblasti vína - dříve jsme vykupovali množství nekvalitního vína z trhu, nakupovali je k intervenci, a pak z něho vyráběli biopaliva, což bylo zcela scestné. Musíme propagovat kvalitní potraviny. Máme rozmanité druhy vín, sýrů, mas, olivových olejů, ovoce, zeleniny - na co si jen vzpomenete. Evropa je na to vše bohatá a my se je v budoucnu budeme muset snažit umístit na trh.
<P>
Domnívám se, že v průběhu postupu od zdravotních kontrol k nové zemědělské politice v roce 2013 a dále musíme zajistit, abychom více peněz věnovali na propagaci našich produktů a prohlubovali vazbu na trh, protože zde leží naše budoucnost.
<P>
Jako poslední připomínku bych rád navrhl paní komisařce, aby jela do Ameriky a přesvědčila prezidenta Obamu, že Roquefort je velmi dobrý a aby snížil clo, které stanovil před odchodem z úřadu prezident Bush.
<SPEAKER ID="058" NAME="Czesław Adam Siekierski" AFFILIATION="PPE-DE">
(PL) Pane předsedající, spotřebitelům evropských a třetích zemí se dostává příliš málo informací o kvalitě a normách evropských potravin. Požadavky, které klademe na evropské výrobce, jsou výjimečně vysoké. Spotřebitelé by si toho měli být vědomi, protože to ovlivní jejich rozhodnutí při volbě vhodných produktů.
<P>
Podporuji propagaci a informovanost, i když častěji mluvím o informacích jako o objektivnější formě sdělení. Musíme mít rovněž konkrétní požadavky a normy týkající se kvality informací a metod propagace. Na závěr souhlasím s tím, aby informační a propagační programy v oblasti potravin byly podporovány z rozpočtů EU a vnitrostátních rozpočtů. V době krize je důležité mít propagaci a informace, které budou působit proti nižší poptávce a spotřebě, včetně spotřeby potravin.
<SPEAKER ID="059" NAME="Mariann Fischer Boel">
členka Komise. - Pane předsedající, děkuji za všechny příspěvky. Jsem ráda, že vidím zanícení a zájem o tuto důležitou problematiku. Jsem přesvědčena, že všechny poznámky, které jsme zde vyslechli, jsou do jisté míry v souladu s názorem Komise na tento návrh.
<P>
Ráda bych využila této příležitosti a odpověděla na některé položené otázky. V první řadě financování - o němž se zmiňovali mnozí z vás - tj. zvýšení míry spolufinancování. Jsem přesto přesvědčena, že musíme být velmi obezřetní a opatrní, až budeme sledovat přínos financování ze strany Společenství, neboť se obávám, že když zvýšíme spolufinancování, důsledkem bude méně propagace. To by byl špatný výsledek a to je důvod, proč jsme předložili náš návrh.
<P>
Častokrát byla zmiňována kvalita a já s vámi souhlasím. Domnívám se, že máme skvělou příležitost projednat tuto otázku kvality, která rovněž souvisí s tím, jak propagovat naše produkty ve třetím světě a jak vysvětlit našim spotřebitelům, co dostanou, když kupují evropské zboží.
<P>
V loni v říjnu jsme zveřejnili zelenou knihu o kvalitě a máme řadu příspěvků; více než 1 000 příspěvků na internetových stránkách z celé Evropy. Všechny tyto myšlenky nyní zpracováváme a v květnu předložíme sdělení. Měli bychom využít příležitosti, až budeme projednávat toto sdělení v Parlamentu, a nalézt způsob, jak využít své možnosti k jeho zviditelnění a větší srozumitelnosti. Sem spadá rovněž obtížná a zároveň důležitá problematika označování, která se bude projednávat, a já se těším na podzimní rozpravu s vámi na toto téma.
<P>
Na závěr projekt ovoce na školách, o němž zde byla dnes řeč, není sice součástí návrhu, ale abych doplnila informace - zahájili jsme projekt ovoce na školách se spolufinancováním ve výši 70 % s cílem zvýšit povědomí mladých lidí a využít příležitosti k vyzdvižení významu dobrých stravovacích návyků školních dětí.
<P>
Ještě jednou mnohokrát děkuji zpravodaji, panu Dumitriuovi, za velmi dobrou zprávu. Myslím, že se zde dnes velmi dobře odrazila v naší dynamické rozpravě.
<SPEAKER ID="060" NAME="Constantin Dumitriu" LANGUAGE="RO">
Rád bych se omluvil, pokud překročím vyčleněné dvě minuty o několik vteřin. Děkuji vám za příhodné komentáře a názory, které jste vyjádřili k této zprávě. Věřím, že ostatní kolegové poslanci budou považovat navrhované předpisy za vhodné a že pro ně budeme hlasovat.
<P>
Rád bych informoval kolegy poslance, že podpořím jejich návrhy, zejména návrhy zaměřené na podporu evropské rozmanitosti, zavedení evropského označování kvality a důslednější finanční podporu ze Společenství. Dostal jsem dotaz: proč mezi mezinárodní organizace, které mohou realizovat projekty propagace, patří organizace v oblasti vína spolu s olivovým olejem? Na to bych položil jinou otázku: proč potom olivový olej? Má odpověď je v obou případech kladná. Jsou to velmi úspěšné vývozní produkty členských států Evropské unie. Mají silné a zkušené mezinárodní organizace, které již prokázaly schopnost řídit složité programy. Ustanovení zprávy však nevylučují ostatní oblasti. Pokud jde o druhou otázku o 70% míře spolufinancování, původní míra byla 60 % a já jsem měl dojem, že v současném hospodářském klimatu bylo zapotřebí ji zvýšit.
<P>
Jak ukázala dosavadní zkušenost s čerpáním evropských fondů, jedním z největších problémů zůstává, jak získat spolufinancování zejména v okamžiku, kdy navíc čelíme úvěrové krizi. Proto musí být tato míra zvýšena, jinak riskujeme, že tyto prostředky nebudou využity. Paní Fischer Boelová, rád bych Vám poděkoval za důležitost, jakou jste připisovala této zprávě, a zejména za názory, které jste projevila. I když se jedná o konzultační zprávu, doufám a byl bych rád, kdyby byly tyto návrhy začleněny do nového návrhu Komise.
<P>
Závěrem bych rád shrnul dva důvody, pro které je tato zpráva nezbytná. Členské státy budou mít příležitost rozšířit oblast uplatňování opatření, na něž se zaměřují tyto programy a využívat pomoci mezinárodních organizací při realizaci těchto opatření. Přiznává větší úlohu profesním organizacím a sdružením v procesu přípravy a realizace informačních a propagačních programů. V neposlední řadě je tato zpráva součástí návrhů na upravení evropské právní úpravy, jejichž cílem je učinit evropské fondy přístupnější prostřednictvím většího podílu spolufinancování v době, kdy je získání úvěru velmi obtížné. Jako další doporučení bych rád zmínil skutečnost, že zpráva byla přijata členy Výboru pro zemědělství a rozvoj venkova jednomyslně.
<P>
Rád bych využil této příležitosti a poděkoval členům Výboru za podporu, kterou mi poskytli. Rád bych osobně poděkoval Neilu Parishovi za jeho podporu a v neposlední řadě Lutzi Goepelovi za důvěru, kterou ve mě vložil, když mi svěřil tuto zprávu.
<SPEAKER ID="061" NAME="Předsedající">
Rozprava je ukončena.
<P>
Hlasování se bude konat dnes.
