<CHAPTER ID="027">
Provádění obchodní politiky prostřednictvím účinných pravidel a postupů pro dovoz a vývoz (rozprava) 
<SPEAKER ID="273" NAME="Předsedající">
Dalším bodem je zpráva Jean-Pierra Audyho za Výbor pro mezinárodní obchod o provádění obchodní politiky pomocí účinných pravidel a postupů pro dovoz a vývoz.
<SPEAKER ID="274" NAME="Jean-Pierre Audy">
zpravodaj.- (FR)Paní předsedající, pane komisaři, dámy a pánové, celní unie, která v roce 2008 oslaví své 40. výročí, byla jednou z prvních fází evropské integrace. Vedla ke zrušení dovozních a vývozních cel mezi členskými státy EU a k přijetí společného vnějšího sazebníku. Má základní význam pro řádné fungování vnitřního trhu a pro správné uplatňování obchodních dohod Unie. V rámci celní unie mají účinné postupy pro dovoz a vývoz zásadní význam pro zachování konkurenceschopnosti Unie a pro ochranu jejích obyvatel.
<P>
Pane komisaři, nedávno jste zveřejnili celní údaje za rok 2007, které ukazují, cituji: "nové znepokojivé tendence". Řekl jste, že padělání stále ohrožuje naše zdraví, naši bezpečnost a naši ekonomiku. Je tu řada obav, pokud jde ochranu spotřebitele, a moje zpráva obsahuje návrhy týkající se dodržování evropských norem, zejména co se týká zdraví a bezpečnosti.
<P>
Dalším příkladem je otázka pašování cigaret, která byla loňského září vznesena v Parlamentu a pro niž jsem byl zpravodajem za svou politickou skupinu. Tehdy se objevil rozsah problému a byly odhaleny slabosti tranzitního režimu Společenství. Právě proto Výbor pro zahraniční obchod zpochybňuje kvalitu našeho celního systému a jeho schopnost vypořádat se s výzvami souvisejícími s globalizací obchodu, v jehož kontextu naši občané očekávají od Unie ochranu. To přinejmenším navrhuje Lisabonská smlouva, která v současnosti prochází schvalovacím procesem členských států, která v článku 1(4) uvádí, že ve vztazích s okolním světem bude Unie přispívat k ochraně svých občanů.
<P>
Na mezinárodní úrovni panuje největší nejistota ohledně výsledku kola jednání v Dohá, vedených Světovou obchodní organizací, kde se jakákoli dohoda jeví jako velmi vzdálená možnost. Všichni víme, že pokud neuspějí mnohostranná obchodní jednání, zůstane nám dvoustranný konkurenční boj - v němž, jak víme, platí zákon přežití silnějšího - a my budeme potřebovat silnou, účinnou celní unii. Dokonce i v rámci Světové celní organizace lze sledovat pomalejší pokrok, pokud jde o účinnost a globální harmonizaci celních postupů, což je následek bezpečnostních obav, které se objevily ve Spojených státech po událostech z 11. září.
<P>
Zpráva ovšem uvádí, že v oblasti mezinárodního obchodu mohou příliš přísná pravidla a postupy pro dovoz a vývoz působit jako necelní překážky. Já Komisi vyzývám, aby se zaměřila zejména na malé a střední podniky, které považují nepřiměřeně zatěžující celní pravidla a postupy za jednu z hlavních překážek mezinárodního obchodu. Celní systém musí obchod usnadňovat a zpráva navrhuje, aby se tato otázka stala předmětem mezinárodní dohody vyjednané nezávisle na agendě z Dohá.
<P>
Zpráva také zkoumá četné otázky spojené se sazebním zařazením, hodnotou, preferenčním a nepreferenčním původem zboží a doufá, že Komise vyslechne požadavky dotčených průmyslových odvětví.
<P>
Nakonec bych rád zdůraznil, že jasnou příčinou oslabování evropského celního systému je podle mého názoru pokračující nedostatečná harmonizace. Chápu, pane komisaři, že pro Komisi je reforma celního kodexu prioritou a že se jedná o dostatečně složitý úkol i bez přidání institucionální reformy. Rád bych však otevřel debatu návrhem, aby se zvážilo případné vytvoření integrovaných, koordinovaných vnitrostátních celních správ, s výhledem na posun směrem ke správě Společenství, která by měla na starost celní unii. Stále více proharmonizační povaha celních pravidel ve skutečnosti znamená, že funkce cel se po celé Unii de facto sjednocuje.
<P>
Jelikož postup změn ve Společenství, zejména změn, které se dotýkají výsad členských států, vyžaduje dlouhá časová období, domnívám se, že přišel čas tuto otázku nastolit. Je to otázka, která má jak symbolický význam, neboť korunuje čtyřicetileté úsilí o stále těsnější celní integraci, tak význam pragmatický, protože odráží potřebu účinnější celní organizace působící ve stále složitějším, rychle se rozvíjejícím světě, který na nás nebude čekat.
<SPEAKER ID="275" NAME="László Kovács">
člen Komise. - Paní předsedající, těší mne, že mi dáváte možnost reagovat na zprávu vypracovanou Jean-Pierrem Audym a jednomyslně přijatou Výborem pro mezinárodní obchod 6. května. Blahopřeji panu zpravodaji, který skvěle zdůraznil zásadní přínos celních právních předpisů a celních služeb k účinnému provádění společné obchodní politiky a který rovněž identifikoval důležité výzvy, kterým Unie v této oblasti čelí.
<P>
Mé služby se snaží zajistit, aby nařízení či dohody o mezinárodním obchodu plně zohlednily přínos celních koncepcí a postupů a též jejich nezbytná omezení. Aktivně též hájí zájmy Společenství na půdě mezinárodních organizací zabývajících se celními otázkami, především ve Světové celní organizaci a Světové obchodní organizaci.
<P>
To se týká zejména případu pravidel preferenčního a nepreferenčního původu zboží. 27. května byl Výbor pro mezinárodní obchod informován o současném stavu reformy těchto pravidel pro systém všeobecných preferencí. Na základě různých obdržených příspěvků jsem si jistý, že Komise bude schopna získat podporu členských států potřebnou pro dokončení této reformy.
<P>
To platí i pro případ vyjednávání s WTO o usnadnění obchodu. Komise je v této fázi stále přesvědčena, že dohoda o usnadnění obchodu by měla zůstat jedním z pilířů závěrů kola jednání v Dohá a neměla by být vypuštěna. Doposud dosažené výsledky jednání o usnadnění obchodu by pochopitelně v žádném případě neměly přijít nazmar.
<P>
Byly učiněny významné kroky v boji proti hrozbám, jež představuje padělání, pirátství a nebezpečné zboží. Do celních právních předpisů byly zavedeny nové postupy k zajištění bezpečnosti a zabezpečení. Modernizovaný celní kodex Společenství, který byl dnes zveřejněn, a rozhodnutí o elektronických clech, zveřejněné v lednu, představují milníky na cestě, jíž celní právní předpisy trvale dynamicky přispívají k ochraně evropských občanů, ale i k udržení konkurenceschopnosti naší ekonomiky prostřednictvím usnadňování oprávněného obchodu. Jsou příkladem výborné spolupráce mezi institucemi.
<P>
Zpráva dále oprávněně trvá na potřebě další harmonizace a jednotného přístupu při provádění celních právních předpisů a také dalšího zlepšování organizace a pracovních metod našich celních správ.
<P>
Podle mého názoru lze další harmonizace v provádění celních právních předpisů dosáhnout prostřednictvím následujících iniciativ: stávající práce na provádění modernizovaného celního kodexu a rozhodnutí o elektronickém clu; nového programu pro cílené sledování správného a jednotného uplatňování celních právních předpisů, a ve spolupráci s členskými státy posuzování potřeb a možností sbližování celních přestupků a trestů za ně. V tomto ohledu představuje program Cla 2013 též důležitý nástroj.
<P>
Na závěr bych se rád vyjádřil k bodům zprávy, týkajících se iniciativy Spojených států o 100% kontrolách. Komise využívá všech možných kanálů, aby americkým úřadům vysvětlila, že zvolily chybný postup pro zabezpečení dodavatelského řetězce. V dubnu poskytla Komise vládě Spojených států důkladnou zprávu, připravenou s přispěním členských států, která zdůrazňuje negativní dopad tohoto opatření na evropské přístavy, mezinárodní obchod a námořní dopravu.
<SPEAKER ID="276" NAME="Zuzana Roithová">
jménem skupiny PPE-DE. - (CS) Paní předsedkyně, chtěla bych ocenit iniciativní zprávu poslance Audyho, která upozorňuje na význam důsledného uplatňování celních opatření pro dobré fungování vnitřního trhu. Náš trh je ovšem stále více deformován nelegálním dovozem zboží ze třetích zemí. Týká se to nejenom pašeráctví, padělků a obcházení celních poplatků. Na náš trh proudí také zboží, které nesplňuje evropské normy na bezpečnost a řada z nich přesto nese značku shody. Bohužel kapacity celních orgánů na takovou kontrolu nemohou nikdy stačit. Náš výbor se přesvědčil, jak v Antverpách je denně zkontrolováno jen půl procenta kontejnerů. Všechny tyto jevy podrývají důvěru ve vnitřní trh. Poškozeni jsou spotřebitelé a také evropští výrobci, kteří sami takové nekalé konkurenci čelit nemohou. Již čtyřicet let máme celní unii a přesto členské státy dosud nepostupují dostatečně jednotně při uplatňování celního práva. Například existují podstatné rozdíly v pravidlech pro sazební zařazování, hodnotu a původ preferenčního a nepreferenčního zboží. Spolu se zpravodajem jsem přesvědčena, že by situaci zlepšila vyšší úroveň harmonizace, Komise by měla také reagovat na oprávněné stížnosti vůči jednotnému uplatňování kritéria přidané hodnoty, např. ze strany textilního průmyslu. Příliš přísná a komplikovaná celní opatření znesnadňují přístup na mezinárodní trh zejména pro malé a střední podnikatele a je zřejmé, že by evropské konkurenceschopnosti prospělo zjednodušení, modernizace, harmonizace postupu pro dovoz a vývoz zboží.
<SPEAKER ID="277" NAME="Francisco Assis">
jménem skupiny PSE. - (PT) Paní předsedající, pane komisaři, dámy a pánové, rád bych především poblahopřál panu Audymu ke zprávě nejvyšší kvality, jak v oblasti obsažených myšlenek, tak předložených návrhů.
<P>
Jak zpráva výslovně uvádí, v současnosti jsou cla multifunkčním nástrojem. Mají úlohu fiskální, což byla jejich původní role, ale i ekonomickou a ve stále větší míře i roli v ochraně bezpečnosti evropských podniků a spotřebitelů.
<P>
Z ekonomického hlediska musí cla usnadňovat mezinárodní obchod, což je rozhodně v zájmu Evropské unie. Musí ovšem plnit i svou bezpečnostní úlohu, pokud jde o maření a boj proti padělání a pirátství, musí bojovat proti nekalé konkurenci, která podkopává pozici některých evropských podniků, zejména ve slabších odvětvích. Musí též plnit svou roli při ochraně životního prostředí a veřejného zdraví, jež se stále více dostávají do popředí zájmu naší společnosti. Právě proto musíme pokročit dále.
<P>
Podle našeho názoru je návrh nastíněný zpravodajem dobrý, protože usiluje o harmonizaci celního systému. Máme totiž obchodní politiku Společenství i celní politiku Společenství, ale pak zde máme řadu vnitrostátních správních úřadů, které ne vždy ideálně spolupracují. K zajištění ochrany zájmů evropských výrobců a spotřebitelů by přispěl rychlejší postup harmonizace. Postup prostřednictvím přijetí nových postupů, zavedením lepší koordinace a vytvořením podmínek pro účinnou harmonizaci celní správy na úrovni Společenství. Evropským občanům, výrobcům i spotřebitelům tím prokážeme dobrou službu.
<P>
Je zde i další problém, který se dotýká malých a středních podniků a který považuji za velmi důležitý. Zabývá se jím zpráva, pozornost mu věnoval i předchozí řečník. Naše malé a střední podniky jsou velmi zranitelné v situacích, kdy se potýkají s nekalou konkurencí, a náš celní systém není vždy připraven se s takovou hrozbou vypořádat. Musíme tedy v této oblasti silně investovat a zlepšit koordinaci se samotnými malými a středními podniky. Ty se v pravidlech a postupech ne vždy jasně orientují a jsou tak znevýhodněny, co se týče přístupu k mezinárodnímu obchodu.
<P>
Skončím stejně, jako jsem začal, blahopřáním autorovi této zprávy, která Evropě v této velmi důležité, specifické oblasti prokázala dobrou službu.
<SPEAKER ID="278" NAME="Zbigniew Krzysztof Kuźmiuk">
jménem skupiny UEN. - (PL) Paní předsedající, rád bych se ve svém příspěvku jménem skupiny UEN soustředil na tři otázky.
<P>
Za prvé, mnohé země zapojené v mezinárodním obchodu, dokonce i členové WTO, nedodržují společenské a ekologické normy, což vede ke snížení výrobních nákladů a následně i k narušení spravedlivé hospodářské soutěže. Tato skutečnost musí být vzata v potaz při usnadnění vstupu zboží pocházejícího z těchto zemí na evropský trh, jinak dojde v mnohých oblastech k vytlačení evropských výrobců.
<P>
Za druhé, otevírání evropského trhu zemědělským produktům z třetích zemí výměnou za otevření těchto zemí pro vývoz evropských průmyslových produktů je ve skutečnosti uskutečněním myšlenky komisaře Mandelsona, že Evroská unie ve vyjednávání ve WTO musí učinit ústupky jiným zemím, protože Unie vývozem průmyslového zboží vydělává více, než kolik vyplácí na chabou ochranu zemědělství, ale to bohužel znamená další oslabování evropského zemědělského potenciálu.
<P>
A konečně za třetí, Komise musí reagovat mnohem rychleji než dosud na porušování dohod o přístupu na evropský trh ze strany vývozců z třetích zemí, a pokud dovoz z těchto zemí potlačuje evropskou výrobu, musí Komise jednat bez prodlení, nikoli až po uplynutí několika měsíců.
<SPEAKER ID="279" NAME="Jean-Claude Martinez" AFFILIATION="NI">
(FR) Paní předsedající, pane komisaři, zdá se, že tu dnes máme jakýsi celní dýchánek se zprávou pana Markova o systému všeobecných preferencí a se zprávou pana Audyho o necelních překážkách, jinými slovy o pravidlech a postupech pro dovoz a vývoz, jež nazýváme administrativním protekcionismem či pokryteckými celními překážkami. Světová obchodní organizace sice často hovoří o snižování sazeb podle Všeobecné dohody o clech a obchodu GATT, ale přesto tu máme ještě jemný protekcionismus ve formě kvót, maximálních sazeb - Evropa jich má více než 110, Kanada 430 - a stupňovaných dovozních cel, které zabraňují industrializaci malých států, a to už nemluvím o seznamu citlivých výrobků, systému všeobecných preferencí, který je podmíněn dodržováním lidských práv, a současné velmi subjektivní situaci v oblasti celních pravidel původu, hodnoty nebo celních položek. Evropa má více než 5 000 celních položek. Jen v zemědělství jich máme 2 726. Japonsko jich má 1 890 a Spojené státy 1 779, takže co si máme počít se zbožím, když dojde na celní položky? Kam například zařadíme mumii, která je sem přivezena z Egypta na výstavu? Zařadíme ji jako sušenou rybu!
<P>
Zpráva pana Audyho se těmito problémy zabývá a pozoruje, že se Spojené státy vrátily zpět do celního mccarthyismu s bezpečnostními hony na čarodejnice. Skončila doba pacifistického postoje papeže Jana Pavla II a jeho slavné homilie z roku 1978 ("Otevřete hranice států, politických a ekonomických systémů, širokých prostor civilizace a kultur Boží milosti. Nestrachujte se!). Proto došlo ke kolu jednání v Dohá, které stále pokračuje i deset let po svém zahájení, zatímco Uruguayské kolo trvalo, pokud to tak mohu říci, pouhých osm let.
<P>
Kde leží kořen tohoto problému? Vychází ze skutečnosti, že cla mají 2 000letou historii, jejich původ lze nálezt ve starověkém Římě, v římském mýtu. Dnes se však píše 21. století, a proto, pane komisaři, potřebujeme novou celní technologii. Vědci naštěstí tuto novou technologii vynalezli, zahrnuje odpočitatelná cla, která mohou být přizpůsobena podle rozdílu ve výrobních nákladech, jsou vratná, může se s nimi obchodovat a lze je upravit, aby se pomohlo rozvojovým zemím.
<P>
Právě tuto novou celní technologii byste, pane komisaři, měli předložit při jednáních WTO, abychom se mohli zbavit našeho zastaralého celního systému.
<SPEAKER ID="280" NAME="Marusya Ivanova Lyubcheva" AFFILIATION="PSE">
(BG) Paní předsedající, pane komisaři, vážení kolegové, dnes se zabýváme velmi důležitou zprávou. Účinná obchodní politika je totiž nástrojem regionální i širší integrace.
<P>
Dovoz a vývoz, spolu s jejich spolehlivými pravidly a postupy, nám umožňují chránit vnitřní hospodářský prostor Evropy. Zpráva je psána v objektivním, kritickém, nicméně konstruktivním duchu. Zaměřuje se na několik oblastí, dvoustrannou, regionální a mnohostrannou vzájemnou prospěšnost, společné regionální vyhlídky a na zlepšení konkurenceschopnosti Evropské unie prostřednictvím tržních nástrojů zabraňujících vytlačení evropských výrobků z trhu.
<P>
Obchod určuje významnou část hospodářského růstu některých zemí. Z tohoto pohledu jsou pravidla pro dovoz a vývoz nanejvýš důležitá. Jejich provádění a kontrola mají obzvláštní význam zejména pro některé nové členské státy, jako je například Bulharsko, kde vyšší úroveň vývozu způsobuje vznik obchodního deficitu.
<P>
V tomto případě se otázka přístupu na trh třetích zemí stává klíčovou. Potíže nových zemí s přístupem na vnější trhy, i když jejich zboží splňuje všechny požadavky, vytvářejí podmínky pro nerovné zacházení. Právě proto potřebuje naprosto soudržné právní předpisy a jejich naprosto soudržné uplatňování.
<P>
Práce vnitrostátních celních orgánů má klíčový význam pro správnou činnost účinného obchodního systému, zejména v souvislosti s jejich dalšími úkoly, bojem proti padělání a podvodům, ochranou práv duševního vlastnictví a ochranou spotřebitelů.
<P>
Pro spolupráci vnitrostátních celních orgánů je třeba dobré organizace. Stejně tak důležité je přijmout opatření, jež zajistí správnou motivaci celních orgánů v rámci správních řešení jednotlivých členských států a zároveň poskytnou celním orgánům ochranu a podporu při plnění jejich poslání.
<P>
Lze uvažovat o zřízení specializovaných středisek v zemích, které hrají klíčovou roli v obchodu s třetími zeměmi nebo regiony. Takový krok by přispěl k rozvoji účinné obchodní politiky Evropské unie.
<SPEAKER ID="281" NAME="Zuzana Roithová" AFFILIATION="PPE-DE">
(CS) Paní předsedkyně, já jsem chtěla ještě upozornit na jeden bod, který tady nebyl diskutován, a chci se obrátit na pana komisaře, zeptat se ho, jaké kroky už učinila Evropská unie ve vztahu k opatřením na americké straně, jaké vidí cesty pro lepší koordinaci obchodních postupů právě v rámci transatlantických vztahů a v podstatě, zda vidí nějakou možnost v nalezení nějaké dobré balance, dobré rovnováhy mezi bezpečnostními opatřeními a samozřejmě i potřebou vytvořit flexibilnější a pružnější trh mezi Evropou a Amerikou. Narážím na opatření týkající se kontejnerů, která jsou uvedena také ve zprávě kolegy Audyho.
<SPEAKER ID="282" NAME="László Kovács">
člen Komise. - Paní předsedající, především bych vám rád poděkoval za váš zájem a za váš příspěvek ke zlepšení právních předpisů a postupů v oblasti cel. Rád bych zdůraznil, že dotyčné právní dokumenty - modernizovaný celní kodex a rozhodnutí o elektronickém clu - činnost celních služeb Evropské unie vylepší, urychlí a dokonce zlevní. Já jsem pochopitelně připraven Parlamentu poskytnout informace o vývoji v oblasti celních právních předpisů a jejich provádění.
<P>
1. dubna Komise přijala nové sdělení o strategii pro vývoj celní unie, která byla podpořena usnesením Rady. Budoucí iniciativy v oblasti cel, které vycházejí z tohoto sdělení, budou podporovat snahy o přiměřenou vyváženou odpověď na dvojí výzvu, jíž cla čelí - na jedné straně zajistit bezpečnost a zabezpečení zboží na vnějších hranicích, na druhé straně usnadnit obchod. Z tohoto důvodu iniciativa předpokládá posun od současných celních formalit a kontrol, založených na jednotlivých transakcích, směrem k systémovému řešení, zaměřujícímu se na systémy vnitřní kontroly a dodavatelské řetězce hospodářských subjektů. Tento nový postoj znamená, že bude zapotřebí nových pracovních a kontrolních mechanismů a nové strategie řízení rizik. Vytvoří také platformu pro spolupráci s členskými státy na vytvoření nejvhodnějších provozních struktur, která by v budoucnu umožnila účinné fungování celní unie.
<P>
Co se týká otázky paní Roithové ohledně iniciativy Kongresu Spojených států o stoprocentní kontrole: Ještě předtím, než ji Kongres schválil, jsme vyvinuli značné úsilí, aby byl návrh změněn, ale neuspěli jsme. Vláda Spojených států projevila značné pochopení, protože si uvědomuje, že zavedení takových opatření by bylo jednostranným krokem, a tudíž v rozporu s naším dvoustranným a mnohostranným přístupem. Vláda Spojených států chápe, že by tak rozhodně nedošlo ke zvýšení bezpečnosti, ale naopak k vytvoření falešného pocitu bezpečí, který by odvedl zdroje a pozornost od skutečně účinných bezpečnostních opatření.
<P>
Naší koncepcí je budoucí uznání bezpečnostních norem, bezpečnostních kontrol, výsledku bezpečnostních kontrol a také vzájemné uznání partnerství v celním obchodu: smlouvy o clech a daních na americké straně a pověřeného hospodářského subjektu na straně Evropské unie. Zmiňuji to proto, že se zde ve vztahu k malým a středním podnikům mluvilo o tom, že systém s pověřeným hospodářským subjektem těmto podnikům ulehčí život.
<P>
Nedávno jsme vládě Spojených států poskytli naše informace, když jsme v dubnu předložili zprávu Michaelu Chertoffovi a Úřadu pro cla a ochranu hranic Spojených států, v níž jsme vysvětlili, jaké potíže od zavedení stoprocentní kontroly očekáváme: narušení obchodu, námořní dopravy a také dvoustranných obchodních vztahů. Jedno číslo na ukázku: za jeden jediný rok Spojené státy obdrží po moři deset milionů kontejnerů. My jsme z Evropské unie odeslali kolem dvou milionů kontejnerů a tento systém, pokud by byl zaveden, by zahrnoval více než 700 přístavů po celém světě, takže si lze představit rozsah problémů, které by způsobil. Doufáme, že americká vláda i zákonodárci postupně pochopí, že rozhodně nedojde ke zvýšení bezpečnosti, ale vznikne řada závažných problémů v oblasti dvoustranného a mnohostranného obchodu.
<P>
Uzavřel bych tím, že jak zpráva zmiňuje, rok 2008 je rokem čtyřicátého výročí existence celní unie. V této oblasti to bude i rok nového počátku pro Společenství a členské státy.
<SPEAKER ID="283" NAME="Jean-Pierre Audy" LANGUAGE="FR">
Paní předsedající, pane komisaři Kovácsi, děkuji vám za vaše odpovědi. Rád bych též poděkoval zaměstnancům Komise, s nimiž jsem pracoval, členům Výboru pro mezinárodní obchod, jako je pan Musquar, a zpravodajům z různých politických skupin, jako je pan Assis. Těší mne, že zde vidím i kolegyni Lyubchevovou, se kterou jsme nedávno spolupracovali v jiné záležitosti.
<P>
Paní Roithová, právem jste obrátila pozornost k problému stoprocentních kontrol. Vám, pane komisaři, patří dík za odhodlání, s nímž nás hájíte. Není to poprvé, co se v těchto otázkách Evropská unie musí bránit útoku ze strany Spojených států. Museli jsme už obhajovat náš celní systém v případu předloženém orgánu WTO pro řešení sporů (DSB), který jsme vyhráli, částečně i zásluhou vašich zaměstnanců, pane komisaři. Bráníte nás oprávněně.
<P>
Pan Martinez nám vysvětlil svou teorii obrácených cel. Vysvětloval mi ji i v prosinci 2005, kdy jsme spolu byli v Hongkongu. Stále ji nechápu, ale doufám, že se jednou dožiju dne, kdy pochopím jejich souvislost s mumiemi a sušenými rybami.
<P>
Rád bych poděkoval všem politickým skupinám za podporu, kterou této zprávě projevily. Lidé si doufám uvědomují, že tento stále složitější a dynamičtější svět by v minulosti konflikt vyřešil vojenskou silou. Dnes máme místo války armád válku hospodářskou a sociální. Namísto mrtvých máme nezaměstnané. Nevíme vlastně ani, kdo je naším nepřítelem. V tomto klimatu světové hospodářské a sociální války potřebujeme silnou celní unii a mechanismy pro dovoz a vývoz, které chrání - mluvím o ochraně, nikoli protekcionismu - naše podniky, občany a Evropskou unii obecně.
<SPEAKER ID="284" NAME="Předsedající">
Rozprava je ukončena.
<P>
Hlasování se bude konat zítra v 11:00.
