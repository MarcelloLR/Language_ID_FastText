<CHAPTER ID="005">
Strategické partnerství mezi Evropskou unií a Brazílií - Strategické partnerství mezi Evropskou unií a Mexikem (rozprava) 
<SPEAKER ID="034" NAME="Předsedající">
Dalším bodem je společná rozprava o následujících zprávách:
<P>
zpráva paní Koppové, jménem Výboru pro zahraniční věci, obsahující návrh doporučení Evropského parlamentu Radě o strategickém partnerství mezi EU a Brazílií, a
<P>
zpráva pana Salafrancy Sánchez-Neyry, jménem Výboru pro zahraniční věci, obsahující návrh doporučení Evropského parlamentu Radě o strategickém partnerství mezi EU a Mexikem.
<SPEAKER ID="035" NAME="José Ignacio Salafranca Sánchez-Neyra" LANGUAGE="ES">
Pane předsedající, Latinská Amerika je kontinent s více než 600 miliony obyvatel, vytváří více než 10 % světového hrubého domácího produktu, nachází se zde 40 % rostlinných druhů planety a zároveň má dynamickou a mimořádně aktivní mladou populaci.
<P>
Navzdory hospodářskému rozmachu v posledních letech však v současné době není nejvhodnější doba pro integraci Latinské Ameriky. To prohlásil prezident Óscar Arias při své inauguraci a já jsem si to připomněl minulý víkend na semináři v São Paulu, jehož se účastnili bývalý prezident Peru Alejandro Toledo a bývalý prezident Brazílie Fernando Enrique Cardoso.
<P>
Mezi Argentinou a Uruguayí panuje napětí, projekt ALCA selhal, Venezuela opustila Andské společenství, existují problémy mezi Brazílií a Bolívií kvůli znárodnění zdrojů energie a problémy mezi Argentinou a Bolívií z téhož důvodů, panují spory mezi Ekvádorem a Kolumbií, mezi Kolumbií a Venezuelou, mezi Mexikem a Venezuelou a tak dále.
<P>
Tato iniciativa Evropské komise podporovaná Parlamentem a Radou pro zavedení uvedeného strategického partnerství proto vysílá zřetelný, jasně formulovaný vzkaz, že Latinská Amerika zůstává na seznamu priorit Evropské unie, v neposlední řadě zásluhou osobního nasazení paní komisařky Ferrero-Waldnerové.
<P>
V případě Mexika se toto strategické partnerství zaměřuje zejména na podtržení významu této země v rámci Latinské Ameriky a v celosvětovém měřítku, a kromě toho je to základní, klíčový krok pro upevnění našich dosavadních vztahů s Mexikem a rozšíření spolupráce v otázkách celosvětového významu.
<P>
Tento nový krok je příležitostí k ještě větší podpoře politického dialogu a ke koordinaci postoje obou stran na celosvětové úrovni i na různých mnohostranných fórech a v mezinárodních institucích. Konzultační mechanismy umožní přijímat společné postoje v konkrétních otázkách celosvětového významu, jako je bezpečnost, životní prostředí či sociálně ekonomické otázky.
<P>
Pro Evropskou unii je to zároveň skvělá příležitost rozvíjet privilegované vztahy se zemí, která hraje vedoucí úlohu na fórech Latinské Ameriky, jako je skupina Rio, ve které zastává předsednictví až do roku 2010. Mexiko je členem skupiny G20, skupiny G8+5, Světové obchodní organizace, Mezinárodního měnového fondu a také Organizace pro hospodářskou spolupráci a rozvoj (OECD), kde je jediným zástupcem Latinské Ameriky.
<P>
Takže hledání společných řešení celosvětové hospodářské a finanční krize, koncipování smělých strategií pro úspěch konference OSN o změně klimatu, která se bude konat v Kodani, rozvíjení strukturovaného dialogu o otázce přistěhovalectví nebo spolupráce na dosažení rozvojových cílů tisíciletí, jsou některé z věcí, kterých je možno dosáhnout na vrcholných výročních schůzkách Evropské unie a Mexika, pokud dojde k vytvoření námi navrhovaného strategického partnerství.
<P>
Parlament ve svém usnesení, které bude přijato dnes dopoledne, rovněž opětovně potvrdí svou podporu prezidenta Calderóna v boji s obchodem s drogami a s organizovaným zločinem. Mimo to se domnívám, že v duchu vzájemné úcty, dialogu a sdílené odpovědnosti bychom měli převzít zodpovědnost za společné výzvy, jako je snaha chránit zranitelné skupiny společnosti, jako jsou ženy nebo zástupci sdělovacích prostředků.
<P>
Paní komisařko, tento rok oslavujeme 25. výročí politických rozhovorů v San José, které díky velké mobilizaci politického talentu Střední Ameriky a díky sledování Evropskou unií vedly nakonec v konfliktech zmítané šíji Střední Ameriky k nastolení míru.
<P>
Podporou míru, porozumění, shody a usmíření odvádí Evropská unie podle mého názoru ve Střední Americe i v jiných částech světa úctyhodnou práci. Nyní, když jsou tyto hodnoty upevňovány, i když s obtížemi a v různém rozsahu, nastal nepochybně čas na rozvoj. Nicméně to bude podle našich zkušeností obtížnější, neboť chybí jakákoli integrace.
<P>
Domnívám se, že tímto strategickým partnerstvím s Mexikem poskytujeme významný podnět, a především vysíláme zřetelný, jasně formulovaný vzkaz o závazku Evropy vůči Latinské Americe.
<SPEAKER ID="036" NAME="Maria Eleni Koppa">
zpravodajka. - (EL) Pane předsedající, jsem ráda, že diskutujeme a že budeme dnes hlasovat o zprávě o zlepšení našich vztahů s Brazílií. Vytvoření strategického vztahu mezi Evropskou unií a Brazílií je vzájemně výhodné, za prvé vzhledem k měnícímu se postavení Brazílie na mezinárodní úrovni, neboť Brazílie se stává vedoucí silou rozvojového světa, a za druhé vhledem k tomu, že hraje rozhodující úlohu při překlenování rozdílů v otázkách celosvětového zájmu.
<P>
V posledních letech Evropská unie udržovala s Brazílií velice široké spektrum vztahů, a proto vztahy na obou stranách vyžadují koordinovaný rámec soudržnosti. Pevnější vztahy budou vycházet z historických, kulturních a hospodářských svazků a ze společných hodnot demokracie, právního státu, lidských práv, ze zájmu o změnu klimatu a trvale udržitelný rozvoj, odzbrojování, otázky energetiky a nešíření jaderných zbraní. Strategické partnerství musí mít výrazný rozsah a postupný charakter.
<P>
Brazílie je rovněž země, která má rozhodující význam pro unii Mercosur. Musí se tedy v rámci partnerství zavázat k prohlubování vztahů mezi Evropskou unií a unií Mercosur a zabývat se otázkami společného zájmu. V tomto rámci bude strategické partnerství nástrojem k prohlubování meziregionálních, hospodářských a obchodních vztahů.
<P>
Vzhledem k posílení svého postavení v oblasti a vzhledem k aktivnímu působení v OSN jsem toho názoru, že Brazílie může mít zásadní úlohu při předcházení regionálním konfliktům v Latinské Americe a při jejich řešení, a tím přispívat k upevňování míru v oblasti.
<P>
Vzhledem k celosvětové hospodářské krizi musí Evropská unie a Brazílie spolupracovat na úrovni Světové obchodní organizace za účelem úspěšného uzavření jednání o rozvojové agendě z Dohá. Brazílie má postavení, které jí umožňuje udělat pro řešení nových výzev světového hospodářství více, vzhledem k tomu, že regulační záležitosti hrají důležitou úlohu při ochraně zákona o hospodářské soutěži a při trvale udržitelném rozvoji.
<P>
Pokud jde o reformu finančního systému, její členství v mezinárodních fórech může pomoci při revizi úlohy mezinárodních orgánů dohlížet na finanční trhy a provádět jejich regulaci.
<P>
Brazílie stejně jako jiné rozvíjející se velmoci vyvíjí stále větší aktivitu v mezinárodním úsilí o řešení celosvětové chudoby a nerovnosti prostřednictvím programů spolupráce s dlouhodobým cílem dosáhnout udržitelného rozvoje.
<P>
Co se týče ochrany životního prostředí, Brazílie je země s největší plochou deštných pralesů. Evropská unie a Brazílie musí v ochraně aktivně spolupracovat na mezinárodní úrovni a zabývat se změnou klimatu a ztrátou biologické rozmanitosti. Je třeba přijmout politické závazky za účelem provádění Úmluvy OSN o biologické rozmanitosti. Je rovněž zapotřebí přijmout opatření na ochranu a správu vodních zdrojů.
<P>
Na tomto místě bych uvedla, že Brazílie je první zemí, která rozvíjí důležitou výrobu biologických paliv, a dosahuje tak konkrétních výsledků ve snižování emisí skleníkových plynů. Může se proto ukázat, že výměna zkušeností a spolupráce v této oblasti je pro Evropskou unii velice užitečná, a naopak pro Evropu budou velice užitečné obnovitelné energie a energeticky úsporná opatření.
<P>
Jednou ze základních otázek evropské politické agendy je migrace. V důsledku toho by strategické partnerství mělo s ohledem na prohlášení z Limy podporovat rozsáhlý dialog o migraci, který by se týkal dovolené i nedovolené migrace a ochrany lidských práv migrantů.
<P>
Na závěr chci dodat, že Evropský parlament vítá, že obě strany zahájily jednání o vízové dohodě, která usnadní volný pohyb osob.
<SPEAKER ID="038" NAME="Benita Ferrero-Waldner">
členka Komise. - (FR) Vážení poslanci, vážení přátelé, dovolte mi, abych v první řadě poděkovala zejména zpravodajům, paní Koppové a panu Salafrancovi Sánchez-Neyrovi, za jejich skvěle zpracované zprávy, a to o strategickém partnerství mezi Evropskou unií a Brazílií, a mezi Evropskou unií a Mexikem.
<P>
Musím rovněž říci, že jako komisařka jsem hrdá na to, že jsme předložili mnoho návrhů a mnoho sdělení týkajících se Latinské Ameriky obecně, a Brazílie a Mexika zvlášť, protože mi připadá, že to bylo ve správný čas.
<P>
V posledních letech se ukázalo, že Brazílie a Mexiko jsou hlavní hráči, a to na mezinárodní i regionální úrovni. V souladu s tím Evropská unie připustila, že je nutno zvážit strategické partnerství s těmito zeměmi, především vzhledem k jejich hospodářskému významu v Latinské Americe a také vzhledem k jejich úloze jako regionálních vůdčích sil, a velmi často i vzhledem k jejich významu v oblasti regionální bezpečnosti.
<P>
Základy našich vztahů jsou nesmírně pevné. Nejenže máme, jak všichni víme, úzké historické a kulturní vazby, ale sdílíme rovněž společné zájmy a hodnoty a naše hospodářské svazky se neustále upevňují.
<P>
Evropská unie je vlastně hlavním obchodním partnerem Brazílie, která je zase hlavním příjemcem investic Evropské unie v Latinské Americe. Sama Brazílie získala okolo 87 miliard eur, jinými slovy více, než kolik činí veškeré finanční prostředky, které Evropská unie investovala do ostatních tří zemí "BRIC", a to Ruska, Indie a Číny. Je také pravda, že Brazílie je velice důležitá pro spolupráci se Světovou obchodní organizací. Jako partner může být někdy problematická, ale přirozeně má své vlastní hledisko.
<P>
Od doby, kdy začala být uplatňována dohoda mezi Evropskou unií a Mexikem, která se stala průkopnickou dohodou mezi zemí Latinské Ameriky a Evropskou unií, se průměrné roční investice Evropské unie ztrojnásobily a Unie je dnes druhým největším obchodním partnerem Mexika. Mexiko je přirozeně také partnerem, který sdílí tytéž hodnoty a zájmy. Proto jsme vypracovali toto strategické partnerství jako mocný nástroj a doufáme, že přinese konkrétní výhody nejen občanům obou našich zemí, ale také lidem v jiných zemích a regionech světa.
<P>
Chci zdůraznit, že Evropská unie, Brazílie a Mexiko i nadále spolupracují ve zvládání finanční krize, a jak jste uvedla, paní Koppová, připravují půdu pro zajištění úspěchu vrcholné schůzky skupiny G20, která se bude konat v dubnu v Londýně.
<P>
Nadále spolupracují také na společných úkolech, jako je změna klimatu (naše hlavní téma), boj proti drogám, kde velice spoléháme na prezidenta Calderóna, na němž leží hlavní odpovědnost za tento boj, a citlivý a obtížný problém migrace.
<P>
Vidíme nynější úsilí mexické vlády, která bojuje proti nelegálnímu obchodu s drogami, přestože se vláda bohužel musí zároveň vyrovnávat s téměř nevídanou mírou násilí. Musíme proto Mexiku bezpodmínečně pomoci.
<P>
Vážení poslanci, co pro nás strategické partnerství znamená? Domnívám se, že nám umožní lépe se připravit na budoucnost, budeme-li se zabývat celou řadou dvoustranných a mezinárodních otázek ve strukturovanějším, soudržnějším a lépe koordinovaném rámci.
<P>
S radostí jsem vzala v úvahu, že prohloubením vztahů s těmito dvěma zeměmi jsme položili, a správně, důraz na některé priority stanovené ve zprávě Evropského parlamentu, jako je koordinace na mnohostranné úrovni, což znamená rovněž OSN, demokracii, lidská práva a ostatní otázky celosvětové důležitosti, které jsem právě uvedla.
<P>
Zejména s Brazílií jsme začali pracovat na otázce obnovitelných energií, jako jsou biopaliva, kde má Brazílie praktické zkušenosti a kvůli kterým se na nás prezident Lula osobně obrátil v průběhu portugalského předsednictví.
<P>
Pokud jde o monitorování a provádění tohoto partnerství, pane předsedající, naší hlavní výzvou pro rok 2009, což se týká především Brazílie, je praktická realizace společných závazků zahrnutých v akčních plánech.
<P>
Chtěli bychom dokončit jednání o dvou hlavních aspektech. Za prvé o dohodě týkající se výjimky pro krátkodobá víza a udělení statutu tržního hospodářství Bulharsku a Rumunsku. V roce 2009 plánujeme rovněž zahájení nových dialogů o vzdělávání, kultuře a hospodářských a finančních otázkách a zároveň pokračování stávajících dialogů a nadále budeme spolupracovat s Brazílií na všech ostatních otázkách celosvětového významu.
<P>
Pokud jde o Mexiko, doufám, že strategické partnerství, o němž rozhodla Rada, bude brzy vyhlášeno na vrcholném setkání Evropské unie a Mexika. Mezitím se Komise a členské státy zavázaly společně s mexickou vládou pracovat na přípravě operačního dokumentu vymezujícího praktické kroky, které povedou k optimalizaci strategického partnerství.
<P>
Na závěr mi dovolte, abych se zmínila o úloze Evropského parlamentu. Vždy jsme podporovali vše, čím Parlament přispěl k zahájení tohoto strategického partnerství, a s radostí dnes vítáme tato doporučení. V této souvislosti chci říci, že mohu jen přivítat skutečnost, že parlamentní vztahy se zdají být mimořádně slibné, neboť z brazilského parlamentu je zde přítomno asi 96 poslanců za parlamentní skupinu pro Evropskou unii.
<P>
Domnívám se, že sdílíme stejný zájem, a pokud jde o společný parlamentní výbor EU-Mexiko, vidíme, že také funguje, a jeho další jednání se uskuteční na konci března.
<P>
Abych to shrnula, pane předsedající, domnívám se, že se aktivně snažíme plnit četné závazky, které jsme přijali v rámci tohoto partnerství, a věříme, že tímto způsobem dosáhneme větší bezpečnosti na celém světě.
<SPEAKER ID="039" NAME="Juan Fraile Cantón" LANGUAGE="ES">
Pane předsedající, beru si slovo především proto, abych poblahopřál Komisi k její iniciativě, která znamená uznání Brazílie jako regionální mocnosti a povyšuje její vztahy s Evropskou unií na strategickou úroveň. Tyto vztahy až dosud vycházely z rámcové dohody o spolupráci z roku 1992 a rámcové dohody o vztahu EU-Mercosur z roku 1995.
<P>
V posledních letech se však úloha Brazílie v celosvětových otázkách změnila k lepšímu a ukázalo se, že tato země je pro Evropu klíčovým partnerem. Tento nový scénář nás vede k prohlubování a větší rozmanitosti vzájemných vztahů.
<P>
Strategické partnerství Evropské unie a Brazílie by mělo za prvé přispět k tomu, aby země zaujala vedoucí postavení v regionálním i světovém měřítku.
<P>
Za druhé, v souvislosti s rozvojovými cíli tisíciletí, přestože se s pomocí programů, jako je například Bolsa Família ("rodinný fond"), podařilo zlepšit vývoj lidské společnosti a prakticky o polovinu snížit extrémní chudobu, nelze nevidět, že příjmové nerovnosti jsou stále ještě velmi vysoké, že existuje značná koncentrace chudoby a také velké regionální rozdíly mezi severem a jihem země.
<P>
V tomto směru by výměna politických zkušenosti byla vítaná a mohla by nás motivovat k navržení nových řešení v boji proti chudobě, nerovnosti a sociálnímu vyloučení, ke snížení nerovnováhy a k zajištění sociální ochrany a důstojné práce pro všechny.
<P>
Sdílíme základní obavy v oblasti ochrany životního prostředí a na tomto základě bychom měli zahájit dialog o otázkách, jako je změna klimatu, hospodaření s vodou, biologická rozmanitost a odlesňování, a rovněž o úloze, kterou by ve všech těchto věcech mělo hrát původní obyvatelstvo.
<P>
V oblasti energetické spolupráce nám dialog zahájený v roce 2007 umožnil dosáhnout pokroku, který nyní potřebujeme ke sjednocení témat, jako jsou trvale udržitelná biopaliva, obnovitelné energie, energetická účinnost a nízkouhlíkové energetické technologie.
<P>
Strategické partnerství s Brazílií s sebou zároveň přináší závazek k větší regionální integraci s cílem posílit naši spolupráci s unií Mercosur.
<SPEAKER ID="040" NAME="Erika Mann" LANGUAGE="DE">
Pane předsedající, paní komisařko, jsem ráda, že tuto rozpravu vedeme. Samozřejmě, že máme intenzivní vztahy s oběma těmito zeměmi, ale chtěla bych hovořit především o Mexiku.
<P>
V naší rozpravě jsme my jako Výbor pro mezinárodní obchod považovali za zvlášť důležité projednat věci, které mají dopad na naši oblast. Je důležité, abychom v první řadě opět posílili dohodu o volném obchodu. Podíváme-li se na statistická čísla, vidíme, že ačkoli náš obchod v posledních letech nepochybně narůstá, přesto existuje výrazná poptávka, a že my - a evropská strana - narážíme stále na značná omezení, pokud jde o přístup na trh. Dovolím si vás, paní komisařko, otevřeně požádat, abyste ještě jednou udělala, co je ve vašich silách, a abyste spolu s příslušnými kolegy znovu zhodnotili situaci, a tam, kde existují problémy, abyste tato omezení skutečně zrušili.
<P>
Nemá smysl, abychom na jedné straně hovořili o strategickém partnerství s tak důležitými zeměmi v Latinské Americe, a na druhé straně se poté neustále museli potýkat s těmito absurdními omezeními trhu. Někdy pochopitelně smysl mají, ale zpravidla ve skutečnosti nejsou vůbec k ničemu. Byla bych vám a vašemu výboru velice vděčná, kdybychom tuto věc vyřešili.
<P>
Za druhé považujeme za důležité vzhledem k celkovým mezinárodním vztahům, abychom Mexiku skutečně přiznali postavení, které si zaslouží. To se samozřejmě týká zejména dosud velice křehkého uspořádání v souvislosti se skupinou G20. Naše delegace napsala dopis, který jsme vám rovněž zaslali, kde požadujeme, aby Mexiko zasedlo u jednacího stolu G20 a aby se to stalo pravidlem a nebyla to pouze krátkodobá záležitost.
<P>
Na závěr bych vás chtěla vyzvat k účasti na jednání naší delegace ve dnech 30. a 31. března. Vím, že se nemůžete dostavit osobně, ale můžete zařídit, aby byl přítomen někdo z oblasti vaší působnosti, aby až pánové Guadarrama, Buganza a pan Green, který mexickou delegaci vede, přijedou, měli skutečně pocit, že Komise si delegace a její návštěvy cení.
<SPEAKER ID="041" NAME="Francisco José Millán Mon" LANGUAGE="ES">
Pane předsedající, země Evropy jsou spojeny s Latinskou Amerikou těsnými historickými, kulturními a lidskými svazky. Jako Španěl, a co víc, jako Gal, si toho jsem velice dobře vědom. Kromě toho sdílíme zásady a hodnoty, které jsou také výsledkem křesťanského dědictví.
<P>
Latinská Amerika a Evropská unie jsou obecně vzato přirození partneři a své vztahy musíme prohlubovat. Jsem rád, že v této sněmovně panuje široká shoda v tom, že Evropská unie by měla navázat strategické vztahy s Mexikem i s Brazílií. Pokud jde o Mexiko, sám jsem to řekl loni v dubnu zde v Parlamentu, v rozpravě o vrcholné schůzce v Limě.
<P>
Strategické partnerství by mělo být doprovázeno pravidelnými každoročními vrcholnými schůzkami. S Brazílií je pořádáme od roku 2007 a zpráva pana Salafrancy po nich právem volá i v případě Mexika vzhledem k poněkud nejasným závěrům ze zasedání Rady v říjnu 2008. Věřím, že taková vrchlná schůzka s Mexikem se může konat v tomto roce.
<P>
Dámy a pánové, strategické partnerství Evropské unie s Mexikem a Brazílií je velice výhodné na dvoustranné i celosvětové úrovni. Dvoustranné vztahy mají velký potenciál růstu. Například v případě Mexika dohoda o přidružení vedla k obrovskému nárůstu obchodu a investic. Boj proti organizovanému zločinu a obchodu s drogami a spolupráce na poli energetiky jsou další oblasti, kde je nutná společná spolupráce a rovněž větší koordinace na mnohostranných fórech.
<P>
V případě Brazílie by prohloubení vztahů mohlo pomoci odblokovat dohodu mezi EU a unií Mercosur.
<P>
Chtěl bych vyzdvihnout příznivé hospodářské výsledky, které v tomto desetiletí, na rozdíl od předchozích období, Mexiko a Brazílie dosáhly. Bez tohoto pokroku, kterého bylo dosaženo na základě dobře koncipovaných politik, by současná mimořádná světová krize byla pro jejich ekonomiky zničující. Naopak, jejich vlády mohou nyní využívat rezerv, které si vytvořily pro provádění anticyklických politik stejným způsobem jako rozvinuté a některé rozvíjející se země.
<P>
Na světové scéně hrají Mexiko a Brazílie stále důležitější úlohu. Jsou zapojeny do procesu z Heiligendammu a jako hlavní hospodářské mocnosti Latinské Ameriky jsou členy skupiny G20.
<P>
V dnešním složitém a vzájemně propojeném světě - už končím - se všemi jeho globálními výzvami a hrozbami včetně změny klimatu je spolupráce v duchu sdílené odpovědnosti s hráči tak významnými, jako je Mexiko a Brazílie, velice výhodná pro Evropskou unii a samozřejmě i pro celé mezinárodní společenství.
<SPEAKER ID="042" NAME="Vicente Miguel Garcés Ramón" LANGUAGE="ES">
Pane předsedající, 15. července 2008 Evropská komise přijala sdělení pro Radu a Parlament, ve kterém doporučuje ustanovit strategické partnerství mezi Evropskou unií a Mexikem.
<P>
Rada pro obecné záležitosti a vnější vztahy na svém zasedání 13. října 2008 uznala Mexiko jako strategického partnera, ještě než bylo k dispozici stanovisko Parlamentu k této věci.
<P>
Připomínám, že na sedmém zasedání společného parlamentního výboru EU-Mexiko, které se uskutečnilo koncem října minulého roku, jsme prohlásili, že strategické partnerství mezi Mexikem a Evropskou unií se stane potřebným podnětem k posílení a rozvoji skutečných možností naši dvoustranných vztahů.
<P>
Ve vztazích mezi těmito dvěma stranami nastala dobrá doba a dobré jsou i výsledky současné celosvětové dohody. Zdůrazňujeme, že je nutné, abychom prostřednictvím svých příslušných výkonných pravomocí posílili součinnost v oblasti politiky, hospodářství a spolupráce, zejména s ohledem na nejrůznější nové výzvy plynoucí z finanční a hospodářské krize, která způsobuje na našem kontinentě zmatek.
<P>
Mexiko je velká země, se kterou sdílíme hodnoty a cíle, jako je rozvíjení demokratických forem vlády, závazek týkající se rovnosti žen a mužů, upevňování právního státu, spravedlivý a trvale udržitelný rozvoj a dodržování lidských práv. Zastáváme těsnější spolupráci v boji proti organizovanému zločinu, terorismu a obchodu s drogami na základě zásad sdílené odpovědnosti a důsledného dodržování mezinárodního práva.
<P>
Podporujeme proto návrh doporučení, aby otázka strategického partnerství mezi EU a Mexikem byla dnes dopoledne předložena Parlamentu.
<SPEAKER ID="043" NAME="Renate Weber">
jménem skupiny ALDE. - Pane předsedající, Brazílie se dle obecného uznání stává stále významnějším regionálním a celosvětovým hráčem. Klíčová úloha, kterou Brazílie sehrála při ustavení Unie jihoamerických národů UNASUR, je jen dalším potvrzením dobré pověsti země a zasluhuje si jasného uznání stejně jako snaha Brazílie podpořit a ovlivnit demokratický vývoj některých zemí Latinské Ameriky.
<P>
Souhlasím se zpravodajkou, že Brazílie a Evropská unie sdílejí stejné hodnoty týkající se demokracie, právního státu a prosazování lidských práv a sdílejí i stejné zásady tržního hospodářství. Z toho je jasné, proč je Brazílie pro Evropskou unii klíčovým partnerem.
<P>
Brazílie zažívá již několik let hospodářský růst, který, jak doufám, nebude současnou ničivou hospodářskou krizí příliš silně zasažen. Hospodářský rozvoj a nahromaděné bohatství se však bohužel nepromítly do vymýcení chudoby. Jak zpráva uvádí, Brazílie má stále vysoký počet chudých lidí a je smutnou skutečností, že koncentrace bohatství je podmíněna kulturně a rasově. Je třeba zdůraznit, že 65 % těch nejchudších Brazilců jsou černého nebo smíšeného etnika, zatímco 86 % těch nejprivilegovanějších jsou bílí. Ocenila jsem myšlenku prezidenta Luly, že jeho vláda by neměla bojovat proti bohatství, nýbrž proti chudobě. Jsem přesvědčena, že podpora a pomoc EU v úsilí skoncovat s touto polarizací mezi velmi bohatými a velmi chudými by byla prospěšná.
<P>
K tomu je však nutné poskytnout Brazílii finanční pomoc v rámci nástroje pro rozvojovou spolupráci, která bude použita na podporu rozvojových cílů tisíciletí a pro účely trvale udržitelného rozvoje. Zároveň se Evropská unie musí i nadále soustředit na aktuální téma boje proti odlesňování. To je klíčová otázka, neboť Brazílie má bohaté, ale křehké životní prostředí. Musíme nejen rozvíjet pevné partnerství, ale také koordinovat postup s dalšími dárci a mít projekty, které by v oblasti ochrany životního prostředí přeměnily slova v činy.
<P>
Naše strategické partnerství by mělo podporovat také rozvoj silné brazilské občanské společnosti, povzbuzovat kontakty mezi evropskými a brazilskými nevládními organizacemi, podporovat pořádání fór pro podnikatele a obchodníky a rovněž výměny v oblasti kultury a vzdělávání. Spolupráci v oblasti vysokoškolského vzdělávání v rámci programu Erasmus Mundus nebo dalších dvoustranných bioregionálních systémů je třeba považovat za investici do nejcennějšího kapitálu země, tedy do jejích lidských zdrojů.
<SPEAKER ID="044" NAME="Roberta Angelilli" LANGUAGE="IT">
Pane předsedající, dámy a pánové, dialog a politická a obchodní spolupráce s Brazílií je pro Evropu důležitým cílem; cílem, který bude rozvíjen a posilován počínaje odstraňováním chudoby, zejména mezi dětmi, směrem ke stabilním obchodním dohodám s cílem posílit obchod a investice.
<P>
Toto strategické partnerství se však nemůže vyhnout určitým vždypřítomným tématům. Za prvé je nutná větší spolupráce v boji proti korupci, organizovanému zločinu, přeshraniční trestné činnosti, obchodu s drogami, praní špinavých peněz a mezinárodnímu terorismu. Za druhé je nutná úzká spolupráce ve věcech právních, zejména pokud jde o součinnost při vydávacím řízení a vzájemné uznávání soudních rozhodnutí.
<SPEAKER ID="045" NAME="Raül Romeva i Rueda" LANGUAGE="ES">
Pane předsedající, myslím, že je zřejmé, že nemůžeme ignorovat souvislosti, v rámci kterých o této dohodě diskutujeme. V Evropě současná krize dopadá především na odvětví více orientovaná na vývoz, zatímco pro Mexiko je velice typické, že se dotýká zejména subjektů, které jsou nejvíce zasaženy důsledky hospodářského zpomalení.
<P>
Taková dohoda by měla přinášet prospěch oběma stranám, ale podle našich dosavadních zkušeností tomu tak vždycky není. Pro Evropu je to velice výhodné. Myslím, že to je zřejmé, a jasně to vidíme, podíváme-li se na výsledky posledních osmi let, během nichž je obchodní bilance silně ve prospěch EU.
<P>
Došlo k 80% nárůstu obchodního deficitu, což znamená, že Mexiko je nyní silně závislé na Evropě. Jsou tu však i další rizika, na která nesmíme zapomínat. Skutečností je, že rovněž většina investic Evropské unie se v Evropě později příznivě projeví. Myslím, že mnohé vývozy jsou v podstatě uskutečňovány přímo podniky.
<P>
Netvrdím, že je to nutně špatné, ale říkám, že musíme být opatrní a stále si musíme velmi dobře uvědomovat, že to může mít velice negativní důsledky. Největší znepokojení však kromě tohoto vyvolává posedlost liberalizací, kterou projevují některé vlády a která se v této souvislosti odráží v některých postojích. Například bankovnictví je jedním z nejdůležitějších sektorů, který jak se ukázalo, je pro řešení této krize zásadní, ale v Mexiku je 90 % tohoto odvětví aktuálně v zahraničních rukách, z toho v 50 % jsou to ruce evropské.
<P>
Nepovažuji to za nejlepší způsob jak k takovéto dohodě přistupovat. Dohoda by měla korigovat, nebo alespoň nezhoršovat některá z těchto rizik, a právě to v některých našich změnách navrhujeme.
<SPEAKER ID="046" NAME="Willy Meyer Pleite" LANGUAGE="ES">
Pane předsedající, co se týče partnerství s Brazílií, zpráva má nepochybně některé velmi kladné aspekty. Za pozitivní a velmi vhodné považujeme výzvy k mnohostrannosti, zejména na mezinárodních fórech OSN, spolupráci v oblasti životního prostředí, hospodaření s lesními a vodními zdroji a v oblasti vzdělávání a rovněž spolupráci týkající se obnovitelných energií a technologií.
<P>
Pokud jde o otázku přistěhovalectví, domnívám se, navzdory ostudné směrnici, že v tomto konkrétním případě je opravdu na místě hovořit o lidských právech a právech migrantů. Jinou důležitou věcí je spolupráce na dosažení rozvojových cílů tisíciletí a také sociální soudržnost s ohledem na důležitou vedoucí úlohu, kterou Brazílie projevuje ve své politice na snížení chudoby prostřednictvím programu Bolsa Família, neboli "rodinného fondu". Dalším bezesporu důležitou stránkou partnerství je úloha Brazílie jako jedné z vůdčích sil v procesu regionální integrace v rámci Unie jihoamerických národů Unasur. Jinými slovy existuje celá řada důležitých věcí, které rovněž naznačují, že by se do těchto jednání měla zapojit i občanská společnost.
<P>
Na druhé straně zpráva obsahuje věci, které se nám nelíbí, a proto se zdržíme hlasování. Předně doporučuje ukončit hospodářský protekcionismus v Brazílii. Myslím, že tento text byl vytvořen ještě před krizí; protekcionismus je podle mého názoru dnes realitou. Vítr změny, který vane, má ukončit nebo zmírnit krizi a nepochybně směřuje k veřejnému zásahu vlád do hospodářství. Domnívám se, že je konec volnému trhu, který po sobě zanechal krizi s nepředvídatelnými následky pro lidstvo.
<P>
Dalším velice důležitým bodem, který se nám nelíbí, je to, že zpráva vyzývá ke společné účasti na jaderných výzkumných projektech, zejména na projektu termojaderného reaktoru ITER. Nedomnívám se, že je to pro nás dobré, neboť s jadernou energií nesouhlasíme. Myslím si, že s účelnější spotřebou energie a větším podílem obnovitelné energie se bez této formy energie, která je pro lidstvo vysoce škodlivá, můžeme obejít. To nás vede k tomu, že se navzdory kladům, které tato zpráva obsahuje, zdržíme hlasování.
<P>
Zpráva o Mexiku je něco úplně jiného, neboť partnerství s Brazílií má být teprve zahájeno. Mexiko se již od roku 1997 řídí naší strategickou dohodou o přidružení, a proto již máme výsledky, které nám umožňují posoudit, zda si vede dobře - zda si vede tak dobře, jak bychom si přáli, či nikoli.
<P>
Také o této zprávě se z řady důvodů zdržíme hlasování. Za prvé se domníváme, že zpráva opomíjí negativní důsledky v oblasti hospodářství. Je pravda, že bylo dosaženo pokroku, podíváme-li se na aspekty, kde země vykazuje nevalné výsledky v oblasti lidských práv, pokud jde o vraždy žen. Byly předloženy změny, které podle mého názoru objasní a vylepší tento text, ale jednu jeho část nepovažujeme za dobrou, mám na mysli všechno, co se týká smlouvy o volném obchodu a jejích důsledků pro malé výrobce v Mexiku. Pro Mexiko stejně jako pro kteroukoli jinou zemi na světě procházejícím současnou krizí teď není dobrá doba. Zahraniční investice v Mexiku jsou soustředěny pouze do několika odvětví a růstu domácího hospodářství nepomáhají.
<P>
Naše skupina, Konfederace Evropské sjednocené levice a Severské zelené levice, se proto zdrží hlasování o této zprávě.
<SPEAKER ID="047" NAME="Bastiaan Belder" LANGUAGE="NL">
Pane předsedající, v posledních letech zaznamenáváme v Unii rostoucí trend uzavírat strategická partnerství se třetími zeměmi. To samo o sobě mě příliš netrápí. Může být výhodné prostřednictvím takového partnerství výrazněji formovat dvoustranné vztahy, ale nese to s sebou přinejmenším dvě rizika.
<P>
Za prvé Evropa nemůže prohlásit všechny země za strategického partnera. To by podle mě vedlo k znehodnocení termínu "strategický". Tvrdím proto, že toto označení by mělo být vyhrazeno pouze pro dvoustranné vztahy s klíčovými partnery. Osobně se domnívám, že to skutečně platí spíše pro Brazílii než pro Mexiko, které je tématem naší dnešní dopolední rozpravy.
<P>
Za druhé někdy mívám nejasný pocit, že tato strategická partnerství jsou většinou jen symbolická. Je to příležitost svolat další vrcholnou schůzku a všechno pak většinou stejně zůstává tak, jak bylo. Tato partnerství často fungují pouze jako fórum. Otázka na konkrétní výsledky zůstává často nezodpovězena.
<P>
Stejný pocit mám do určité míry ve vztahu k návrhu doporučení Parlamentu Radě týkající se Brazílie, o které budeme hovořit zítra. Zde mi zároveň připadá, že se určitým problémům nevěnuje dostatečná pozornost. Pane předsedající, chtěl bych tyto obavy doložit na příkladu tří prvků tohoto návrhu doporučení.
<P>
Doporučení předně poněkud matoucím způsobem uvádí, že toto partnerství nemá být na úkor vztahů Evropské unie s unií Mercosur. Jak je možné, že Evropská unie, která se vždy staví do role propagátora regionální spolupráce, připustila, aby její dvoustranné vztahy s Brazílií převážily nad její regionální spoluprací s unií Mercosur? Evropská unie tady volí nesprávné priority.
<P>
Co se týče intenzity naší účasti v regionu, Evropská unie musí dát Brazílii skutečně najevo, jak důležitá je silná unie Mercosur, a musí zemi povzbuzovat, aby do této dohody o spolupráci sama výrazně investovala. Místo toho bude Unie jednat s Brazílií na dvoustranné úrovni a vysílat tak signál, že význam unie Mercosur považujeme z naší strany za druhořadý.
<P>
Rovněž mám dojem, že ani v oblasti obchodu nebyl návrh doporučení formulován dostatečně jasně. Je pro nás výzvou, abychom společně pracovali na hladkém uzavření kola rozhovorů z Dohá. To je samozřejmě hezký cíl, ale nebylo by lepší nejprve vymezit hlavní rozdíly mezi Unií a Brazílií?
<P>
Přístup na trh je hlavním tématem pro oba tábory. Domnívám se, že kolo rozhovorů z Dohá má větší naději na úspěch, bude-li tato věc vyřešena na dvoustranné úrovni. Netvrdím, že by to bylo snadné, ale jsem přesvědčen, že je to lepší cesta vpřed než vydávat mnohomluvná naléhavá prohlášení.
<P>
Návrh doporučení jsem zkoumal také z hlediska svého geopolitického zájmu. Z tohoto pohledu mi připadá, že doporučení nevyzývá Brazílii k převzetí vedoucí úlohy v regionu. Tímto bodem své vystoupení zakončím. Brazílie musí dobře odhadnout politický vývoj v regionu a může vycházet v první řadě z ambice svého souseda Venezuely ovládnout kontinent.
<P>
Tato situace není ani v zájmu samotného kontinentu, ani v zájmu Evropské unie. Sporné venezuelské referendum o ústavě dostatečně jasně ukazuje, že z evropských hodnot, jako je demokracie, zbude poté už jen málo.
<SPEAKER ID="048" NAME="Jean-Claude Martinez" AFFILIATION="NI">
- (FR) Pane předsedající, je hezké mít na začátku strategické partnerství, v Pueble továrnu na vozy Volkswagen a společné parlamentní výbory s Chile a s Mexikem, ale jak ve své zprávě uvedl pan Salafranca Sánchez-Neyra, bylo to 30 let realistického přístupu, spolupráce, navozování atmosféry, občasných diskusí o zemědělství, drogách, ženách, vodě a tak dále.
<P>
My musíme jít dále. Evropa i Latinská Amerika potřebují smělejší cíle. Musíme si stanovit termín, například rok 2025. Za jednu generaci, v příštích 20 letech, musíme vytvořit spojenectví civilizací mezi Evropou a Latinskou Amerikou, a proč ne přímo integraci!
<P>
K tomu je tady rámec EuroLat, parlament, který spojuje Evropu a Latinskou Ameriku. V tomto rámci je zapotřebí manifest, usnesení, které bude obdobou toho, co pro Evropu znamenal 8. květen 1950. Spojme dohromady své národy, své zdroje, svou inteligenci, staré i mladé z obou stran a bezodkladně vytvořme prostor volného pohybu pro studenty, výzkumné pracovníky, intelektuály a inteligenci. To by znamenalo automatické kulturní vízum. Malinche nepotřebovala žádné vízum k tomu, aby Cortéze učila jazyk kečua nebo mayštinu. Je to první krok na cestě k vytvoření bloku s miliardou Latinoameričanů, miliardou křesťanů ve vzájemné soutěži.
<P>
Velmi dobře vím, že se to ekonomickým realistům může zdát nereálné, ale jestliže sen, za nímž jdete, není dost velký, ztratíte ho z očí, právě když ho sledujete.
<SPEAKER ID="049" NAME="Călin Cătălin Chiriţă" AFFILIATION="PPE-DE">
(RO) Chtěla bych vyjádřit svou podporu zprávě pana Salafrancy. Domnívám se, že jakmile bude realizována celosvětová dohoda, musíme své strategické partnerství mezi Evropskou unií a Mexikem pozdvihnout na vyšší historickou úroveň.
<P>
Toto partnerství se stalo nutností, vezmeme-li v úvahu nejen důležitou úlohu, kterou Mexiko hraje na světové politické a hospodářské scéně, ale také jeho velice úzké hospodářské vazby s Evropskou unií. Mexiko má více než 100 milionů obyvatel, je desátou největší světovou hospodářskou velmocí a je členem skupiny G20.
<P>
Na pozadí celosvětových výzev, jako je hospodářská krize a celosvětové oteplování, se ukáže výhodnost spolupráce s Mexikem. Je samozřejmé, že chceme, aby nové partnerství formálně stvrdilo každoroční vrcholné schůzky mezi Evropskou unií a Mexikem na základě modelu používaného pro setkání na vysoké úrovni v rámci vztahů Evropské unie s jinými strategickými partnery.
<P>
Musíme také podpořit parlamentní rozměr tohoto partnerství prostřednictvím společného parlamentního výboru EU-Mexiko a shromáždění EuroLat, které v posledních letech hraje obzvlášť užitečnou úlohu. Vzhledem k tomu, že je rok evropské tvořivosti a inovací, domnívám se, že musíme věnovat větší pozornost spolupráci mezi Evropskou unií a Mexikem v oblasti výzkumu, kultury a vzdělávání a rovněž v oblasti mobility vědců a studentů.
<P>
Mexičané jsou největší španělsky hovořící populací světa a sdílejí společné kulturní hodnoty s Evropany, což zahrnuje těsné vazby na římské kulturní dědictví na základě jejich latinského odkazu. Například výstava uspořádaná v červenci 2005 v Muzeu rumunského sedláka v Bukurešti ukázala neuvěřitelnou podobnost mezi mexickým lidovým uměním a četnými díly rumunské lidové tvořivosti. Domnívám se, že orgány Evropské unie by měly ve větší míře a trvale využívat možností, které pro sbližování lidí nabízí kultura, vzdělávání a umění.
<P>
V neposlední řadě mám za to, že příspěvek tohoto strategického partnerství by měl zahrnovat také záruku bezpečnosti evropských občanů, kteří do Mexika cestují. Mexiko nabízí mimořádné turistické možnosti, má pozoruhodné historické a kulturní bohatství a zároveň je oblíbeným cílem mnoha Evropanů. Ti však nesmí být ohroženi trestnou činností a korupcí, k nimž v některých regionech země zjevně dochází. Boj proti trestné činnosti může být účinnější prostřednictvím trojstranné spolupráce mezi Mexikem, Evropskou unií a Spojenými státy.
<SPEAKER ID="050" NAME="Silvia-Adriana Ţicău" AFFILIATION="PSE">
(RO) Myslím si, že dohody o spolupráci mezi Evropskou unií a Mexikem a Evropskou unií a Brazílií mají nejvyšší důležitost. Tyto dohody o spolupráci musí být založeny na uznávání hodnot demokracie, právního řádu a dodržování lidských práv.
<P>
Chtěla bych zdůraznit nutnost, aby Evropská unie a tyto dvě země s větším úsilím podporovaly transfer vědy a technologií vzhledem k prohlubování praktické spolupráce v boji proti změně klimatu a při zlepšování ochrany životního prostředí. Integrální program na podporu malých a středních podniků bude základním příspěvkem k hospodářskému a sociálnímu rozvoji těchto zemí. Zejména během nynější celosvětové hospodářské krize je důležité vytvářet nová a udržovat stávající pracovní místa a nadále usilovat o dosažení rozvojových cílů tisíciletí.
<P>
Jako zpravodajka pro dohodu mezi Evropským společenstvím a Spojenými státy mexickými chci s ohledem na určité aspekty leteckých služeb podtrhnout význam této dohody. Podporuje volnou hospodářskou soutěž v oblasti leteckých služeb. Mexiko může případně zavést nediskriminačním způsobem peněžní odvody, daně, poplatky, cla nebo daně z pohonných hmot dodávaných na jeho území pro letadla leteckého dopravce určeného členským státem Evropského společenství, který zajišťuje spojení na trase mezi určitým místem na mexickém území a jiným místem, které se nachází na území jiného státu na americkém kontinentě.
<P>
Chtěla bych připomenout, že tato věc je nesmírně důležitá, zejména pokud jde o uplatňování systému obchodování s povolenkami na emise skleníkových plynů. Kromě toho tyto dvě země, Brazílie a Mexiko, budou hrát obzvlášť důležitou úlohu při uzavírání budoucí dohody, která má nahradit Kjótský protokol a která, jak doufáme, bude podepsána v prosinci v Kodani.
<SPEAKER ID="051" NAME="Monica Frassoni" AFFILIATION="Verts/ALE">
(IT) Pane předsedající, dámy a pánové, skupina Zelených a Evropské svobodné aliance bude hlasovat pro zprávu o partnerství s Brazílií a zdrží se hlasování o otázce partnerství s Mexikem. Velkou radost z toho nemáme, ale domníváme se, že toto hlasování jasně ukazuje, že nám vadí praktiky, které už nějakou dobu kritizujeme. Co se týče například Brazílie, partnerství se dojednává s větším dumpingem pro Mercosur. Podle nás se zaměřuje na nesprávné priority - paní FerreroWaldnerová uvedla příklad biopaliv, ale usnesení obsahuje celou řadu úvah o jaderné energii a technologii CCS, a tedy uhlíku. Země jako Brazílie by však měla spíše pracovat společně s námi na rozvoji obnovitelných technologií a úsporách energie: to je pro tuto zemi cesta vpřed.
<P>
Dále pokud jde o Mexiko, pane předsedající, předložili jsme některé změny - zpravodajka byla v některých věcech týkajících se lidských práv dosti otevřená. Nicméně strategické partnerství a parlamentní dialog by se měly podle našeho názoru soustředit na aktuální politické otázky. Nejvyšší prioritou dnešního politického programu je velká hospodářská krize, kterou země prožívá, problém návratu migrantů a pochopitelně násilí a organizovaný zločin. Domnívám se, že právě na tyto věci se partnerství musí mnohem a mnohem výrazněji zaměřit spíše než na to, co nepochybně považujeme za méně důležité.
<P>
Ještě jednu poznámku, pane předsedající, k otázce meziparlamentního dialogu, jemuž samozřejmě my všichni přikládáme velký význam. Domnívám se a doufám, že na příštím zasedání shromáždění EuroLat se podaří najít východisko z tohoto poněkud formálního a upřímně řečeno neužitečného rámce, který byl typický pro celou řadu našich zasedání, a upřímně věřím, že to v těchto zemích bude mít také dopad na celonárodní diskusi.
<SPEAKER ID="052" NAME="Ilda Figueiredo" AFFILIATION="GUE/NGL">
(PT) Změny, k nimž v Latinské Americe dochází, by měly povzbudit Evropskou unii, aby se zeměmi Latinské Ameriky navázala nové vztahy spolupráce. Větší pozornost je třeba věnovat sociálním a kulturním otázkám a podpoře rozvoje při vzájemném respektování různé úrovně rozvoje a různých politických preferencí lidí. Bohužel těmto věcem je v návrzích předložených Evropskou unií přikládán menší význam.
<P>
Návrhy se obecně řečeno soustřeďují hlavně na oblast hospodářství, a to na ochranu podnikání velkých evropských hospodářských a finančních skupin. Na tuto situaci upozornily sociální organizace, především v Brazílii, jak jsme zjistili během poslední cesty Delegace pro vztahy se zeměmi Mercosur do Brazílie. V době, kdy například většina obyvatelstva v Mexiku těžce pociťuje následky vážné hospodářské krize a kdy mexický bankovní sektor je z převážné většiny ovládán zahraničními společnostmi, zejména evropskými bankami, je politováníhodné, že Evropská unie stále využívá své dohody s Mexikem spíše jako příležitost ke vstupu do Spojených států než na podporu místního rozvoje. Přispívá tím k zániku mexických malých a středních podniků a výrobní struktury Mexika, zejména průmyslové, protože trvá na volném obchodu, liberalizaci strategických odvětví a na komercializaci základního zboží, například vody.
<P>
Potřebujeme proto důkladnou revizi politik EU týkajících se dohod o partnerství, tak aby prioritu měla spolupráce a hospodářský a sociální rozvoj. Tímto způsobem můžeme napomoci vzniku pracovních míst s právy, zajištění sociálního pokroku, podpoře práv původních národů, obraně lesů a biologické rozmanitosti a také uznání suverénního práva latinsko-amerických zemí na veřejné služby vysoké kvality, řízení strategických odvětví v rámci jejich ekonomik a na uznávání rozhodnutí institucí, které si lidé zvolili.
<SPEAKER ID="053" NAME="Luca Romagnoli" AFFILIATION="NI">
(IT) Pane předsedající, paní komisařko, dámy a pánové, řekl bych, jako jsem to udělal i při jiných příležitostech, že posílený vztah spolupráce s Latinskou Amerikou je pro EU strategickým krokem, neboť stejně jako v případě Salafrancovy zprávy, navázání užších vztahů je zdůvodňováno nejen historickými a kulturními vazbami a sdílenými hodnotami - jak zpravodajka správně uvádí - ale zároveň se tím oběma stranám nabízejí možnosti rozvoje mnoha odvětví mezi jednotlivými regiony i uvnitř regionů.
<P>
Navrhované iniciativy na zvýšení obchodu a investic mezi Unií a Brazílií proto vítám, hlavně by mě však zajímalo, jakého zlepšení je možno dosáhnout, pokud jde o spolupráci v oblasti právní a v oblasti životního prostředí, o uznávání lidských práv a ochranu proti organizovanému zločinu do Unie často vyváženého - tyto oblasti jsou stejně důležité. Je nutno zabývat se také otázkou migrace a převody peněz od emigrantů, neboť není pochyb, že zisky získané nelegální prací nebo jinou nelegální činností jsou nelegálně vyváženy. Co se týče migrace, ptám se, jaké záruky nám může poskytnout stát, který chrání zločince a podvodníky, jako je Césare Battista a "mág" Mário Pacheco do Nascimiento. Samotný tento příklad vysvětluje, proč naprosto nesouhlasím se zahájením jednání o dohodě o bezvízovém styku mezi Evropskou unií a Brazílií.
<SPEAKER ID="054" NAME="José Ribeiro e Castro" AFFILIATION="PPE-DE">
Pane předsedající, vzhledem k tomu, že za české předsednictví není ve sněmovně nikdo přítomen, budu hovořit anglicky, neboť tak bude, domnívám se, moje sdělení předáno rychleji.
<P>
Upozorňuji na odstavec l první pododstavec návrhu doporučení o partnerství s Brazílií a také na sdělení Komise ze září 2008 o mnohojazyčnosti.
<P>
Faktem je, že když ustanovujeme a rozvíjíme strategické partnerství s Brazílií, hovoříme portugalsky. Jsme-li v USA nebo v Austrálii, hovoříme anglicky, v Mexiku nebo v Kolumbii hovoříme španělsky, v Brazílii nebo v Angole mluvíme portugalsky, v Senegalu nebo v Pobřeží slonoviny zase francouzsky. To je klíčem ke komunikaci, to je klíčem k uzavírání obchodů.
<P>
Tím se pozornost obrací na tzv. "evropské světové" jazyky, jak jsem je před několika lety nazval, v portugalštině linguas europeias globais. Podle mě mají některé evropské jazyky schopnost zprostředkovat velice důvěrný a úzký kontakt s různými částmi světa, a sice
<P>
angličtina, španělština, portugalština, francouzština a v menší míře a z různých důvodů němčina a italština. Komise toto plně pochopila a vyjádřila to ve sdělení, ale bohužel v Radě došlo k nepochopení - myslím, že hlavně ze strany Němců - a Rada v této věci schválila mnohem omezenější linii.
<P>
Musím upřesnit, že v žádném případě to nemá vliv na rovnocennost oficiálních jazyků v Unii. Souvisí to s vnitřní vizí mnohojazyčnosti a všichni se shodneme, že každý občan má právo hovořit, číst a dostávat odpověď ve svém jazyce. Tím však do širokého pole vnější hodnoty mnohojazyčnosti přibývá další rozměr. V dnešním globalizovaném světě, v dnešním globalizovaném hospodářství, v této globální kulturní, hospodářské, sociální a politické vesnici jsou tyto evropské světové jazyky tou nejcennější devizou pro celou EU, což musíme vzít plně v úvahu a plně toho využít. Proto žádám, aby tyto jazyky byly řádně zavedeny a používány v rámci vnějších služeb pro mládež a také aby se vyučovaly v našich školách jako společné bohatství, jako druhý, třetí nebo čtvrtý jazyk, protože tyto jazyky, jak názorně dokazují naše vztahy s Brazílií, zvyšují naši schopnost jako EU navazovat užší kontakty po celém světě: více se družit, skutečně sdílet, patřit do stejného "klubu". To je moje výzva Radě a zdravím paní zpravodajku a děkuji jí za podporu.
<SPEAKER ID="055" NAME="Vladko Todorov Panayotov" AFFILIATION="ALDE">
(BG) Pane předsedající, dámy a pánové, v první řadě bych chtěl poděkovat panu Salafrancovi Sánchez-Neyrovi za skvěle vypracovanou zprávu v tak důležité oblasti, jako je celosvětová spolupráce s našimi strategickými partnery. Globalizace nám přináší nejen výhody, ale také nás činí zranitelnějšími vůči světovým krizím a hrozbám. Proto nám nalezení strategických partnerů a posílení spolupráce v celosvětovém měřítku umožní vyrovnat se se současnými a budoucími výzvami. Ve zprávě upozorňujeme na to, že Evropa je po Spojených státech druhým největším partnerem Mexika. Je nutno zdůraznit, že Evropa považuje Mexiko za důležitého partnera pro dodávku surovin. Bezpečnost dodávek surovin je výslovně jedním z klíčových faktorů podporujících trvale udržitelný rozvoj Evropy. Evropa hraje vedoucí úlohu v ochraně životního prostředí a při zavádění zelených průmyslových řešení.
<P>
Strategické partnerství s Mexikem posílí dvoustranné vztahy a jeho konkrétním cílem je dosažení účinnějšího obchodu s technologiemi a surovinami a vytvoření dobrého základu pro dvoustrannou spolupráci v oblasti životního prostředí. Abychom tyto cíle naplnili, musíme rozvíjet a zdokonalovat programy pro jednotlivá odvětví, na nichž jsou založeny mechanismy a opatření pro vědecko-technologický transfer, protože pouze konkrétní opatření umožní tuto spolupráci uskutečnit. Kromě toho tento vědecko-technologický transfer je nepředstavitelný bez zavedení výměny v oblasti vzdělávání a bez vytvoření společné sítě středisek vědeckého výzkumu. Vyzývám proto rovněž k rozšiřování dvoustranné spolupráce v oblasti vzdělávání a inovací. Děkuji vám za pozornost.
<SPEAKER ID="056" NAME="Reinhard Rack" AFFILIATION="PPE-DE">
(DE) Pane předsedající, doba, kdy Latinská Amerika byla považována za zadní dvorek Spojených států, je naštěstí dávnou minulostí. Dnes na tuto oblast pohlížíme zcela jinak a mezi Evropou a zejména Latinskou Amerikou existuje celá řada oblastí společných názorů a společného zájmu, které nás také opravňují k tomu, abychom do této oblasti rozšiřovali své strategické partnerství.
<P>
Hovořilo se zde o otázkách změny klimatu, energetické politiky, finanční krize, obchodu s drogami atd. V tomto ohledu máme hodně společných názorů a společných zájmů. Dobré je, že v této oblasti spolupracujeme na mnohostranném základě. Dobré také je, že uzavíráme dvoustranné dohody. Nicméně je důležité, abychom ve všech případech docílili vyváženého vztahu mezi oběma partnery.
<P>
Dosáhneme-li tedy bezvízového cestování, měli bychom rovněž zvážit, jak se postavíme k vyhošťování, dohodám o vydávání a podobným otázkám, abychom...
<P>
(Předsedající řečníka přerušil)
<SPEAKER ID="057" NAME="Marcin Libicki" AFFILIATION="UEN">
(PL) Pane předsedající, chtěl bych poukázat na to, že dnes dopoledne jsme hovořili o partnerství mezi Evropskou unií a zeměmi, jako je Brazílie a Mexiko. Dnes dopoledne jsme diskutovali také o východním partnerství. Rád bych co nejdůrazněji upozornil, a to je určeno především paní Ferrero-Waldnerové, že když jednáme o zahraničních nebo vnějších politikách Evropské unie, například o vztazích Evropské unie s Brazílií, Mexikem nebo severoafrickými zeměmi, naše debaty jsou do určité míry odtrženy od reality. Na druhé straně, když diskutujeme o svých vztazích s Východem, zabýváme se základními otázkami, které EU ovlivňují. Obdobně když hovoříme o našem partnerství s Tureckem a vyhlídkách této země na členství v EU, jedná se rovněž o zásadní otázky. Jednáme-li o svých vztazích s Běloruskem, Ukrajinou a Ruskem z hlediska dodávek plynu nebo o otázce Gruzie, pak diskutujeme o věcech, které mají pro Evropskou unii stěžejní význam a které ji mohou uvrhnout do vážné krize.
<SPEAKER ID="058" NAME="Bogusław Rogalski" AFFILIATION="UEN">
(PL) Pane předsedající, úloha Brazílie z hlediska mezinárodního i regionálního každým rokem roste. Tato země se tak stala jedním z nejdůležitějších a nejvýznamnějších partnerů Evropské unie. Historické, kulturní a hospodářské svazky by měly být základem pro činnost v rámci strategického partnerství mezi EU a Brazílií. Klíčové otázky, na něž je třeba zaměřit politický dialog, by měly zahrnovat prosazování společných strategií uplatňovaných při plnění světových výzev, například v oblasti bezpečnosti, lidských práv, finanční krize, a co je možná nejdůležitější, v boji proti chudobě.
<P>
Naším cílem by mělo být také rozložení našeho úsilí o předcházení regionálnímu konfliktu v Jižní Americe do mnoha směrů. Naší prioritou by mělo být posílení dvoustranné spolupráce v oblasti obchodu a spolupráce při ochraně brazilských pralesů - jsou to konec konců plíce světa. Strategické partnerství by mělo usnadnit vytvoření stálé platformy pro dialog mezi Evropskou unií a Brazílií.
<SPEAKER ID="059" NAME="Charles Tannock" AFFILIATION="PPE-DE">
Pane předsedající, jako člen EuroLat vítám strategické partnerství EU s Brazílií a Mexikem, dvěma prosperujícími demokraciemi. Označení "BRIC" pro Brazílii, Rusko, Indii a Čínu je velice často užívané ve slovníku odborníků na zahraniční politiku a z Brazílie se doopravdy stává celosvětový hráč.
<P>
Prezident Lula prokázal umírněnost v řízení země a je stabilizační silou vůči vzestupu populistických demagogů, jako je Chávez ve Venezuele a Morales v Bolívii. Brazílie bude teď jistě postižena úvěrovou krizí a poklesem cen komodit. Mexiko bude zasaženo také prudkým poklesem cen ropy. Tyto dvě země požívají stability. Chválím také to, jak si vede prezident Calderón v Mexiku, který si ve svém boji proti drogovým kartelům zaslouží naši podporu.
<P>
Obě země, z nichž Mexiko je začleněno v Severoamerické zóně volného obchodu NAFTA a Brazílie v Jižním sdružení volného obchodu Mercosur, jsou významnými hráči regionu a jsou klíčem k našim vztahům s Latinskou Amerikou.
<SPEAKER ID="060" NAME="Carlo Fatuzzo" AFFILIATION="PPE-DE">
(IT) Pane předsedající, paní komisařko, dámy a pánové, deset vteřin. Před časem jsem se zúčastnil konference na téma důchody, důchodové platby a jak dlouho pobírají důchodci svůj důchod, než se odeberou na "lepší místo". Na této konferenci byla zveřejněna "ligová tabulka" států srovnávající státy podle průměrného počtu let, po dobu kterých se v nich vyplácejí důchody. Mexiko bylo považováno za zářný příklad hodný následování. Proč? Protože mexičtí důchodci, poté co je jim přiznán důchod a mohou se těšit z této vymoženosti, žijí v průměru šest měsíců, a to je rekord, to znamená, že je to stát považovaný za nejlepší ...
<P>
(Předsedající řečníka přerušil)
<SPEAKER ID="061" NAME="Mairead McGuinness" AFFILIATION="PPE-DE">
Pane předsedající, plně se ztotožňuji s odstavcem 1 písm. e) této zprávy pojednávající o nutnosti partnerství, které řeší závažné otázky změny klimatu, energetické bezpečnosti a boje proti chudobě a sociálnímu vyloučení.
<P>
Mám určité obavy, pokud jde o dohody WTO - tedy případné dohody - z hlediska zemědělců a producentů potravin ze zemí EU. Jak víte, vedla se velká bitva o výrobní normy potravin, a Komise nakonec přistoupila na to, že dovoz brazilského hovězího do Evropské unie nepovolí, dokud tento produkt nebude splňovat naše výrobní normy. Tomuto rozhodnutí tleskám a myslím si, že takto musíme postupovat u každého druhu zboží. Nemůžeme očekávat, že naši výrobci budou dodržovat normy, které třetí země nedodržují. Bude-li k tomu docházet i nadále, naše producenty ke spolupráci na dohodě v rámci WTO nezískáme.
<SPEAKER ID="062" NAME="Benita Ferrero-Waldner" LANGUAGE="ES">
Pane předsedající, občas si dopřávám trochu mnohojazyčnosti, a tak se nyní pokusím hovořit španělsky.
<P>
Především bych chtěla vysvětlit panu Belderovi, proč jsme se rozhodli pro strategické partnerství. Podle mě je velice důležité, abychom si uvědomili, že za prvé ty země samy mají o toto partnerství velký zájem. Přirozeně jde o politické rozhodnutí na základě určitých kritérií. Například Mexiko je velice důležitým pojítkem mezi Severem a Jihem a je stabilizačním prvkem, přestože země jako taková má své vlastní problémy.
<P>
Za druhé, Mexiko je v současné době členem skupiny G20 a samozřejmě doufám, abych odpověděla paní Mannové, že jím zůstane i v budoucnu.
<P>
Za třetí, Mexiko i Brazílie se intenzivně věnují celosvětovým otázkám, které skutečně dokážeme řešit pouze společně. Patří sem otázka změny klimatu a finanční krize. Domnívám se proto, že myšlenka strategického partnerství má své oprávnění, ovšem neplatí to pochopitelně pro celý svět, nýbrž pro hlavní světové hráče.
<P>
Kromě toho je tu řada méně důležitých či dílčích odvětvových otázek a o některých z nich bych se ráda zmínila.
<P>
Faktem je, že s těmito zeměmi jednáme o mnoha složitých otázkách, jako jsou drogy, korupce, terorismus a organizovaný zločin. Pořádáme jednání na úrovni vysokých úředníků a také například schůzky na ministerské úrovni, na kterých zjišťujeme, čím můžeme těmto zemím pomoci, a kde si zároveň vyměňujeme zkušenosti.
<P>
Společně s Mexikem jsme zřídili fórum o otázkách veřejné bezpečnosti, zejména se zřetelem k problému korupce, a zkoumáme možnosti spolupráce v řadě oblastí, například v oblasti policejního vzdělávání, jaké metody práce používat ve vězení a jakým způsobem bojovat proti obchodu s lidmi, s drogami, se zbraněmi, proti počítačové kriminalitě a praní špinavých peněz. Pokládám za velice důležité, abychom v těchto odborně zaměřených diskusích pokračovali.
<P>
Na otázku, kdy budeme mít více jednání, mohu odpovědět, že se budeme snažit uspořádat schůzku na nejvyšší úrovni v tomto roce, ale záleží to také na předsednictví a na tom, zda toto téma zařadí na svůj pořad jednání. Doufám, že k tomu dojde v druhé části roku. V každém případě uspořádáme ministerskou schůzku v Praze o otázkách týkajících se unie Mercosur, na téma Mercosur a strategické partnerství s Mexikem či Brazílií. Ani jedna z těchto zemí není mimo hru, protože i když jsme velice usilovně pracovali na dohodě s unií Mercosur, všichni víte, že ani my, ani země Mercosur, zejména Brazílie a Argentina, nejsme zatím ochotni podepsat dohodu v době, kdy nevíme, jakým směrem se budou ubírat rozhovory v Dohá. Vždy se postupovalo souběžně s rozhovory v Dohá.
<P>
Uskuteční se samozřejmě další ministerská schůzka v květnu v Praze a opět se budeme snažit prosadit případné uzavření rozhovorů, ale domnívám se, že této výzvě budeme čelit i nadále.
<P>
Také téma migrace je nesmírně důležité a myslím si, že například s Mexikem máme vyvážený nekonfrontační dialog, především o směrnici navracení. Vysoce oceňujeme, že Mexiko velice vstřícně a s porozuměním reagovalo v oblasti, která, jak všichni víme, je velmi složitá a kde je samozřejmě opravdu nutné respektovat lidská práva a zároveň zvažovat citlivost všech našich zemí. Mám za to, že k tomu bylo přihlédnuto.
<P>
Chtěla bych také říci, že vždy projednáváme závažná témata. Například loni v prosinci prezident Sarkozy, prezident Lula a prezident Barroso hovořili zejména o otázce finanční krize a jak ji společně řešit, ale hovořili také o otázce obnovitelných energií, kterou se již zabýváme společně s Brazílií s cílem vytvořit biopaliva druhé generace.
<P>
V roce 2009 rovněž hodláme poprvé vést dialog o lidských právech, kdy se bude diskutovat o právech původních obyvatel, neboť to je také jedna z priorit Rady pro lidská práva.
<P>
Myslím, že v tomto místě skončím, paní předsedající, protože bodů bylo tolik, že se nemohu zabývat každým z nich.
<SPEAKER ID="064" NAME="José Ignacio Salafranca Sánchez-Neyra" LANGUAGE="ES">
Paní předsedající, na závěr této rozpravy bych chtěl uvést, že rozhodnutí udělit Mexiku a Brazílii statut strategických partnerů je rozhodnutí správné a bude vzhledem k politickému, hospodářskému, strategickému a demografickému významu těchto zemí znamenat kvalitativní skok ve vzájemných vztazích. Ve vztazích Evropské unie budou hrát první ligu, spolu s dalšími celosvětovými partnery, jako jsou Spojené státy, Čína a Rusko.
<P>
Paní předsedající, jak nám paní komisařka právě připomněla, rozdíl mezi Mexikem a Brazílií je v současné době v tom, že Mexiko má uzavřenou dohodu o přidružení, která jej váže k Evropské unii, což Brazílie dosud nemá.
<P>
Nesouhlasím s hodnocením výsledků této dohody o přidružení. Dohoda o přidružení mezi EU a Mexikem má úspěšnou historii, jak potvrdila paní Mannová, která předsedá společnému parlamentnímu výboru. Je to dáno tím, že Evropská unie uzavírá tyto dohody takovým způsobem, že naši partneři, v tomto případě Mexiko či Mexičané, nepředstavují pouze trh, ale určitý způsob uvažování na základě zásad, hodnot, zastupitelské demokracie, respektování lidských práv a právního řádu.
<P>
Domnívám se, že bychom si měli uvědomit, že tato dohoda se odrazila v posílení vzájemných vztahů, což musí být nyní potvrzeno charakterem tohoto dvouregionálního strategického partnerství.
<P>
Paní komisařka oznámila, že příští setkání se nyní uskuteční v rámci jednání se skupinou Rio, které se bude konat během pražského zasedání za českého předsednictví Unii v květnu tohoto roku. Latinská Amerika a naši partneři od nás potřebují spíše příležitosti než charitu a tyto příležitosti v současné době představují dohody o přidružení.
<P>
Jsem si velice dobře vědom omezení, na něž poukázala paní komisařka, protože uzavření dohody o přidružení, v tomto případě s unií Mercosur, vyžaduje politickou vůli na obou stranách. Uvědomuji si, že kolo jednání WTO v Dohá a cesta dvoustranného přidružení probíhají zcela souběžně a příklady Mexika a Chile to plně potvrzují.
<P>
Proto musíme, paní komisařko, z naší strany vyvinout co největší úsilí na prohloubení tohoto strategického spojení mezi Evropskou unií a Latinskou Amerikou, které tato partnerství s Mexikem a Brazílií posílí a posunou je daleko kupředu.
<SPEAKER ID="065" NAME="Maria Eleni Koppa">
zpravodajka. - (EL) Paní předsedající, chtěla bych poděkovat paní komisařce Ferrero-Waldnerové a všem svým kolegům za jejich připomínky ke dvěma zprávám, o nichž jsme dnes vedli rozpravu. Souhlasím s panem Salafrancou Sánchez-Neyrou, že Latinská Amerika je pro Evropskou unii nesmírně zajímavá a důležitá a prostřednictvím těchto zpráv musíme vyslat jasné vzkazy o spolupráci, zejména v této kritické době. Potřebujeme zásadní rámec, který bude zahrnovat všechny otázky a poskytne jasné odpovědi.
<P>
Chtěla bych uvést několik poznámek k tomu, co bylo řečeno. V první řadě chci zdůraznit, že posílením uvedeného vztahu nemáme za žádných okolností v úmyslu podkopávat unii Mercosur. Právě naopak, domníváme se, že strategické partnerství s Brazílií, největší a možná nejvýznamnější zemí Latinské Ameriky, by unii Mercosur mohlo dát nový impuls. Musíme mít také naprosto jasnou představu o finančním rámci pro vztahy s Brazílií, které z něj budou odvozovány.
<P>
Doplnila bych, že Brazílie je ve spolupráci s portugalsky hovořícími zeměmi Jihu a v Africe stále aktivnější, a mohla by tedy v této oblasti aktivně spolupracovat s Evropskou unií.
<P>
Musíme se snažit udržet rovnováhu mezi rozvojem biopaliv a bezpečností potravin, zejména v této kritické době.
<P>
Paní Weberová vznesla otázku nerovnosti. Myslím si, že Lulova vláda podnikla v tomto směru důležité kroky. V tomto směru stále ještě zbývá hodně práce, ale mám za to, že cesta již byla vytyčena.
<P>
Na závěr bych chtěla podotknout, že musíme důkladně přezkoumat možnost vytvoření společného parlamentního výboru EU-Brazílie, protože je to jediná země BRIC, s níž jsme prohloubili vztahy, které nebyly institucionalizovány.
<SPEAKER ID="066" NAME="Předsedající">
Rozprava je ukončena.
<P>
Hlasování se bude konat dnes ve 12:00.
<P>

<SPEAKER ID="067" NAME="Ewa Tomaszewska" AFFILIATION="UEN">
(PL) Paní předsedající, ve škole ve Winnendenu, v jižním Německu, zastřelil šílený mladík Tim Kretschner 15 lidí, většinou dětí. Jedna z učitelek byla zabita, když se snažila vlastním tělem krýt jednoho žáka. Chtěla bych požádat pana předsedu, aby před hlasováním vyhlásil minutu ticha k uctění obětí této tragédie.
<SPEAKER ID="068" NAME="Předsedající">
Pravděpodobně jste bohužel nebyla v té době ve sněmovně, ale tato událost byla vzpomenuta včera a byla držena minuta ticha, kterou vyhlásil pan předseda. Lituji, že jste nebyla přítomna a netušila jste, že to již proběhlo.
<P>

<P>
Písemná prohlášení (článek 142)
<SPEAKER ID="069" NAME="Flaviu Călin Rus  " LANGUAGE="RO">
Domnívám se, že strategické partnerství mezi EU a Brazílií je výhodné pro obě strany. Evropskou unii považuji za skutečný pilíř demokracie, Evropa je kolébkou naší civilizace. Brazílie jako strategický partner je baštou rovnováhy a stability v Latinské Americe.
<P>
Posilování svazků mezi EU a Brazílií může vytvořit společný rámec, který podpoří rozvoj těchto dvou subjektů, a přispěje tak k prohloubení spolupráce mezi těmito dvěma regiony. Strategická dohoda mezi EU a Brazílií může být, a to nejen podle mého názoru, ale rovněž podle mínění paní zpravodajky, nástrojem, který napomůže prosazování demokracie a lidských práv. Toto partnerství může kromě toho přispět k podpoře řádné správy věcí veřejných v celosvětovém měřítku a rovněž k dobré spolupráci v rámci OSN.
<P>
Podporuji návrh na doporučení Evropského parlamentu Radě týkající se strategického partnerství mezi EU a Brazílií a chtěl bych paní zpravodajce poblahopřát.
