<CHAPTER ID="016">
Evropská statistika týkající se cestovního ruchu (rozprava) 
<SPEAKER ID="088" NAME="Předsedající">
Dalším bodem je zpráva pana Briana Simpsona jménem Výboru pro dopravu a cestovní ruch o evropské statistice týkající se cestovního ruchu - C7-0085/2010 - (Α7-0329/2010).
<SPEAKER ID="089" NAME="Brian Simpson">
zpravodaj. - Pane předsedající, nejprve bych chtěl poděkovat všem stínovým zpravodajům za jejich úsilí spojené s touto velmi technickou zprávou. Návrh Komise o statistice týkající se cestovního ruchu nám dal příležitost revidovat stávající právní rámec o shromažďování statistických údajů o cestovním ruchu v Evropě. To je zvláště důležité v této době, kdy všichni pozorně sledují vývoj strategie pro evropskou politiku cestovního ruchu na pozadí nových pravomocí EU v této oblasti. Aktualizace našich statistických databází o cestovním ruchu může hrát naopak důležitou úlohu tam, kde musíme dát tvůrcům politiky základ k úspěšnému uplatňování politiky cestovního ruchu.
<P>
Z těchto důvodů měl přístup, který jsem zvolil při formulaci stanoviska Parlamentu - s podporou stínových zpravodajů -, podstatně podpořit zlepšení úplnosti, významu a srovnatelnosti statistik o nabídce v této oblasti a uvést statistiky v oblasti turistického ruchu do většího souladu snovými trendy, aby odrážely například zvýšení počtu rezervací po internetu a krátkodobé cesty. Všichni se shodneme, že zlepšování konkurenceschopnosti cestovního ruchu EU je cestou, jak udržet návštěvnost Evropy, takže je důležité, aby statistické údaje, které shromažďujeme, držely krok s měnící se povahou tohoto odvětví, odrážely stávající a potenciální trendy v tomto odvětví a sledovaly nabídku a poptávku. V tom případě mohou být shromažďované statistické údaje užitečným nástrojem podpory subjektů přijímajících rozhodnutí v odvětví cestovního ruchu.
<P>
Na jedné straně je důležité zajistit, aby aktualizované statistiky byly co nejúplnější a poskytovaly kvalitní přehled o cestovním ruchu po celé Evropě, zatímco na druhé straně je třeba si uvědomovat, že respondenty nesmíme přetěžovat. Z tohoto důvodu jsem byl nakloněn závěrečné dohodě o sběru příchozích údajů o jednodenních návštěvách, který nyní máme v závěrečné dohodě, neboť jednodenní návštěvy tvoří velkou část turistických aktivit.
<P>
I Parlament prosazoval, aby se nařízení týkalo oblastí sběru údajů, o nichž se doposud neuvažovalo jako o oblastech relevantních pro statistiky o cestovním ruchu, ale jejichž začlenění jsme považovali za potřebné jako součást uznání důležitého společenského, hospodářského a ekologického dopadu cestovního ruchu. Domníval jsem se, že sběr údajů o zaměstnanosti a o hospodářských výdajích - takzvané satelitní účty cestovního ruchu - je v tomto ohledu mimořádně významný, a rozhodně jsme prosazovali, aby se to stalo součástí nařízení.
<P>
Konečná dohoda s Radou obsahuje ustanovení o vypracování pilotních studií, které umožní, aby členské státy vykázaly účinky cestovního ruchu na hospodářství a zaměstnanost, což, jak doufám, přispěje k lepšímu pochopení skutečného rozsahu a hodnoty odvětví cestovního ruchu. Konečná dohoda předpokládá i zahrnutí pilotních studií, které ukazují účinky cestovního ruchu na životní prostředí, což je zajímavá cesta hodná následování, vzhledem k potřebě udržitelného přístupu k cestovnímu ruchu.
<P>
Údaje o dostupnosti turistického ubytování pro osoby s omezenou pohyblivostí, což byl jediný styčný bod, který jsme měli společný s Radou, je nyní také důležitým bodem, který by měl být zahrnut. V důsledku tlaku Parlamentu v tomto ohledu Rada nakonec ustoupila a souhlasila s jeho zahrnutím jako součásti základních informací shromažďovaných z turistických ubytovacích zařízení.
<P>
Společně s dohodami, jichž jsme dosáhli v oblasti omezení přenesení pravomocí na Komisi, čehož jsem se také poněkud obával, jsem rád, že jsme s Radou dosáhli dohody v prvním čtení. Doufám, že při středečním hlasování v plénu Parlament projeví svou silnou podporu.
<SPEAKER ID="090" NAME="Cecilia Malmström">
členka Komise. - Pane předsedající, v této době úspor Komise šetří také.
<P>
Pane Simpsone, jako zpravodaj jste uvedl, že je to technická zpráva, a to skutečně je, nicméně je důležitá. Účelem návrhu Komise byla aktualizace a optimalizace stávajícího právního rámce pro evropské statistiky o cestovním ruchu. Jak autoři, tak uživatelé statistik týkajících se cestovního ruchu, požadovali tuto úpravu. Konečným cílem je tedy poskytovat měsíční a roční evropské statistiky týkající se nabídky a poptávky v cestovním ruchu za použití společného rámce.
<P>
Návrh je velmi vyvážený, pokud jde o potřeby údajů a o zátěž respondentů a administrátorů. Abychom toho dosáhli, bylo zahrnuto i povolení shromažďovat některé údaje dobrovolně nebo každý třetí rok, aby se pozdržel vstup některých ustanovení v platnost a aby byly vyloučeny nejmenší podniky.
<P>
Na základě neformálního trialogu, který se konal 12. ledna 2011, a dalších diskusí - jak jste, pane zpravodaji, zmínil - se Parlament a Rada dohodly na kompromisním znění. Rada zejména souhlasila s dodatečným požadavkem Parlamentu na to, aby do nařízení byla zahrnuta proměnná týkající se dostupnosti turistického ubytování pro osoby s omezenou pohyblivostí.
<P>
Všechny pozměňovací návrhy ve zprávě a v kompromisním znění jsou pro Komisi přijatelné. Proto bych chtěla poděkovat vám, pane Simpsone, a stínovým zpravodajům a členům Výboru pro dopravu a cestovní ruch za konstruktivní práci na návrhu. Na základě plodné spolupráce mezi všemi třemi orgány jsem přesvědčena, že jsme nyní dosáhli svého cíle, jímž je zavedení společného rámce pro systematický rozvoj, tvorbu a šíření evropských statistik týkajících se cestovního ruchu.
<SPEAKER ID="091" NAME="Carlo Fidanza" LANGUAGE="IT">
Pane předsedající, paní komisařko, dámy a pánové, úvodem děkuji zpravodaji za jeho odhodlání a za jeho dovednosti v oblasti politické výstižnosti.
<P>
Skupina Evropské lidové strany (Křesťanských demokratů) z celého srdce podpoří kompromis, jehož bylo dosaženo s Radou. Toto nařízení nahrazuje text, který je platný od roku 1995 a který již neodráží dnešní realitu v některých klíčových momentech, jako jsou nové potřeby a nové zvyklosti uživatelů, potřeba aktuálnějších údajů a lepší srovnatelnosti a úplnosti statistického rámce.
<P>
Konečné znění zahrnuje všechny politické priority, které skupina PPE v průběhu jednání podporovala, zejména lepší definici částí nařízení, jež je možno změnit akty v přenesené pravomoci, zavedení definice jednodenních návštěv, což je důležité, aby do statistik mohli být zahrnuti i ti, kteří cestují jen na jeden den, čímž bude začleněn i fenomén kongresové turistiky, dále lepší definování statistických údajů, které mají být shromažďovány, včetně výdajů projíždějících turistů za jídlo a pití v barech a restauracích, což představuje podstatnou část našeho průmyslu cestovního ruchu - a Rada to akceptuje, byť jen na dobrovolné bázi -, a údajů o dostupnosti pro osoby s omezenou pohyblivostí. Zpravodaj již správně poznamenal, že toto je pro parlamentní delegaci klíčový bod.
<P>
Závěrem chci říci, že toto nařízení je důležitým prvkem v rámci nové strategie evropského cestovního ruchu, kterou se zabývají všechny orgány. Umožní vytvoření aktuálního právního rámce, který bude v souladu s vývojem trhu, nabídne jasnější a soudržnější přístup ke shromažďování údajů o cestovním ruchu a zajistí účinnější sledování tohoto odvětví, což povede k lepšímu pochopení potřeb spotřebitelů.
<P>
Chci také znovu vyjádřit své díky panu Simpsonovi, Komisi za iniciativu a Radě za její skvělé zprostředkování.
<SPEAKER ID="092" NAME="Silvia-Adriana Ţicău" LANGUAGE="RO">
Pane předsedající, chtěla bych poblahopřát svému kolegovi, panu Simpsonovi, k jeho zprávě o nařízení EU, jímž se zavádí společný rámec pro rozvoj, vypracovávání a šíření evropských statistik týkajících se cestovního ruchu. Úkolem členských států je shromažďovat, sestavovat, zpracovávat a předávat harmonizované evropské statistiky o nabídce a poptávce v oblasti cestovního ruchu. Většina podniků v cestovním ruchu jsou malé a střední podniky. Jejich strategický význam nespočívá jen v jejich hospodářské hodnotě, ale především je třeba jim přiznat značný potenciál, který nabízejí, pokud jde o tvorbu pracovních míst.
<P>
Podle údajů Eurostatu za rok 2007 si každá třetí evropská rodina nemůže dovolit každý rok týdenní dovolenou. Hospodářská krize zvýšila počet evropských občanů, kteří jsou vystaveni riziku chudoby. Výsledkem je ještě větší pokles počtu těch, kdo si nemohou každoročně dovolit týdenní dovolenou. Proto si myslím, že statistiky o cestovním ruchu jsou nezbytné a jsou i důležité pro hodnocení sociálního aspektu tohoto odvětví. Sociální cestovní ruch zvyšuje počet evropských turistů a pomáhá bojovat proti sezonní povaze cestovního ruchu, posiluje myšlenku evropského občanství a podporuje regionální rozvoj. Sociální cestovní ruch by umožnil Komisi a členským státům zjistit specifické potřeby různých sociálních skupin a vypracovat vhodné programy.
<P>
Při sestavování evropských statistik na základě tohoto nařízení by vnitrostátní statistické orgány měly také poskytnout údaje o finančních prostředcích vynakládaných na cestovní ruch v každém členském státě, zejména pokud jsou použity fondy EU.
<P>
V neposlední řadě si myslím, že statistiky týkající se evropského cestovního ruchu by měly zahrnovat i údaje o zaměstnancích, o jejich sezónní povaze, odborné přípravě a kvalifikaci a informace o jejich stávajících pracovních podmínkách. Bez dobře vyškoleného personálu nemůžeme mít kvalitní odvětví cestovního ruchu.
<SPEAKER ID="093" NAME="Giommaria Uggias" LANGUAGE="IT">
Pane předsedající, dámy a pánové, nejdříve bych chtěl poblahopřát předsedovi výboru, Brianu Simpsonovi, k tomu, že vedl práci výboru a práci na tomto dokumentu a že především umožnil její dokončení - alespoň doufám, neboť skupina Aliance liberálů a demokratů pro Evropu (ALDE) bude pro tento dokument hlasovat - a schválení v prvním čtení, což znamená úspěšné dokončení nařízení.
<P>
Tento úkol v současné době představuje revizi nařízení, které stanoví zřízení společného rámce pro sběr statistických údajů o cestovním ruchu a konkrétně pro všechny jeho fáze od sběru po zpracování, úpravu a předávání statistických údajů, což umožní získat optimální informace o finančním světě, který se aktivně točí kolem cestovního ruchu.
<P>
Pane předsedající, je jasné, že od směrnice z roku 1995, která je předchůdcem této směrnice, došlo ke značnému nárůstu cestovního ruchu, a my musíme uznat, že zejména hospodářský systém cestovního ruchu přinese evropské ekonomice jako celku v budoucnosti velké vyhlídky.
<P>
Pracoval jsem na tomto dokumentu jako stínový zpravodaj za skupinu ALDE a jak jsem již uvedl, budeme hlasovat kladně. Myslím si, že zpráva pana Simpsona bude velmi oceňována díky pojmu satelitních účtů cestovního ruchu, tedy přijetí pilotních projektů, které umožní zhodnotit ekonomický dopad na jednotlivá hospodářská odvětví, jinými slovy aspektů jednodenních návštěv, dále přijetí hodnotící zprávy, která bude připravována každých pět let, a možnosti, nebo spíše nutnosti, vypracování zprávy za pět let, která bude hodnotit dopady statistiky.
<P>
Nakonec bych chtěl uvést, že toto je součást nové odpovědnosti vyplývající z Lisabonské smlouvy, a tentokrát si myslím, že se ujímáme odpovědnosti Parlamentu účinně a že stejně budeme postupovat i u dalšího dokumentu, na němž pracujeme, jakmile se dostane do této sněmovny.
<SPEAKER ID="094" NAME="Nikolaos Salavrakos" LANGUAGE="EL">
Pane předsedající, je známou skutečností, že Evropská unie je turistickou destinací číslo jedna ve světě. Cestovní ruch představuje 4 % HDP EU, jsou do něj zapojeny dva miliony podniků a nabízí přibližně osm milionů pracovních míst.
<P>
Zpráva pana Simpsona o návrhu Komise na směrnici revidující právní základ pro evropskou statistiku týkající se cestovního ruchu je jako taková důležitá a přichází v okamžiku rozhodujícím pro budoucnost cestovního ruchu, neboť hospodářská krize a nedávné vojenské operace ve Středomoří cestovní ruch ohrožují a zároveň vytváří podmínky pro odklon cestovního ruchu do bezpečných destinací v Evropě.
<P>
Vyzýváme Komisi, aby do dokumentu zahrnula kromě porovnávání statistik všechna opatření týkající se cestovního ruchu a řady souvisejících odvětví, abychom konečně mohli aktualizovat produkt cestovního ruchu. V Řecku je cestovní ruch pilířem hospodářství, představuje 7 % HDP a nabízí 700 000 pracovních míst.
<SPEAKER ID="095" NAME="Jim Higgins" AFFILIATION="PPE">
Pane předsedající, abychom v jakémkoli odvětví mohli dělat správná rozhodnutí, musíme být vybaveni co nejvíce informacemi a statistickými údaji a musíme zajistit, aby regiony vydávaly své finanční prostředky řádně a rozvíjely tak produkt, který má takový obrovský potenciál.
<P>
Vítám tuto zprávu. Statistiky jsou mimořádně důležité. Nejsou však užitečné, nemůžeme-li je porovnávat, a tato zpráva Briana Simpsona jde jasně cestou, která má zajistit, že informace, které se nyní shromažďují a v budoucnosti se budou shromažďovat, budou snadno dostupné a snadno mohou být pozitivně využity ku prospěchu samotného odvětví.
<P>
Vítám práci, kterou pan Simpson odvedl, a jak uvedl, má jednomyslnou podporu výboru a řada členů výboru je nyní zde. I já sdílím jeho obavy o počet aktů v přenesené pravomoci, které chce mít Komise. Mnohem raději bych viděl, aby se změny základů tohoto rámce prováděly řádnými legislativními postupy. Jsme poslanci EP z různých členských zemí, držíme svůj prst na tepu, přesně víme, jaká je situace v našich členských státech, a aniž bych chtěl projevit jakoukoli neúctu vůči Komisi, chtěl bych říci, že jsme těmi, kdo nakonec ví, o co u tohoto produktu jde a jaký je jeho potenciál.
<P>
Až do roku 2004 jsme měli regionální rozvoj, dopravu a cestovní ruch v jedné položce. V roce 2004 byly tyto oblasti rozděleny pod jednotlivé výbory a nyní máme dopravu a cestovní ruch v jednom výboru a regionální rozvoj v jiném výboru.
<P>
Pokud jde o dopravu a cestovní ruch, je cestovní ruch stále ještě Popelkou. Je to oblast s ohromným potenciálem, oblast, která se může dokonce rozvinout v něco mnohem většího, než o čem hovoříme. Náš kolega zde zmínil 4 % HDP. Pokud se ale dobře podíváte, uvidíte například, že Evropa je destinací číslo jedna ve světě a v roce 2008 zaznamenala 40 % příjezdů na světě. Cestovní ruch představuje každoročně 9,7 milionů pracovních míst.
<P>
To, o čem zde tedy hovoříme, je mozaika různých zemí, různých kultur s ohromným potenciálem. My jsme pouze smočili špičku ve vodě, jen jsme začali ždímat potenciál cestovního ruchu a musíme se odsud odrazit kupředu. Máme-li se odrazit a rozvíjet cestovní ruch, potřebujeme především takový typ zpráv, jako vypracoval Brian Simpson, a musíme na tom pracovat.
<SPEAKER ID="096" NAME="Inés Ayala Sender" AFFILIATION="S&amp;D">
(ES) Pane předsedající, chtěla bych srdečně poblahopřát řečníkovi, panu Simpsonovi, k dohodě, které dosáhl v tak technické oblasti, jakou jsou statistiky týkající se cestovního ruchu, a že bojoval o každý centimetr.
<P>
Jedná se však, pane předsedající, o odvětví, u něhož hovoříme o více než dvou milionech podniků, z nichž mnohé jsou samozřejmě malé a střední podniky, které nabízejí téměř 10 milionů pracovních míst. Je to odvětví s velmi vysokými nároky na práci, kde jsou základními aspekty lidské zdroje a jejich kvalita. Je to odvětví, které představuje 5 % evropského hrubého domácího produktu.
<P>
Hovoříme skutečně o jednom z nejvýznamnějších odvětví v evropském hospodářství, neboť Evropská unie je také turistickou destinací číslo jedna ve světě. Unie má zkrátka vedoucí postavení, které bylo až donedávna ponecháváno napospas rozmarům trhu a převažujících okolností s velkými rozdíly a s plýtváním, které z toho vyplývají.
<P>
Lisabonská smlouva nám konečně právě poskytla právní základ, který jsme potřebovali pro novou politiku cestovního ruchu v Evropské unii a po němž Evropský parlament volal prostřednictvím řady pilotních a přípravných projektů.
<P>
Sdělení Komise z minulého roku stanoví pro tyto pravomoci nové cíle a potřebu posílit odvětví cestovního ruchu prostřednictvím lepší koordinace a větší doplňkovosti s členskými státy.
<P>
Komise v něm konstatovala, že jsou k tomu potřebné lepší, srovnatelné, vyčerpávající, aktuální a spolehlivé údaje, a to je přesně důvod, proč zpráva pana Simpsona vytyčila tyto nové směry a požadavky. Rozšiřuje kritéria pro definování značné různorodosti cestovního ruchu, nejen prázdninového cestovního ruchu, ale i sociálního cestovního ruchu atd. Zdůrazňuje potřebu zviditelnit dostupnost pro osoby s omezenou pohyblivostí, zahrnuje ekologický faktor a otevírá cestu ke zohlednění satelitních účtů cestovního ruchu, což poskytne spolehlivější ekonomický obraz. Kombinuje také nové aspekty a kritéria, jako jsou krátké jednodenní cesty a údaje týkající se restauračního podnikání, které jsou mimořádně důležité pro tak turisticky orientované země, jako je Španělsko.
<P>
Všechny tyto nové údaje napomohou k mnohem lepšímu pochopení tohoto odvětví, jež je tak intenzivním tvůrcem potřebných pracovních míst. Díky těmto novým statistikám budeme moci lépe modernizovat a lépe se budeme moci vypořádat s budoucími problémy tohoto odvětví, které se musí stát základem velké části strategie Evropa 2020, především pokud jde o intenzivní vytváření kvalitních pracovních míst.
<SPEAKER ID="097" NAME="Předsedající">
Děkuji vám. Dávám slovo paní Meissnerové. Máte jednu minutu.
<SPEAKER ID="098" NAME="Gesine Meissner" AFFILIATION="ALDE">
(DE) Pane předsedající, nejdříve bych chtěla upřímně poděkovat panu Simpsonovi. Ve Výboru pro dopravu a cestovní ruch víme, že když náš předseda vypracuje zprávu, nebudeme mít co říci proti ní. Vždy zohlední mnoho věcí a jediné, co můžeme dodat, je: výborně, Briane, to můžeme podpořit.
<P>
V tomto případě bylo několikrát řečeno, že jde o technickou zprávu. To zní tak nudně. Mně se ale vůbec nezdá nudná. Přestože je technická, popisuje cestovní ruch, který je pro nás v Evropě skutečně velmi důležitým hospodářským cílem. Již bylo zmíněno, že 40 % lidí z celého světa cestuje do Evropy. Evropa je tedy pro cestovní ruch důležitým regionem, a proto je samozřejmě velmi důležité, abychom věděli, proč tito lidé do Evropy cestují.
<P>
Chceme-li s naší novou pravomocí podle Lisabonské smlouvy vypracovat nový evropský rámec, musíme znát údaje a musíme být schopni harmonizovaně si tyto údaje vyměňovat. To je cílem této zprávy, která poukazuje i na nové trendy, například jednodenní cesty a cyklistickou turistiku. Chceme zahrnout i své průmyslové dědictví. To vše musí být v budoucnosti zohledněno, abychom skutečně věděli, jak si stanovit cíle. Proto vám srdečně děkuji. Je to dobrá zpráva a věřím, že ji budeme moci podpořit.
<SPEAKER ID="099" NAME="Georges Bach" AFFILIATION="PPE">
(FR) Pane předsedající, paní komisařko, myslím si, že se všichni shodneme na významu cestovního ruchu. Hraje velmi důležitou úlohu nejen pro občany Evropy, ale i pro malé a střední podniky.
<P>
Statistické údaje jsou mimořádně důležité. Jedině budeme-li mít spolehlivou a úplnou databázi, budeme schopni provádět politiku, která umožní plně rozvinout potenciál cestovního ruchu. Blahopřeji zpravodaji k jeho práci a můj kolega, pan Fidanza, již předložil stanovisko skupiny Evropské lidové strany (Křesťanských demokratů).
<P>
Za sebe bych chtěl zmínit tři velmi obecné body. Zaprvé, myslím si, že musíme reálně využít nové politické prostředky, které nám nabízí Smlouva, a vytvořit pro členské státy přidanou hodnotu.
<P>
Zadruhé, vzhledem k tomu, že různé finanční fondy EU jsou a stále více budou pod tlakem, je velmi důležité, abychom srovnali výsledky jednotlivých členských států a zvolili osvědčené postupy, abychom dosáhli určitého stupně harmonizace, z níž budou mít prospěch všichni.
<P>
Třetí a poslední bod, o němž chci hovořit, je skutečnost, že musíme rozvíjet satelitní účty cestovního ruchu, které má Kanada již po dlouhá léta. To nám umožní ještě účinněji stanovit dopady na hospodářství, pracovní místa, životní prostředí atd. a reagovat tak na řadu problémů ve všech politických oblastech spojených s cestovním ruchem.
<SPEAKER ID="100" NAME="Rareş-Lucian Niculescu" AFFILIATION="PPE">
(RO) Pane předsedající, lituji, že neexistuje žádná oficiální statistika týkající se venkovské turistiky a agroturistiky a že jediné dostupné údaje se zakládají na odhadech. Za těchto okolností vítám kroky, které plánuje Evropská komise a jejichž cílem je posílení sociálních a ekonomických informací v zájmu podpory cestovního ruchu. Chtěl bych také zdůraznit význam platformy "IKT a cestovní ruch", kterou Komise navrhuje. Myslím si však, že je třeba zvýšit úsilí a vybavit venkovské oblasti moderní infrastrukturou informačních technologií, například širokopásmovým internetem.
<P>
Do venkovské turistiky a agroturistiky je zapojeno více než 500 000 ubytovacích zařízení, která nabízejí více než 6 milionů lůžek. Obě tato odvětví zaznamenala v posledních letech 10-15% růst a významně tak přispěla ke zlepšení kvality života ve venkovských oblastech a k diverzifikaci ekonomiky venkovských oblastí.
<SPEAKER ID="101" NAME="Jörg Leichtfried" AFFILIATION="S&amp;D">
Pane předsedající, z úcty ke zpravodaji zkusím své štěstí v angličtině a doufám, že budu dostatečně dobrý!
<P>
Přemýšlíme-li o cestovním ruchu, je velmi důležité, abychom uznali, jak obrovským hospodářským faktorem již cestovní ruch v Evropské unii je. Je obrovským faktorem i z hlediska pracovní oblasti, a zejména pokud jde o malé a střední podniky, které v oblasti cestovního ruchu hodně podnikají.
<P>
Musíme také uznat, že cestovní ruch nemá jen pozitivní hodnoty, ale působí i problémy - problémy spojené s dopravou, přelidněná pobřeží atd. Abychom tyto věci mohli řešit, potřebujeme kvalitní statistiky, kvalitní údaje. Tato zpráva nám s tím pomáhá. Jde o velmi dobrou zprávu a každý by ji měl podpořit.
<SPEAKER ID="102" NAME="Inés Ayala Sender" AFFILIATION="S&amp;D">
(ES) Pane předsedající, chtěla bych jen lehce oponovat tomu, co uvedl pan Leichtfried, aby trochu okořenil rozpravu.
<P>
Rozumím panu Leichtfriedovi, když říká, že cestovní ruch působí problémy v dopravě. Já si ale myslím, že je to právě doprava, která zlepšuje a podporuje cestovní ruch, a že bychom to proto právě nyní, kdy revidujeme transevropské dopravní sítě v Evropě, měli mít v první řadě na zřeteli. Existují totiž důkazy, že lepší a plynule fungující doprava s větší kapacitou a menším dopadem na životní prostředí je klíčovým prvkem odvětví cestovního ruchu.
<P>
Proto doufám, že financování transevropských sítí a údaje, které dostáváme, v budoucnosti zvýší i kapacitu odvětví cestovního ruchu v Evropě.
<SPEAKER ID="103" NAME="Andreas Mölzer" AFFILIATION="NI">
(DE) Pane předsedající, bylo by pěkné, kdyby bylo možno odpovědět na otázky týkající se důvodů úspěšnosti turistické destinace - jinými slovy, proč je po nějaké destinaci poptávka, zatímco u jiných destinací dochází k poklesu počtu návštěvníků - pomocí informativních statistik. Toto přání však asi nebude splněno. Díky mnoha nejistým faktorům, jako je konkrétně počasí, jsou předpovědi v oblasti cestovního ruchu hrou náhody.
<P>
Není možné ani s jistotou říci, zda otevření nových leteckých spojení zvyšuje počet noclehů, nebo zda jsou naopak nová letecká spojení výsledkem sílící poptávky ze strany cestujících. Omezená dostupnost a srovnatelnost údajů o cestovním ruchu je však také problémem z hlediska městského plánování. Blíží-li se však možné zvýšení počtu návštěvníků, je třeba zorganizovat jej tak, aby nedocházelo k negativnímu dopadu na místní obyvatelstvo.
<P>
Pružná pracovní doba a bezpečnost ovlivňují cestovní ruch stejně jako společenské změny. Rozhodujícími faktory však nakonec pravděpodobně budou globální ekonomika a možná cena ropy. Ani ty nejlepší evropské statistiky týkající se cestovního ruchu to nemohou změnit.
<SPEAKER ID="104" NAME="Elena Băsescu" AFFILIATION="PPE">
(RO) Pane předsedající, zpráva pana Simpsona je důležitým milníkem, pokud jde o evropský statistický rámec v oblasti cestovního ruchu. Vzhledem ke svému velkému potenciálu proto cestovní ruch přispívá k zaměstnanosti a k hospodářskému růstu. Je třeba zlepšit efektivitu zpracování údajů a srovnatelnost poskytovaných statistik.
<P>
Rumunsko vypracovalo pro svoje potřeby strategii na profesionální úrovni, díky níž vyniká nad jinými turistickými destinacemi ve světě, a to s cílem řešit celosvětovou soutěž v odvětví cestovního ruchu. Strategie vychází z toho, že Rumunsko je obchodní značka, což je koncepce, kterou používáme, abychom případným turistům představili skutečnou povahu našich tradic a naši nádhernou krajinu.
<P>
Měla bych zdůraznit, že rozvoj cestovního ruchu by mohl také pomoci omezit nerovnosti mezi regiony jihovýchodní Evropy. Je třeba se tedy zaměřit na rozmanitost.
<SPEAKER ID="105" NAME="Janusz Władysław Zemke" AFFILIATION="S&amp;D">
(PL) Pane předsedající, chtěl bych zdůraznit, že Evropský parlament se bohužel jen velmi zřídka zabývá záležitostmi souvisejícími s cestovním ruchem. Při bližším zkoumání je vidět, že práce Výboru pro dopravu a cestovní ruch sestává z 95 % ze záležitostí souvisejících s dopravou, a záležitosti týkající se cestovního ruchu zabírají jen 5 % času. I když z celého srdce podporuji zprávu pana Simpsona, mám jeden požadavek. Chceme-li diskutovat o statistice, je velmi důležité srovnávat srovnatelné. Další etapou v naší práci by mělo být přijetí norem v jednotlivých oblastech, například v oblasti hotelů. Musí být naprosto jasně formulováno, kdy má hotel dvě, tři nebo čtyři hvězdičky.
<SPEAKER ID="106" NAME="Cecilia Malmström">
členka Komise. - Pane předsedající, chtěla bych říci panu Simpsonovi, že počet diskutujících o velmi technické zprávě dokazuje, jak důležitou práci dělá a jaký to má význam.
<P>
Přestože je toto nařízení technické, skutečně jsme jej potřebovali revidovat, což je velmi důležité. Bude také možné vytvořit pevný analytický rámec, abychom byli schopni přijímat informovaná politická rozhodnutí týkající se všech aspektů cestovního ruchu, které zde byly zmíněny dnes a mnohokrát již dříve. Cestovní ruch se vyvíjí a nesmíme za ním se statistikami samozřejmě zaostávat.
<P>
Všechny tři orgány společně vypracovaly společně návrh, který vyvažuje na jedné straně potřebu mít informace, ale na druhé straně také nutnost respektovat zátěž respondentů. Chtěla bych poblahopřát panu Simpsonovi ke zprávě a Parlamentu děkuji za tuto rozpravu.
<SPEAKER ID="107" NAME="Brian Simpson">
zpravodaj. - Pane předsedající, se zájmem jsem poslouchal to, co poslanci říkali. Chci zejména navázat na to, co bylo uvedeno ke skutečnosti, že přestože jde o Výbor pro dopravu a cestovní ruch, cestovního ruchu se týká jen asi pět procent náplně práce. To je v určitém ohledu pravda, ale ne proto, že by se tento Parlament nechtěl více zabývat odvětvím cestovního ruchu. Je to proto, že Rada a členské státy nás nenechají zabývat se více odvětvím cestovního ruchu. Pokud má být tedy někdo v tomto ohledu z něčeho viněn, je to jasně a bezvýhradně Rada.
<P>
Díky této zprávě máme rámec, který nám poskytne potřebné údaje, jež pomohou odborníkům - tedy pracovníkům v praxi - plánovat a rozvíjet náš turistický produkt tady v Evropské unii. Naše odvětví cestovního ruchu je velmi různorodé - sahá od nádherných přírodních oblastí přes slunná pobřeží až k našemu bohatému průmyslovému a kulturnímu dědictví - a moji kolegové vědí, jak blízké mému srdci je průmyslové dědictví.
<P>
Evropa má návštěvníkům hodně co nabídnout, a to jak návštěvníkům ze zemí mimo Evropskou unii, tak ze zemí Evropské unie. Myslím si, že vypracování této zprávy nám dává příležitost naplánovat a nabídnout fantastický produkt pro lidi, kteří chtějí Evropu navštívit a užít si svůj volný čas.
<P>
Děkuji všem kolegům a Komisi za pilnou práci a laskavá slova. Při takové spolupráci je život zpravodaje mnohem jednodušší. Nejsem si jist, že zpráva je tak skvělá. To není slovo, které by se mnou bylo obvykle spojováno, ale přijímám je. Mohu vás ujistit, že jako předseda Výboru pro dopravu a cestovní ruch se těším na úspěšné završení této záležitosti.
<SPEAKER ID="108" NAME="Jörg Leichtfried" AFFILIATION="S&amp;D">
(DE) Pane předsedající, nejsem si jist, podle jakého článku bych měl nyní mít slovo. Dříve v rozpravě jsem si stěžoval, že Rada není přítomna. Neměli bychom si však jen stěžovat, ale měli bychom se ozvat, i když je něco dobře. Chtěl bych prostě vyzdvihnout způsob, jakým dnes komisařka jednala, a skutečnost, že její projev byl stručný, výstižný, a pokud jde o obsah, kompetentní. Mnoho jejích kolegů by udělalo dobře, kdyby následovali jejího příkladu v tom, jak se chovat zde ve sněmovně.
<SPEAKER ID="109" NAME="Předsedající">
Rozprava je ukončena.
<P>
Hlasování se uskuteční ve středu 6. dubna 2011.
<P>
Písemná prohlášení (článek 149)
<SPEAKER ID="110" NAME="Sergio Berlato" LANGUAGE="IT">
Cestovní ruch představuje v EU významnou hospodářskou činnost s vysokým potenciálem, pokud jde o vytváření pracovních míst a hospodářský růst. S přibližně 1,8 milionu malých a středních podniků se odhaduje, že odvětví evropského cestovního ruchu tvoří více než 5 % HDP EU. Systém statistiky v oblasti cestovního ruchu v současnosti upravuje směrnice 95/57/ES o shromažďování statistických informací v oblasti cestovního ruchu. Myslím si, že statistiky jsou dobré nejen ke sledování konkrétních politik v oblasti cestovního ruchu, ale mohou být užitečné v širším kontextu regionální politiky a udržitelného rozvoje. V posledních desetiletích čelilo toto odvětví velkým problémům, jako jsou rostoucí celosvětová konkurence, demografický vývoj, environmentální omezení, sezónní rozložení pohybu turistů a rostoucí využití nových informačních a komunikačních technologií ze strany zákazníků. Uznáme-li klíčovou úlohu statistik při rozvoji efektivnějších politik v oblasti cestovního ruchu na evropské, vnitrostátní, regionální a místní úrovni, myslím si, že celkovým cílem by mělo být posílení odvětví cestovního ruchu v EU prostřednictvím koordinovaných kroků na úrovni Unie, které by měly doplnit úsilí jednotlivých členských států.
<SPEAKER ID="111" NAME="Vilija Blinkevičiūt" LANGUAGE="LT">
Evropský cestovní ruch se nedávno ocitl v obtížné hospodářské situaci a to vše bylo ještě ztíženo loňským výbuchem sopky na Islandu, neboť přerušení leteckého provozu kvůli mraku sopečného popela mělo velký dopad na cestování v Evropě a způsobilo vážné potíže leteckým společnostem, cestovním agenturám a zprostředkovatelům služeb v oblasti cestovního ruchu i turistům samotným. Proto je velmi důležité zlepšit a definovat nový rámec politiky cestovního ruchu v Evropě. Toto odvětví navíc čelí stále větším potížím a novým výzvám, jako jsou rostoucí celosvětová konkurence, demografický vývoj, změna klimatu a environmentální omezení a sezónní rozložení pohybu turistů, což je třeba řešit na úrovni Evropské unie i členských států. Je třeba upozornit na skutečnost, že cestovní ruch je rozsáhlou hospodářskou činností s širokým a pozitivním dopadem na hospodářský růst a zaměstnanost v Evropě. Proto je třeba aktualizovat a optimalizovat právní rámec pro evropské statistiky týkající se cestovního ruchu a odvětví cestovního ruchu bychom měli posílit pomocí konkrétních návrhů a iniciativ, které by doplňovaly programy členských států. Cestovní ruch je stále důležitějším aspektem v životě evropských občanů, kteří stále více cestují pro zábavu i za obchodem. Toto odvětví zasahuje do kulturního a přírodního dědictví a do tradic a soudobé kultury v Evropské unii. Proto je důležité definovat nový rámec pro kroky vedoucí ke zvýšení konkurenceschopnosti a kapacity pro udržitelný růst.
<SPEAKER ID="111" NAME="Ian Hudghton" AFFILIATION="Verts/ALE">
písemně. - Je příznačné, že o zprávě o cestovním ruchu budeme hlasovat 6. dubna, tedy v den, který je známý jako Den tartanu. Je to slavnostní den, kdy se Skotsko obrací k naší diaspoře v Severní Americe a vyzývá naše severoamerické přátele, aby nás přijeli navštívit. Připadá na výročí podpisu prohlášení nezávislosti Skotska, prohlášení z Arbroath. Tento staletý dokument dobře shrnuje zásady, jimiž se řídí celá moje zdejší práce: "Vskutku nebojujeme za slávu, za bohatství ani za pocty, ale za svobodu - jen za svobodu, jíž se čestný muž vzdává jen za cenu života samého."
<SPEAKER ID="112" NAME="Petru Constantin Luhan" LANGUAGE="RO">
V současné době se stále více hovoří o zvyšování celosvětové konkurenceschopnosti EU. Cestovní ruch je jednou z nejdůležitějších společenských a hospodářských činností, která vytváří přibližně 5 % HDP Evropské unie. Aby byl zajištěn rozvoj udržitelného, odpovědného a vysoce kvalitního odvětví cestovního ruchu, je naprosto nezbytné aktualizovat a zlepšit právní rámec pro evropské statistiky v této oblasti. Zlepšíme-li kvalitu statistických hlášení založených na spolehlivých srovnatelných údajích, budeme mít solidní základ pro rozhodování o přípravě finančních politik a nástrojů EU.
<P>
Myslím si, že musíme udělat vše, co je v našich silách, abychom zůstali turistickou destinací číslo jedna ve světě. Abychom toho dosáhli, musíme maximálně využívat veškeré možnosti financování. V tomto ohledu vyzývám evropské výkonné orgány, aby vyvinuly a mobilizovaly nástroje a programy na podporu ze strany EU, které by byly šity na míru rozvoji cestovního ruchu v Evropě v souladu se strategií Evropa 2020.
<SPEAKER ID="113" NAME="Bogdan Kazimierz Marcinkiewicz" LANGUAGE="PL">
Jsem přesvědčen, že stávající systém shromažďování statistických údajů týkajících se cestovního ruchu není v souladu s novými požadavky, před nimiž stojíme, ani s rychle se rozvíjejícím trhem s turistickými službami nebo se skutečností, že zvyky turistů se mění. Proto je správné, že zpráva zohledňuje takové jevy jako krátké dovolené a používání internetu k rezervaci cest. Aktualizace a optimalizace právního rámce pro shromažďování statistických údajů v oblasti cestovního ruchu v EU je v tomto ohledu mimořádně důležitá. Statistiky o cestovním ruchu a společenské a hospodářské ukazatele ilustrují vliv cestovního ruchu na nynější stav evropského hospodářství. Důležité je také navrhnout zařazení ustanovení, které by zavádělo povinnost shromažďovat údaje týkající se dostupnosti turistické infrastruktury pro osoby s omezenou pohyblivostí.
<SPEAKER ID="114" NAME="Bogusław Sonik" LANGUAGE="PL">
Jako místopředseda Výboru pro životní prostředí, veřejné zdraví a bezpečnost potravin bych chtěl zdůraznit význam odvětví cestovního ruchu pro evropský hospodářský, společenský a kulturní rozvoj. Evropské statistiky v této oblasti společně se zájmem o ochranu životního prostředí mohou hrát klíčovou úlohu v plánování evropské strategie v této oblasti. Spolehlivé a řádně zpracované údaje jsou nejdůležitější pro plánování akčního rámce tak, aby zisk byl maximální a aby bylo zvládnuto ohrožení životního prostředí. Myslím si, že jednou z věcí, na něž se soustředíme, by mělo být shromažďování údajů o rozvoji a o stávajícím stavu agroturistiky a ekoturistiky. Pro dynamický rozvoj tohoto jedinečného odvětví je důležitá také celoevropská výměna osvědčených postupů. Aby ti, kdo v Evropě přijímají rozhodnutí, a podnikatelé splnili naše očekávání, potřebují aktuální a spolehlivé údaje, které budou brát v úvahu technologické změny a nové trendy v chování spotřebitelů. Je třeba poznamenat, že Lisabonská smlouva udělila Evropskému parlamentu nové pravomoci s cílem stimulovat opatření v této oblasti, a díky tomu má Parlament slovo při revizích právních norem upravujících toto odvětví. Doufám, že nám to pomůže zajistit, aby práce na udržitelné strategii cestovního ruchu pokračovala v konstruktivním duchu.
<SPEAKER ID="115" NAME="Dominique Vlasto" LANGUAGE="FR">
Na základě Lisabonské smlouvy se cestovní ruch dostal do pravomoci Společenství a my tedy musíme tuto záležitost kontrolovat. Tento návrh nařízení nám umožňuje aktualizovat nástroje na zlepšení viditelnosti a posílit přitažlivost Evropy jako skvělé turistické destinace. Rozvojem cestovního ruchu, ať již se cestuje za obchodem nebo pro radost, pomáháme oživit a podpořit růst a vytvářet pracovní místa. Budeme tak mít spolehlivé a efektivní databáze, které budou moci používat veřejné orgány a odborníci v tomto odvětví a které nám umožní přizpůsobit turistické služby očekávání turistů v době, kdy se vzorce spotřebitelského chování mění a vyvíjejí a kdy se zostřuje hospodářská soutěž v tomto ekonomicky atraktivním odvětví, které je zdrojem pracovních míst. To nám poskytne přesné a hodnotné informace k diskusím, které povedeme, a k zásadám, které stanovíme pro evropskou politiku cestovního ruchu. Z těchto důvodů jsem tento návrh podpořila. Děkuji vám.
