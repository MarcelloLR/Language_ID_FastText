<CHAPTER ID="025">
Sledování výsledků vnitřního trhu (krátké přednesení)
<SPEAKER ID="179" NAME="Předsedající">
Dalším bodem je zpráva, kterou předkládá paní Charlotte Cederschiöldová jménem Výboru pro vnitřní trh a ochranu spotřebitelů o sledování výsledků vnitřního trhu.
<SPEAKER ID="180" NAME="Charlotte Cederschiöld">
zpravodajka. - (SV) Pane předsedající, nesmírně ráda si všímám skutečnosti, že byl od doby, kdy jsme ve výboru přijali zprávu o vnitřním trhu, učiněn velký pokrok. Nové sledování výsledků vnitřního trhu představené v červenci ukázalo, že členské státy dosáhly nejlepších výsledků vůbec, co se týká provádění předpisů pro vnitřní trh do vnitrostátních právních předpisů. Cíl stanovený hlavami států a vlád v průměru 1% deficitu v provádění byl splněn a máme i vítěze s 0 % zpoždění v provádění: Bulharsko. Dobrá práce! Doufejme, že tento pozitivní trend bude pokračovat a že naši občané budou v budoucnu plně užívat výhod našeho vnitřního trhu.
<P>
Musíme klást větší důraz na správné provádění. V naší zprávě naléháme na poslance Evropského parlamentu a Komisi, aby začlenili nové a sofistikovanější nástroje a ukazatele, které poskytnou detailnější informace tak, aby veřejnost získala prostředky na měření a zdůvodnění ztrát, které si spolu s průmyslem přivodili, protože vlády členských států nedělají vždy včas nebo správně to, co by měly dělat.
<P>
Zejména musíme rozvinout monitorování a hodnocení realizace takovým způsobem, aby se shodovaly s procesem vnitrostátního provádění. Každý totiž získá, když se díky tomu předejde soudním řízením. Musíme nejdříve nalézt způsob, jak se vyvarovat případů porušení, a pokud by měly jít k soudu, jak je urychlit. Prostřednictvím prováděcích pracovních skupin a sítí se můžeme vyvarovat odlišností při provádění a zbytečného "pozlacování". S pomocí výkonného systému SOLVIT a odvětvových přezkumů ze strany Komise mohou být jakékoliv zbývající problémy odhaleny v rané fázi. SOLVIT je nástrojem, který by měl a jistě získá na síle.
<P>
Jednou z velkých otázek diskutovaných zde v Parlamentu je spojitost se sledováním spotřebitelských výsledků na jednotném trhu. Ráda bych zde nyní využila příležitosti a zdůraznila, že bychom v této fázi neměli protlačovat žádná rozhodnutí. Jak jsme si všimli, sledování výsledků vnitřního trhu vykonává svou funkci nátlakového prostředku a ještě zde existuje značný potenciál pro další vývoj. Nadto je vhodné nechat tyto dva nástroje růst odděleně tak, aby každý rozvinul své vlastní kvality. Poté můžeme zkoumat, zda by bylo žádoucí je spojit, což může nastat. Konec konců sledování spotřebitelských výsledků je stále ještě velmi nezralý produkt, zatímco jeho protějšek pro vnitřní trh již hraje významnou roli v prosazování harmonizované legislativy ES. Bez ohledu na jeho pravomoci jsou mu členské státy pozitivně nakloněny. Jinými slovy, jedná se o nesmírně účinný nástroj, který musíme ponechat, ale možná také zavést dále do jiných odvětví.
<P>
Musím také zmínit odvětví, kde se vznikají největší problémy. Jsou jimi životní prostředí, zdanění, cla, energetika a doprava. Zde věřím, že bychom měli vyzkoušet nové modely a možná převzít model ze směrnice o službách, kde realizace volá po velmi úzké spolupráci s Komisí. To je nutné doporučit. Doufám, že bude v budoucnu více příležitostí k diskusi na toto nesmírně důležité téma, a to na každoročním Fóru o vnitřním trhu a prostřednictvím posílených sítí, opatření pro administrativní spolupráci a možná nové Rady pro vnitřní trh v Radě ministrů; to bych ocenila. Pravidelná aktualizace je konec konců metodou, která pomáhá tuto oblast rozvíjet. Ráda bych poděkovala všem, kdo k práci na tomto tématu přispěli, protože jsem přesvědčena, že to, co jsme udělali, položí základ spolupráce EU v budoucnu.
<SPEAKER ID="181" NAME="Ján Figeľ">
člen Komise. - Pane předsedající, v rámci nového systému máme v běhu sérii zpráv a těší mě, že mám možnost poblahopřát paní Charlotte Cederschiöldové k její zprávě, protože toto je oblast, kterou není snadné hodnotit. Zpráva je velmi důležitá vzhledem k její podrobnosti a také ke krokům do budoucna, které navrhuje. Jedná se o zprávu o sledování výsledků vnitřního trhu, i když paní Cederschiöldová právě pohovořila o dalších oblastech, a obsahuje mnoho zajímavých a užitečných myšlenek k obsahu a zaměření sledování výsledků v nadcházejících letech.
<P>
Pozdní nebo nesprávné provedení právních předpisů EU členskými státy zbavuje naše občany a podniky jejich práv podle práva Společenství. Také podkopává důvěru a důvěryhodnost EU jako Společenství založeného na vládě práva. Proto má včasné a správné provedení a uplatňování práva EU v našich státech klíčový význam. Tato zpráva potvrzuje a posiluje důležitost přikládanou této otázce, což Komise velmi vítá.
<P>
Záznam členských států o včasném a správném provedení práva EU se v posledních letech velmi zlepšil, což je dobrá zpráva. Dnes 18 členských států již dosáhlo 1% hranice, nebo i méně, deficitu v provádění pro cíl roku 2009, jenž byl schválen našimi hlavami států a vlád v březnu 2007. Další členské státy jsou tomuto maximálnímu cíli 1 % velmi blízko. Znamená to tedy, že průměrný deficit v provádění je již na hranici 1 %, což je s ohledem na mezní termín roku 2009 s předstihem. Jedná se o velmi pozitivní vývoj a Komise doufá, že v roce 2009 bude tento trend dále potvrzen.
<P>
Sledování výsledků vnitřního trhu již hraje velmi důležitou roli v podpoře snah členských států. Bude tomu tak i v budoucnu. Existuje setrvačnost a toto sledování výsledků vytváří rovný tlak mezi členskými státy, aby zlepšily svůj výkon.
<P>
Jak ale zpravodajka řekla, dobré provádění práva EU nekončí včasným a správným provedením směrnic. Tyto směrnice musí být účinně uplatňovány orgány přímo na místě. Navíc vnitrostátní orgány musí zajistit, že občané a podniky budou moci svá práva podle Smlouvy vykonávat účinně a efektivně.
<P>
Souhlasím s paní Cederschiöldovou, že přišel čas prozkoumat, zda by mohl být rozsah sledování výsledků rozšířen, a podívat se na další aspekty uplatňování práva EU, a to za pouhé provádění.
<P>
S narůstajícím zaměřením na porušování práva Společenství jiného typu, než je pozdní provedení, včetně více informací o jednotlivých odvětvích, poslední sledování výsledků z července 2008 představuje první krok tímto směrem a my začínáme mít širší přehled. Komise v současnosti zkoumá, zda lze prezentovat kvalitativní data o uplatňování práva EU, třeba se zvláštním zaměřením na odvětví, v nichž se problémy s dobrým uplatňováním práva EU ukazují jako nejnaléhavější, včetně - jak bylo zmíněno - odvětví energetiky a dopravy.
<P>
Naší ctižádostí je publikovat zevrubnější sledování výsledků v prvním čtvrtletí roku 2009. Věřím, že je to v souladu s návrhy, které paní Cederschiöldová ve své zprávě předložila.
<P>
Také jsem zaznamenal linii, která je ve zprávě obsažena, o vztahu mezi sledováním výsledků vnitřního trhu a sledováním výsledků spotřebitelského trhu a to, že by obě sledování výsledků měla i nadále zůstat oddělená.
<P>
Děkuji vám ještě jednou za zprávu a za pozornost.
<SPEAKER ID="182" NAME="Předsedající">
Rozprava je ukončena.
<P>
Hlasování se bude konat zítra.
<P>
Písemná prohlášení (článek 142)
<SPEAKER ID="183" NAME="Zita Pleštinská  " LANGUAGE="SK">
Kvalita právních předpisů Společenství a jejich včasné provádění jsou životně důležité pro řádné fungování vnitřního trhu. Správné provádění a uplatňování směrnic o vnitřním trhu má dopady na konkurenceschopnost a ekonomickou a sociální rovnováhu uvnitř EU.
<P>
Například směrnice o stavebních výrobcích, kterou bychom měli nahradit nařízením, na kterém v současnosti pracuji jako stínová zpravodajka pro skupinu PPE-DE, byla provedena takovým způsobem, že označení CE je ve čtyřech členských státech dobrovolné a v ostatních povinné. Tato situace dělá výrobnímu sektoru velké problémy.
<P>
Nejasná ustanovení a nesprávné provádění sekundárních právních předpisů často končí soudním řízením před Evropským soudním dvorem.
<P>
Podle mého názoru je zavedení jednotných kontaktních míst, kde mohou evropští občané při stěhování uvnitř jednotného trhu najít pomoc se všemi právními a praktickými záležitostmi, velmi důležitým krokem.
<P>
Na otevřeném a konkurenčním vnitřním trhu jsou ke zlepšení boje proti padělání a pirátství zapotřebí cílenější a přísnější nástroje. Prosím všimněte si, že jsem se svými kolegy připravila písemné prohlášení 67/2008, abychom upoutali pozornost k padělání a pirátství, které představují pro evropské hospodářství, zaměstnanost a tvořivost rostoucí hrozbu.
<P>
Naší prioritou musí být ochrana spotřebitelů, kteří si často nevědomky koupí padělaný výrobek a jsou přesvědčeni, že mají pravý předmět, a tím mohou ohrozit své zdraví a bezpečnost.
<SPEAKER ID="184" NAME="Rovana Plumb  " AFFILIATION="PSE">
písemně. - (RO) Včasná realizace, přesné provedení a odpovídající prosazení směrnic o vnitřním trhu jsou předpokladem účinného fungování vnitřního trhu a ochrany spotřebitele, s důsledky pro konkurenceschopnost a sociální rovnováhu EU.
<P>
Sledování výsledků je důležitým nástrojem pro navrhování politik; proto žádáme Komisi, aby rozšířila rozsah informací a ukazatelů, které obsahuje, tak aby zahrnovalo mimo jiné kvalitu a sociální podmínky pracovníků, stejně jako dopad na životní prostředí a změnu klimatu.
<P>
Rumunsko je sedmou zemí EU, co se týká provedení směrnic o vnitřním trhu, a to s průměrným deficitem v provádění 0,8 % v prosinci 2007 ve srovnání s cílem 1 % , jenž stanovily hlavy států a vlád pro rok 2009. Zpráva také zdůrazňuje, že zpoždění nebo nesprávné prosazování evropských nařízení ovlivňuje spotřebitele a podniky a vyžaduje od členských států zvýšení jejich úsilí v prosazování SOLVIT (síť na řešení problémů využívaná členskými státy za účelem řešení jakýchkoliv problémů, které mohou vzniknout díky nevhodnému provádění právních předpisů upravujících vnitřní trh, a to bez nutnosti hledat pomoc u soudu).
<P>
Ráda bych poblahopřála zpravodajce k její práci.
