<CHAPTER ID="008">
Společná pravidla pro přidělování letištních časů na letištích Společenství (rozprava)
<SPEAKER ID="047" NAME="Předsedající">
Dalším bodem je zpráva pana Costy, kterou předkládá jménem Výboru pro dopravu a cestovní ruch ohledně návrhu nařízení Evropského parlamentu a Rady upravujícího nařízení (EHS) č. 95/93 o společných pravidlech pro přidělování letištních časů na letištích Společenství - C6-0097/2009 -.
<SPEAKER ID="048" NAME="Paolo Costa" LANGUAGE="IT">
Pane předsedající, pane Tajani, dámy a pánové, těší mne, že mohu zahájit tuto rozpravu takříkajíc vyslovením závěru, a sice doporučením, aby v této chvíli sněmovna přijala pozměňovací návrh předložený mnou a všemi zástupci skupiny ve výboru, s cílem uzavřít tuto zprávu při prvním čtení a dosáhnout tak schválení pro dotyčné nařízení.
<P>
Činíme tak s velkým smyslem pro odpovědnost. Myslím, že místopředseda Tajani bude souhlasit, že způsob, jakým se snažíme reagovat na současnou objektivní potřebu a současné potíže leteckých společností - dovolujeme jim ponechat si své letištní časy, i když je během letošní letní sezóny nevyužijí - je potřebným, avšak velmi drsným opatřením, jež potřebuje zjemnit.
<P>
Toto opatření je třeba zjemnit proto, že během oné krátké doby, po kterou byla umožněna debata o této záležitosti, jsme zaznamenali, že mezi leteckými společnostmi existují různé zájmy, které jsou všechny naprosto legitimní, a že zde existují společnosti, které čekají, až budou moci nahradit jiné, přičemž letecké společnosti nejsou schopny dodržet své závazky, a zaznamenali jsme, že nyní existují výrazné zájmy ze strany leteckých společností a letišť, což není něco, co by se objevilo teprve nedávno, a především jsme měli možnost vidět, že zde existují zájmy cestujících, zejména těch, kterým poskytují své služby letiště a letecké společnosti v těch nejodlehlejších regionech a kteří by byli ve větším nebezpečí, pokud by rozhodnutí o ponechání si nebo zrušení letištních časů záleželo pouze na jejich ziskovosti pro dotyčné společnosti.
<P>
To všechno jsou otázky, kterých jsme se dotkli velmi letmo, avšak které jsme předložili k projednání. V zásadě jsme také měli dojem, že se musíme zabývat základním problémem, a sice tím, že bychom měli považovat letištní časy za veřejné zboží, které lze přidělovat nebo udělovat soukromým operátorům jako jsou letecké společnosti nebo letiště, ale které nelze převádět jako majetek.
<P>
Je to velmi citlivé téma a domnívám se, že se tímto tématem budeme muset zabývat opakovaně. Musím říci, že důvod nebo důvodný kompromis, chcete-li, který stojí za naším rychlým přijetím návrhu v těch podobách, v nichž je zde předkládán, tkví ve skutečnosti v tomto, tkví v jistotě, že Komise splní svůj slib vrátit se k tomuto tématu promyšlenějším, hlubším způsobem, aby vyřešila jednou provždy kriticky důležitou otázku nejen za účelem překonání současné krize, ale také v zájmu dokončení procesu restrukturalizace a liberalizace globálního leteckého trhu a vybudování lepšího leteckého trhu v Evropě.
<P>
Proto mohu s přihlédnutím ke kombinaci současných požadavků a dlouhodobějších potřeb doporučit, aby byla tato zpráva přijata.
<P>
Pane předsedající, v oněch posledních 20 vteřinách, které mi zbývají, bych i já rád využil této atmosféry posledního školního dne, abych poděkoval svým spolužákům a těm, s nimiž jsem měl možnost v posledních deseti letech spolupracovat, protože nyní mohu s velkým potěšením zakončit svůj poslední den ve Štrasburku svým posledním, avšak nikoli nejmenším příspěvkem.
<SPEAKER ID="049" NAME="Předsedající">
Děkuji vám pane Costo a gratuluji vám k vaší dobré práci. Vaše jméno je spojeno s řadou důležitých zpráv a vaše snaha tudíž sehrála svou roli v novodobé historii tohoto Parlamentu.
<SPEAKER ID="050" NAME="Antonio Tajani" LANGUAGE="IT">
Pane předsedající, dámy a pánové, znovu bych chtěl jako bývalý poslanec této sněmovny poděkovat Výboru pro dopravu a cestovní ruch a jeho předsedovi za jejich produktivní práci v době, kdy jsem byl poslancem Evropského parlamentu, a za spolupráci, kterou mne poctili, když jsem měl tu čest být jmenován a schválen Parlamentem ve funkci evropského komisaře pro dopravu. Toto plodné partnerství, dámy a pánové, lze dnes opět vidět, a tak musím Parlamentu znovu poděkovat, zejména výboru pro dopravu, kterému předsedá pan Costa, za rychlost, s níž zvládli zpracovat návrh Evropské komise o letištních časech.
<P>
Situaci v oblasti letecké dopravy zhoršuje celá řada událostí - ekonomická krize, finanční krize, nový virus chřipky typu A - a tato situace ukazuje, jak naléhavá a nezbytná jsou pomocná opatření, a to nikoli pouze pro letecké společnosti, ale také pro jejich zaměstnance.
<P>
Vzhledem k těmto skutečnostem sdílím obavu pana Costy. Návrh Komise není definitivním řešením. Je možná návrhem určeným k řešení krizové situace, avšak následně bude muset být znovu podrobně přezkoumán, aby byl přepracován celý systém; 15. dubna jsem dokonce panu Costovi jako předsedovi výboru v reakci na jeho obavy a poznámky sdělil, že generální ředitelství Komise pro dopravu a energetiku se již chystá předložit co nejdříve návrh na přepracování příslušného nařízení.
<P>
Platnost pravidla o používání letištních časů již byla v minulosti dvakrát pozastavena s cílem řešit krizi. Je to globální reakce na globální krizi, reakce, která zjevně nemá vliv pouze na jeden nebo dva členské státy, ale která má vliv na systém letecké dopravy celé Evropské unie a podobná opatření byla podniknuta za těch nejzávažnějších okolností - útoky z 11. září a krize SARS (syndrom akutního respiračního selhání). Krize, která dnes zasáhla oblast letecké dopravy, je pravděpodobně závažnější než zmíněné krize a dosud nemáme žádné signály o tom, kdy zaznamenáme zlepšení.
<P>
Skutečnost je taková, že doprava zažívá trvalý pokles. Pozastavení platnosti pravidla "použijte jej, nebo o něj přijdete" pro letní sezónu bude navíc ku prospěchu všem společnostem, evropským i jiným, bez jakékoli diskriminace, jak uvedla Mezinárodní asociace letecké dopravy a mnohé další mimoevropské společnosti. Jsem si jistý, že toto opatření, které bude uplatňováno po určitou omezenou dobu a které představuje výjimku - toto pozastavení platnosti bude ve skutečnosti uplatňováno od 29. března do 26. října tohoto roku tak, že bude dovoleno ponechat si letištní časy pro letní sezónu následujícího roku - poskytne určitý prostor k nadechnutí všem společnostem a umožní jim řešit pokles poptávky.
<P>
Také zabrání paradoxním situacím jako je ta současná, kdy jsou společnosti nuceny létat s prázdnými letadly, aby nepřišly o své letištní časy, což považuji za zcela nepřijatelné, v neposlední řadě také z hlediska životního prostředí, a je to také škodlivé pro finance leteckých společností - a víme, že když má podnik potíže, tak potíže mají i jeho zaměstnanci.
<P>
Jsem přesvědčen, že toto opatření je nezbytné a naléhavě potřebné, a tak nemohu nepodpořit kompromis, jehož bylo dosaženo mezi Parlamentem a Radou a který umožní okamžité přijetí návrhu. Z tohoto důvodu bych znovu rád poděkoval předsedovi Výboru pro dopravu a Parlamentu jako celku.
<SPEAKER ID="051" NAME="Georg Jarzembowski" LANGUAGE="DE">
Pane předsedající, pane Tajani, dámy a pánové, skupina Evropské lidové strany (Křesťanských demokratů) a Evropských demokratů souhlasí s jednorázovým pozastavením platnosti pravidla o tom, že vzletová a přistávací práva na letištích, udělená leteckým společnostem pro letní letový plán roku 2010, musí být využívána minimálně z 80 %, a děkuje zpravodaji panu Costovi za jeho urychlené a účinné zvládnutí této dokumentace.
<P>
Pozastavení platnosti nyní umožňuje leteckým společnostem rušit lety v souladu s klesající poptávkou nad rámec plánovaného minimálního využití, aniž by přišly o svá vzletová a přistávací práva na příští sezónu. Podle mého názoru je toto oprávněné jako jednorázové řešení pro jedno období, jak uvedl místopředseda, protože dochází k nepředvídatelnému prudkému poklesu počtu cestujících z důvodu mezinárodní finanční a hospodářské krize a protože letecké společnosti ještě nemohou předpovědět, jak se budou počty cestujících vyvíjet v budoucnu. Toto pozastavení platnosti také pomáhá chránit životní prostředí, protože letecké společnosti by se jinak mohly cítit být zavázány létat s poloprázdnými letadly, jen aby si udržely své letištní časy.
<P>
Pane předsedající, pane místopředsedo, na počátku skupina PPE-DE odmítla nařízení, které jste také navrhoval vy, o zmocnění Komise - bez skutečného spolurozhodování ze strany Parlamentu - k tomu, aby mohla požadovat pozastavení platnosti tohoto pravidla jednoduše v rámci postupu projednávání ve výborech. Jsme přesvědčeni, že pokud hodláte předložit takovýto návrh pro zimní letový plán, Parlament jej bude muset pečlivě prostudovat, protože bychom museli vzít pečlivěji v úvahu zájmy mnoha různých druhů leteckých společností a rovněž zájmy letišť a cestujících. Je to "ano" pro jednorázové pozastavení platnosti, ale "ne" pro možnost prodloužení bez účasti Parlamentu.
<P>
Ve vší upřímnosti se domnívám, že vzhledem k tomu, že se zdá, že prasečí chřipka není tak nakažlivá, jak jsme se zpočátku obávali, letecké společnosti budou muset nakonec být schopny odhadnout pro nadcházející roky možné počty cestujících a vztahy s nimi. Musíme očekávat, že letecké společnosti předloží realistické plány tak, aby letiště měla možnost nabídnout nevyužité časy jiným leteckým společnostem. Musí být v našem zájmu, aby byla letiště schopna využívat své kapacity v nejlepším zájmu svých zákazníků, tedy cestujících. Mám ještě jednu další poznámku k novému, zásadnímu přepracování směrnice o letištních časech. Domnívám se, že tyto letištní časy patří veřejnosti a nikoli letištím nebo leteckým společnostem, a proto musíme této záležitosti věnovat v budoucnosti zvláštní pozornost.
<P>
Pane předsedající, dámy a pánové, vzhledem k tomu, že se tato rozprava, toto plenární zasedání a má činnost zde v Parlamentu blíží ke konci, dovolte mi vyslovit nejupřímnější poděkování svým kolegům z Výboru pro dopravu a cestovní ruch a ze sekretariátu Výboru pro dopravu a cestovní ruch a také předsedovi Výboru pro dopravu a cestovní ruch a místopředsedovi Komise a jeho celému týmu na generálním ředitelství pro dopravu a energetiku. Posledních pět let jsme společně pracovali pro zájmy občanů Evropské unie. Budu vám držet palce, aby příštích pět let přineslo další stejné plody. Výbor pro dopravu a cestovní ruch je důležitým výborem a děkuji vám za vaši vynikající spolupráci.
<SPEAKER ID="052" NAME="Předsedající">
Děkuji vám, pane Jarzembowski, a přeji vám mnoho štěstí a zdaru v příštích letech a ve vaší další činnosti.
<SPEAKER ID="053" NAME="Brian Simpson">
jménem skupiny PSE. - Pane předsedající, rád bych poděkoval našemu předsedovi Paolovi Costovi nejen za to, že předložil tuto zprávu, ale také za práci, kterou vykonal jako předseda zmíněného výboru v uplynulém funkčním období tohoto Parlamentu. Jsme mu za jeho intenzivní práci velice zavázáni.
<P>
Tato zpráva představuje mikrokosmos práce Paola Costy, protože je to zpráva, která jasně ukazuje, že při řešení takových technických detailů, jako je "využít letištní čas nebo o něj přijít", je často zapotřebí Šalamounovy moudrosti spojené s diplomatickými dovednostmi Organizace spojených národů. Náš předseda byl ve své funkci velmi dobrým Šalamounem a velmi dobrým diplomatem Organizace spojených národů.
<P>
Oblast civilního letectví však znovu projevila svoji schopnost být v této významné otázce nejednotná, přičemž velké letecké společnosti hlasitě požadují pozastavení platnosti dotyčného pravidla, zatímco nízkonákladové letecké společnosti a letiště požadují, aby platnost pravidla nebyla pozastavena. Mám obavy z toho, že velké letecké společnosti, podporované svými různými spojenci, se nespokojí s jedním pozastavením platnosti, ale že budou požadovat další, a protože znám nezdravý, nedemokratický vliv, který některé z nich mají v tomto Parlamentu i v národních parlamentech, domnívám se, že dnešek je pouhým začátkem procesu a žel nikoli jeho koncem.
<P>
Moje skupina bude podporovat kompromis navržený naším zpravodajem a schválený Výborem pro dopravu a cestovní ruch, ale zdůrazňuji, že toto pozastavení platnosti této klauzule, kterou můj kolega Georg Jarzembowski často nazývá klauzulí "použij to, nebo o to přijdeš", je jednorázové pro jedno období a nedává zelenou dalším případům pozastavení platnosti. Pokud má Komise dojem, že je zapotřebí dalších pozastavení platnosti, pak tyto musí být začleněny do přepracovaného nařízení za plné účasti tohoto Parlamentu a při plném respektování práv tohoto Parlamentu. Je to "ano" pro rozpravu, "ano" pro spolupráci, ale "ne" pro komitologii.
<P>
Jsem si vědom nebezpečné situace, které čelí letecký průmysl a zejména letecké společnosti. Také chápu, že v souvislosti s letištními časy nejde jen o vzlety a přistání. Letištní časy se staly jistícím kapitálem v účetních knihách leteckých společností a náš zpravodaj má pravdu, když říká, že bude nutné se tímto aspektem v budoucnu zabývat.
<P>
Pozastavení platnosti pravidla "použij to, nebo o to přijdeš" nebude mít neblahý vliv na londýnské letiště Heathrow, na letiště ve Frankfurtu, na letiště Charles de Gaulle v Paříži ani na amsterodamský Schiphol, ale bude mít neblahý vliv na regionální letiště, která obsluhují tyto dopravní uzly, protože letecké společnosti pozastaví lety právě na těchto trasách. Letecké společnosti musí pamatovat na to, že jsou zde kromě nich také jiné zainteresované strany, které budou tímto pozastavením platnosti postiženy.
<P>
Vzhledem k tomu, že ekonomická situace není dobrá a protože uznáváme nesmyslnost létání s prázdnými letadly, podpoříme v tomto případě našeho zpravodaje, ale doufám, že naše výhrady byly řádně zaznamenány pro budoucí nahlédnutí, a to nejen v této sněmovně, ale také pro širší leteckou veřejnost jako celek.
<P>
Závěrem bych jako koordinátor socialistů rád poděkoval všem členům mého týmu, ale také svým kolegům koordinátorům z ostatních skupin za spolehlivou práci a za spolupráci, která mezi námi v posledních pěti letech probíhala. Také vyslovuji poděkování komisaři Tajanimu a jeho týmu za dobu, po kterou vykonával funkci komisaře pro dopravu.
<SPEAKER ID="054" NAME="Erminio Enzo Boso">
jménem skupiny UEN. - (IT) Pane předsedající, dámy a pánové, v této sněmovně hovořím poprvé. Je to však poprvé proto, že jsem novým poslancem a vidím věci, které se mi nelíbí, a sice to, že pan Costa přijal se svým výborem určité rozhodnutí a pak zjišťujeme, že probíhají jakési dohody. Možná jsou dokonce čestné, ale tyto dohody uskutečňované mimo výbor ...
<P>
Říká se, že v Evropě je demokracie. Já si to nemyslím, pane předsedající. Demokracie znamená transparentnost a zde je málo transparentnosti co se týče pana Costy, co se týče občanů v leteckém sektoru, co se týče lidí, co se týče letišť a co se týče zaměstnanců.
<P>
Údajně hovoříme o liberalizaci, ale ve skutečnosti se zde jedná o monopol. Říkám to kvůli odletům z letiště v Linate a z letiště v Malpense, na které má monopol Alitalia-Air France. Vezměte si Linate, které je ve velkých nesnázích a kde je ohroženo 160 000 míst. Měli bychom nechat Linate přeplněné a dát přednost letišti Frosinone, které prosazuje náměstek ministra Letta? Říkám si, jsou všechny tyto špatné služby poskytovány proto, že Alitalia nemá letadla na to, aby pokryla tyto služby a tuto pracovní dobu? Proč je tedy nepřidělíme jiným společnostem, které dokáží službu poskytnout?
<P>
Pan Costa správně řekl, "Snažíme se dělat maximum". Jsem si vědom toho, že je dost dobře možné, že existují lidé, kteří nemají pana Costu rádi - já ho mám rád - ale někdo ho určitě rád nemá, jinak by se vůči němu nechovali s takovou neúctou.
<P>
Víte, pane předsedající, v současné době se potýkáme s... Podívejte se, Linate má na svých seznamech čekatelů 126 000 osob, zatímco Alitalia-Air France tyto cesty nechce uskutečnit. Letiště však také musejí přežívat. Musejí snižovat náklady na lety. Proč tedy, když hovoříme o právu veřejnosti na letové časy, nezačneme učit Alitalii, Air France a mnohé další letecké společnosti, jak pracovat?
<P>
Takže v tomto ohledu nechci, aby zde byl nějaký volební oportunismus. Víte, pane předsedající, tyto systémy jsou v Evropě nazývány "lobby", zatímco v Itálii jim říkáme "ekonomické subjekty", "mafie", "camorra" a "ndrangheta".
<SPEAKER ID="055" NAME="Johannes Blokland">
jménem skupiny IND/DEM. - (NL) Pane předsedající, pane Tajani, pane Costo, toto bude můj poslední příspěvek do rozpravy v Evropském Parlamentu po patnáctiletém působení. Pro mne je to tudíž velmi mimořádný příspěvek, a to do mimořádné rozpravy, do rozpravy, která se zabývá šestiměsíčním pozastavením platnosti nařízení upravujícího takzvané "letištní časy".
<P>
V posledních několika letech jsem se snažil prosazovat politiku zelené dopravy, abych zajistil budoucnost dopravního sektoru. Myslím, že v této zprávě se nám to podařilo. Snížení limitu z 80 % na 75 % by naše problémy nevyřešilo. I kdybychom tento limit snížili, letecké společnosti by stejně neuvažovaly o tom, že by přestaly létat s prázdnými letadly.
<P>
Naštěstí však kompromis, kterého jsme dosáhli, umožňuje řešení, jež jsou především dobrá pro životní prostředí, ale která také poskytují určitou podporu leteckému sektoru, jenž byl ekonomickou krizí těžce zasažen. V této záležitosti myslím musíme dospět k závěru, že v současné legislativě týkající se letištních časů je něco nesprávného. Dokud budou tyto časy tak lukrativní, že se vyplatí létat s prázdnými letadly, současná legislativa nic nevyřeší.
<P>
Z tohoto důvodu jsem potěšen, že zmíněný text naznačuje, že jakékoli další pozastavení platnosti systému letištních časů si vyžádá důkladnou změnu legislativy. Samozřejmě bychom v takovém případě potřebovali dvě různé dokumentace, aby mohly být jakékoli naléhavé kroky podniknuty rychle a abychom mohli zajistit, že bude dostatek času na komplexní přezkoumání. Zajímalo by mne, zda může komisař Tajani potvrdit, že bude tento posledně zmíněný předpoklad vzat v úvahu.
<P>
Pane předsedající, rád bych nyní zakončil tento projev i svoji práci v tomto Parlamentu. Bylo mi vždy potěšením spolupracovat se svými kolegy ve Výboru pro dopravu a cestovní ruch a rád bych za to poděkoval všem svým kolegům poslancům a zejména předsedovi Costovi za jeho zprávu, o které nyní debatujeme, a také za jeho připravenost pracovat na rozumném kompromisu ve věci letištních časů.
<SPEAKER ID="056" NAME="Předsedající">
Děkuji vám, pane Bloklande. Také vám přeji mnoho štěstí a zdaru ve vaší další činnosti mimo tento Parlament.
<SPEAKER ID="057" NAME="Luca Romagnoli" AFFILIATION="NI">
(IT) Pane předsedající, dámy a pánové, mně se zdá zcela na místě, aby výjimka ze současného zákona Společenství dovolila leteckým společnostem ponechat si své letištní časy.
<P>
Tato výjimka je navržena s cílem řešit krizi, kterou všichni jasně vidíme a o které jsme již mnohokrát debatovali. Také je třeba mít na paměti, že je to výjimka, která může určitým způsobem - a domnívám se, že je to pozitivní věc - ztížit převzetí společnostmi ze třetích zemí, které narozdíl od přepravců Společenství mohou často čerpat státní pomoc a jinou podporu a myslím, že toto by také mělo být vzato v úvahu.
<P>
Pokud jde o ostatní, mé sympatie jsou zcela sociální a má podpora této iniciativy by měla být nazírána z tohoto hlediska. Jsem rád, že mohu říci, že ti, kteří jsou na druhé straně přesvědčení liberálové, musí tentokrát zaujmout zcela opačný postoj; kdo ví, třeba se napraví, čemuž bych byl velmi rád.
<P>
Takže využívám této příležitosti - toto bude můj poslední projev na tomto zasedání a není pravděpodobné, že se sem vrátím na příští funkční období tohoto Parlamentu - abych všem poděkoval, těm poslancům, kteří mi bez předsudků dovolili s nimi spolupracovat a tím mi nepochybně předali neocenitelné zkušenosti v osobní i politické rovině.
<P>
Přeji vám všem mnoho zdaru a zejména bych chtěl poděkovat svým kolegům ve Výboru pro dopravu a cestovní ruch, předsedovi Costovi, komisaři Tajanimu a všem poslancům této sněmovny, a rád bych závěrem vyslovil apel na větší transparentnost, kterou doufám příští Parlament skutečně poskytne, protože jsme hlasovali pro transparentnost co se týče situace stážistů, asistentů a mnohých našich spolupracovníků, ale žel to ještě nebylo uskutečněno. Především bych chtěl zdůraznit to, co bychom měli z hlediska transparentnosti nabídnout - již končím, pane předsedající - v souvislosti s prací, kterou zde vykonáváme, protože zprávy v tisku, zejména ve většině italského tisku, jsou demagogické a zcela absurdní.
<P>
Veřejnost by měla mít k dispozici prezenční listiny a Evropský parlament by měl oficiálně uveřejňovat informace o práci jednotlivých poslanců.
<SPEAKER ID="058" NAME="Předsedající">
Děkuji vám, pane Romagnoli, a přeji vám mnoho úspěchů ve vaší další práci.
<SPEAKER ID="059" NAME="Reinhard Rack" AFFILIATION="PPE-DE">
(DE) Pane předsedající, vše podstatné, co je zapotřebí říci o tomto textu důležitém pro leteckou dopravu a pro lidi, kteří jsou na letecké dopravě závislí, ať jako zaměstnanci nebo jako cestující, již bylo řečeno. Nejen mnou. Takže jsem se úmyslně rozhodl neopakovat to, co již zaznělo, ale rád bych využil této příležitosti k tomu, abych řekl něco o krizi.
<P>
Pane Tajani, poukázal jste na to, že toto nebyla první krize a naneštěstí to pravděpodobně nebude poslední krize v letectví, s níž se my i letecký průmysl musíme potýkat. Je správné, že v takovýchto kritických situacích reagujeme rychle a snažíme se nalézt rozumná řešení. To se nám daří. Neměli bychom ale skrývat skutečnost, že tato krize také někdy byla využívána, je využívána a bude využívána jako záminka k přijímání takových nařízení, která ve skutečnosti neslouží leteckému průmyslu ani lidem, ale určitým specifickým zájmům.
<P>
Ve směrnici o odepření nástupu na palubu jsme vzhledem k jejímu nepřesnému znění v otázce "mimořádných okolností" dali leteckým společnostem možnost vykládat tuto myšlenku velmi široce. A to přesně také dělají - na úkor cestujících. V této směrnici jsme také kvůli své nedbalosti nestanovili pokuty za zpoždění. Zejména v posledních týdnech a měsících letecké společnosti využívají skutečnosti, že nemusí platit za zpoždění a že cestujícím musí v zásadě poskytovat pouze minimální práva - opět na úkor cestujících. Neměli bychom se znovu dopustit stejné chyby.
<P>
Proto žádám, abyste vy nebo ti, kteří převezmou tuto dokumentaci, předložili v příštím funkčním období tohoto Parlamentu návrh na změnu tohoto legislativního textu.
<P>
Z jiného soudku: stejně jako pro mnoho kolegů poslanců, také pro mě je dnešní den mým posledním školním dnem v této sněmovně. V první školní den obvykle dostanete školní brašnu. Možná v posledním dni zde bude také sáček s bonbóny. Pane Tajani, rád bych o jeden "bonbón" požádal. Prosím, odstraňte co nejrychleji nesmysl, který jsme tehdy vytvořili v nařízení o tekutinách a bezpečnostních kontrolách na letištích. Toto nařízení není nikomu ku prospěchu a nikoho nechrání. Pouze vyvolalo rozhořčení. Toto neslýchané nařízení nám ještě stále způsobuje strázně jen proto, že nikdo není dost statečný a rozhodný, aby to lidem řekl a provedl toto zrušení. Prosím, naplňte tento školní pytlík bonbónů a zrušte tento nesmysl.
<P>
Děkuji upřímně vám všem, s nimiž jsem měl tu čest v posledních několika letech spolupracovat.
<SPEAKER ID="060" NAME="Předsedající">
Děkuji vám, pane Racku. Mohu vás ujistit, že sněmovna vás bude postrádat, a přejeme vám do budoucna jen to nejlepší.
<SPEAKER ID="061" NAME="Gilles Savary" AFFILIATION="PSE">
(FR) Pane předsedající, poslouchal jsem nyní pana Bosa a nepodceňuji skutečnost, že existují zvláštní případy, zejména v Itálii, kdy by bylo dnes lepší letištní časy uvolnit. Domnívám se však, že si musíme zachovat chladnou hlavu a uznat, že krize ovlivňuje letecký sektor rychleji a rozsáhleji než kdy v minulosti. Je to nepochybně jeden z prvních sektorů, který bude postižen rozpočtovými škrty ve firemních rozpočtech, co se týče osob na služebních cestách, a v rozpočtech domácností, co se týče lidí mířících na letní dovolenou. Další možností by bývalo bylo zcela uvolnit letištní časy, což by s největší pravděpodobností vedlo k tomu, že by ty nejmocnější letecké společnosti létaly s prázdnými letadly v těch nejlepších letištních časech a opustily by ty nejméně ziskové letištní časy z hlediska prostorového plánování, a také by to vedlo k tomu, že by nízkonákladové letecké společnosti, které mají odlišný ekonomický model, tohoto využily a nějaké letištní časy by odprodaly.
<P>
Stručně řečeno, pravděpodobně by došlo k přerozdělení rolí za těch nejhorších okolností. Nemělo by to nic společného s reálnou ekonomikou, s fungujícím trhem; spíše by to pravděpodobně sehrálo určitou úlohu v sociálním dumpingu nebo v obraně získaných pozic v případě nejsilnějších leteckých společností. Proto se domnívám, že toto moratorium je tím nejméně špatným řešení, pokud bude pouze dočasné, pokud budou události a dopad této krize pečlivě sledovány, pokud budou podnikané kroky předkládány Parlamentu a pokud otevřeme trh s letištními časy a současně si dopřejeme čas na provedení změny politiky a na upevnění nové politiky Evropské unie.
<P>
Toto je můj poslední projev v této sněmovně. Je mi velkou ctí, že se mohu po 10 letech práce v jednom výboru ujmout slova prakticky na konci funkčního období tohoto Parlamentu, v jedné ze zcela posledních rozprav, a že tak mohu učinit mezi přáteli. Rád bych řekl, jaké to pro mne bylo potěšení spolupracovat s takovými silnými a chytrými osobnostmi; je to nezapomenutelná zkušenost. Myslím, že zde je třeba říci, že tento výbor je elitním výborem. Vykonal pozoruhodnou práci; prokazuje čest práci tohoto Parlamentu, slouží Evropskému parlamentu ke cti. Rád bych poděkoval všem svým kolegům ze všech politických skupin. Nemyslím si, že ještě někdy zažiji něco, jako byla tato bohatá, čestná, upřímná a hluboká politická zkušenost.
<P>
Také bych rád řekl panu Tajanimu, že mu gratuluji k tomu, že přijal takovýto nesnadný mandát a resort, jakým je doprava, v tomto funkčním období a že si zaslouží, aby mu byl tento resort opět svěřen v rámci příštího mandátu Komise, protože právě trpělivost a zkušenosti získané za dlouhou dobu jsou zde onou potřebnou kvalifikací.
<SPEAKER ID="062" NAME="Předsedající">
Děkuji vám, pane Savary. Jedna z věcí, kterou jste řekl o Komisi, dokonale ilustruje vaše kvality a úsilí, které jste vynaložil na svoji práci v tomto Parlamentu. Jsem si jistý, že v budoucnu budete mít stejně obohacující zážitky.
<SPEAKER ID="063" NAME="Ryszard Czarnecki" AFFILIATION="UEN">
(PL) Pane předsedající, hovořím bezprostředně po panu Rackovi a panu Savarym a rád bych jim oběma poděkoval za jejich práci v Evropském parlamentu. Nevím, zda toto bude můj poslední projev zde. Záleží na nadcházejících volbách.
<P>
Dámy a pánové, dnes jednáme o něčem, co je zajímavé, protože to ukazuje konfrontaci mezi absolutně základním zájmem leteckých společností a zájmem spotřebitelů a cestujících. V době krize se letecké společnosti zachraňují tím, že žádají, aby byly tyto limity - jak jsme zde právě řekli - prodlouženy do příštího roku. Pokud v tomto leteckým společnostem pomůžeme, a myslím, že by to bylo rozumné, ony toto nesmí dělat na úkor cestujících. Situace, v níž letecké společnosti používají tuto záležitost jako záminku a ruší beztrestně lety, je situací velmi nebezpečnou.
<P>
Společně s panem Rackem si myslím, že bychom měli zrušit omezení týkající se seskupování cestujících, protože tato situace je stále více surrealistická a velmi popuzující. Rád bych využil této příležitosti, abych komisaři Tajanimu pogratuloval k jeho velmi dobré práci.
<SPEAKER ID="064" NAME="Timothy Kirkhope" AFFILIATION="PPE-DE">
Pane předsedající, vyslechl jsem celou řadu řečníků, kteří s námi zde již po příštích volbách nebudou. Já doufám, že mně voliči v Británii umožní vrátit se sem na další funkční období. Toto je naposledy, kdy hovořím z tohoto křesla v této sněmovně: v rámci změn budu přemístěn. Rád bych jen pogratuloval panu Jarzembowskému zejména za práci, kterou jménem nás všech vykonal ve výboru, a rád bych poděkoval panu Tajanimu a také panu Costovi za to, že nám tuto záležitost předložili.
<P>
Debata o pozastavení platnosti pravidla 80/20 je velmi důležitá, ale může to být pouze krátkodobé opatření a nesmí být dovoleno, aby se to stalo dlouhodobější součástí letecké politiky. Otázka zní: pomoci přepravcům, zejména velkým národním vlajkovým přepravcům, projít současným ekonomickým poklesem; to, že nebude možné létat s prázdnými letadly kvůli splnění povinností souvisejících s letištními časy, je také dobré pro životní prostředí. V tom však řešení nespočívá a nesmí se to stát trvalým opatřením.
<P>
Současné problémy souvisí se současným finančním krachem, avšak bylo by nesprávné tvrdit, že krizi v leteckém průmyslu zavinilo pouze toto. Zdraví některých našich vlajkových přepravců je špatné již celou řadu let a do budoucna budou muset pečlivě přezkoumat své obchodní modely. Musí být životaschopnými podnikatelskými subjekty a nikoli organizacemi se zvláštními výsadami, a uchylování se k protekcionistickým opatřením není obecně přijatelné ani pro mne ani pro mé kolegy.
<P>
Samozřejmě v tomto Komisi podpoříme. Do budoucna ale nepodporuji uplatňování zjednodušeného postupu a myslím, že by bylo dobré, kdybychom uspořádali slyšení o směrnici pro přidělování letištních časů, možná na podzim nebo v zimě, až budeme zpátky. Musíme nalézt taková opatření, abychom zavedli tržní pobídky pro letecké společnosti a letiště. V těžkých dobách musí být efektivnost a inovace odměňována - jsem zejména příznivcem regionálních letišť.
<P>
Závěrem bych se zde chtěl zmínit o nesnázích pilotů: pozastavení platnosti pravidla "použij to, nebo o to přijdeš" může dost dobře vést k tomu, že někteří piloti přijdou o práci. Jsem také pilot a ptám se: může prosím Komise vysvětlit, proč v této záležitosti nebyla konzultována sdružení pilotů, a mohla by také potvrdit, že situace pilotů a ostatních lidí pracujících v tomto oboru bude plně vzata v úvahu?
<SPEAKER ID="065" NAME="Emanuel Jardim Fernandes" AFFILIATION="PSE">
(PT) Pane předsedající, pane Tajani, dámy a pánové, Evropská komise přijala jako naléhavou záležitost návrh na pozměnění nařízení (EHS) č. 95/93 o přidělování letištních časů. Základním cílem tohoto návrhu je pozastavit platnost pravidla 80/20 neboli jinými slovy zabránit tomu, aby dříve nakoupené letištní časy byly rozprodány v případech, kdy nejsou využívány. Toto není myšleno jako zásada ad eternum ani jako vlastnické právo - jak právě řekl předseda výboru pan Costa - ale jako dočasné opatření.
<P>
Toto pozastavení platnosti vychází z vědomí toho, že ekonomická krize způsobila všeobecný pokles v osobní i nákladní letecké přepravě, což má podstatný dopad na národní přepravce i další ekonomické sektory, takže je to doba, kdy vznikají obavy ze ztráty zaměstnání. V důsledku toho máme povinnost nenutit letecké společnosti, aby provozovaly lety, které představují významnou újmu pro finance i pro životní prostředí, jen proto, aby si udržely své letištní časy. Proto podporuji pozastavení platnosti tohoto pravidla 80/20.
<P>
Musím však využít této příležitosti k tomu, abych se zeptal, zda tento přístup bude dostatečně účinnou odpovědí na globální krizi postihující tento sektor nebo zda, jak se domnívám, by měla Komise zvážit a navrhnout program podpory pro tento sektor, aby byl stabilní a aby byl po krizi schopen růstu.
<P>
Měli bychom pamatovat na to, že mnohé letecké společnosti, například vlajkový přepravce v mé zemi, které již v minulosti překonaly ekonomické krize a finančně upevnily svoji pozici, se nyní nacházejí v krizové situaci, kterou bude obtížné překonat, a je to krize, kterou nezavinily, ale která jim způsobuje nesnáze.
<P>
Pane předsedající, dámy a pánové, toto je můj poslední projev v tomto funkčním období tohoto Parlamentu, možná je to můj úplně poslední projev, podle toho, jak rozhodnou voliči. Nemohu proto nechat tuto příležitost přejít, aniž bych vyjádřil svoji vděčnost za podporu a spolupráci, které se mi vždy dostalo od mých kolegů poslanců v mém skromném přispívání k budování evropského projektu a reakce pro občany.
<P>
Chci proto vyslovit své poděkování a vyjádřit vděčnost v této sněmovně vám, pane předsedající, místopředsedovi Tajanimu a všem kolegům v mé skupině. Musím zmínit především ty, kteří zde dnes hovořili - tedy pana Simpsona a pana Savaryho - a také poslance z jiných skupin, jako je například předseda našeho výboru, pan Costa, s nímž jsem měl to potěšení spolupracovat na několika zprávách, a také pana Jarzembowského, kterého nemohu vynechat. Vedl tuto skupinu v oblasti dopravy a byl vždy velmi vstřícný, často odmítal mé myšlenky, ale se slovy, že mne chápe, a vždy s velkou elegancí a velkým smyslem pro demokracii.
<P>
Přinejmenším toto si s sebou odnesu domů s cílem pracovat na tom, co musí být dobrou demokracií: demokracie respektu k pluralismu a k usilování o naše společné cíle.
<SPEAKER ID="066" NAME="Předsedající">
Děkuji vám, pane Fernandesi. Doufejme, že portugalští voliči ocení vaši práci tak jako my a že budete znovu zvolen do své funkce.
<SPEAKER ID="067" NAME="Marian-Jean Marinescu" AFFILIATION="PPE-DE">
(RO) Přidělování letištních časů je záležitost, která přímo souvisí s nedostatečnou kapacitou letišť, zejména těch velkých. Ekonomická krize a relativní pokles dopravy, který tato krize způsobila, pouze krátkodobě odložily nutnost zabývat se tímto reálným problémem, a sice potížemi spojenými s vyčerpáním kapacity velkých letištních uzlů a možným vyčerpáním kapacity malých letišť.
<P>
Je naší povinností nalézat řešení těchto problémů, k nimž v současné době dochází, avšak nesmíme ztrácet ze zřetele ani řešení problémů budoucnosti. Parlament vyzval Evropskou komisi k předložení uceleného generálního plánu na zvýšení kapacity letišť. Celá řada evropských letišť má podobné plány, avšak je naprosto nezbytné koordinovat je na evropské úrovni v rámci nedávno schválené iniciativy jednotné evropské nebe. Jsem pevně přesvědčen, že díky zřízení Evropského střediska pro sledování v loňském listopadu se toto přání v blízké budoucnosti splní. Tento plán je kriticky důležitý pro trvale udržitelný rozvoj sektoru letecké přepravy, který je pro evropské hospodářství životně důležitý.
<P>
Otázka letištních časů není pouze evropským problémem. Doprava na evropských letištích nepochází pouze z Evropy. Z tohoto důvodu je v záležitosti letištních časů zapotřebí nalézt globální řešení s pomocí Mezinárodní asociace letecké dopravy, úřadu Eurocontrol a všech ostatních agentur zabývajících se touto oblastí. Proto se domnívám, že doporučení, které dnes Parlament předložil Komisi, aby se v blízké budoucnosti znovu zabývala dopadem krize na leteckou dopravu a aby v této souvislosti přezkoumala směrnici 95/93, je nejvhodnějším postupem, který můžeme v této době nejistoty navrhnout.
<P>
Pokud neprovedeme důkladnou analýzu, riskujeme, že nepřijatelným způsobem poškodíme zásadu hospodářské soutěže, která má pro hospodářství klíčový význam, a také vznikající letecké společnosti, jejichž rozvoj žel ještě stále závisí na pravidle "použijte to, nebo o to přijdete". Těmi, kdo by v této situaci prohráli, by byli především cestující, což se nesmí stát.
<SPEAKER ID="068" NAME="Nina Škottová" AFFILIATION="PPE-DE">
(CS) Pane předsedající, dámy a pánové, jak zde již zaznělo, leteckou dopravu ovlivňují různé kritické situace včetně SARS a chřipky z Mexika. A rovněž byl konstatován pokles cestujících. Chtěla bych poukázat na jeden z faktorů, který se může podílet na poklesu cestujících, a tím je kvalita a kapacita služeb na letištích, a zvláště bezpečnostní prohlídky. Musím říct, že jsou nejen nedůstojné - jako zouvání bot a průchody bosýma nohama přes kontroly - tak z hlediska hygieny naprosto selhávající a zdraví ohrožující. Nedivila bych se, kdyby se snížil počet cestujících díky obavám z infekce, k čemuž přispívají v současné době i média. Přála bych si tedy, aby Evropská unie měla lepší kontrolu nad hygienou bezpečnostních kontrol na letištích a zlepšila tak pohodu, bezpečí a komfort cestujících. Protože naposledy vystupuji před tímto shromážděním, děkuji všem za spolupráci a přeji hodně štěstí do dalšího života.
<SPEAKER ID="069" NAME="Předsedající">
Také vám přeji, paní Škottová, do budoucna hodně štěstí.
<SPEAKER ID="070" NAME="Miloslav Ransdorf" AFFILIATION="GUE/NGL">
(CS) Já bych chtěl říci, že současný stav nejvíc charakterizuje rozpor mezi technickými možnostmi, které jsou stále větší, a bezpečnostními opatřeními, která ztěžují život nejenom cestujícím, ale také personálu na letištích. Myslím si, že naším zájmem je, abychom zejména v ekonomické krizi, která dnes sužuje celý svět - a patrně přijde na podzim další vlna této krize, další úder finanční nejistoty - udělali všechno pro to, aby tento sektor překonal svou krizi a expandoval. Jsem toho názoru, že ti, kteří mají určité možnosti a nevyužijí je, jsou předurčeni k tomu, aby jejich cesta zamířila dolů. Chtěl bych, aby se Evropská unie vyhnula těmto možnostem a abychom byli na čele pokroku, pokud jde o dopravní sektor.
<SPEAKER ID="071" NAME="Antonio Tajani" LANGUAGE="IT">
Pane předsedající, rád bych poděkoval vám i všem poslancům, kteří se zúčastnili této rozpravy o dočasném opatření - a rád bych zdůraznil ten dočasný charakter - v oblasti letecké dopravy. Především bych chtěl také poděkovat všem, kteří z Parlamentu odcházejí, za práci, kterou vykonali.
<P>
místopředseda Komise. - (IT) Také bych rád poděkoval panu Savarymu, který již není v tomto sále. Sdílím jeho pocity; proto doufám, že s ním budu v nadcházejících letech spolupracovat, i když již nebude poslancem Evropského parlamentu.
<P>
místopředseda Komise. - (IT) Upřímně děkuji těm poslancům, kteří sněmovnu opouštějí, za pomoc, kterou poskytli Komisi, za jejich inteligentní poznámky a také za kritiku, kterou vyslovili. Parlament by měl plnit tuto úlohu a nikdo o tom není více přesvědčen než já, protože se domnívám, že bez výrazného vkladu Parlamentu by byly evropské instituce neúplné a neschopné zajišťovat tu nejlepší ochranu zájmů občanů.
<P>
Právě z tohoto důvodu bych rád ujistil pana Jarzembowského, který mi položil otázku ohledně postupu projednávání ve výborech: kompromis, který má plnou podporu Komise, umožňuje použít postup pro spolurozhodování co se týče možného prodloužení pro zimní sezónu. Toto je čistě hypotetické, protože - rád bych zdůraznil - se jedná o dočasné opatření a platí pouze po dobu šesti měsíců. Nicméně jakémukoli budoucímu návrhu na prodloužení bude muset předcházet vyhodnocení dopadů, s přihlédnutím k vlivu na spotřebitele a na hospodářskou soutěž. Bude také tvořit součást celkového přezkoumání nařízení o letištních časech, k němuž jsem se zavázal před Radou na žádost ministra dopravy Velké Británie, jak jsem v této sněmovně již mnohokrát potvrdil.
<P>
Je to však krize, která vyvolává nutnost tohoto naléhavého zásahu. Z údajů poskytnutých Evropskou asociací letišť vyplývá, že 80 % evropských letišť zaznamenalo v lednu snížení dopravy o 8 % až 10 % co se týče cestujících a 25 % až 30 % co se týče nákladní přepravy. Je to tedy obtížná situace. Také já sdílím naději a přání vyjádřené některými poslanci, že se současná chřipka ukáže být méně závažná, než za jakou byla zpočátku považována. Nemůžeme však skrývat skutečnost, že návrh pozastavit lety z celé Evropské unie do určité země nebo do oblastí, které byly prvními oblastmi, v nichž epidemie propukla, byl v minulém týdnu na pořadu jednání zasedání Rady ministrů dopravy i Rady ministrů zdravotnictví. Proto by se mohly objevit dozvuky, avšak nebylo přijato žádné rozhodnutí, neboť situace nebyla považována za dostatečně závažnou. Je však jasné, že v tomto sektoru probíhá debata; některé posádky se rozhodly neletět do oblastí, o nichž bylo známo, že se v nich objevily případy chřipky, což způsobilo další pokles v počtu cestujících.
<P>
Domnívám se, že pokud jde o práva cestujících - protože to je téma, které zdůrazňují mnozí vlivní poslanci - hlavní věcí je zachovat spoje a frekvenci letů právě ve prospěch občanů a pak překonat krizi. Finanční solidnost a trvalá udržitelnost našich leteckých společností jsou klíčovými parametry k ochraně výhod vnitřního trhu a díky vnitřnímu trhu mají cestující přístup k celé škále spojů, tras a cen, které jsou v Evropě bezprecedentní. Chci, aby cestující mohli nadále požívat této možnosti výběru. Pokud jde o nařízení o dohledu, musíme posílit sledování a uplatňování nařízení 261. Za tímto účelem Komise uveřejní - dovolte mi obrátit se s tímto na pana Racka - sdělení o uplatnění tohoto nařízení v druhé polovině roku 2009. Na základě tohoto vyhodnocení vyvodíme závěry pro budoucnost.
<P>
Pokud jde o tekutiny, jak víte, již jsme uveřejnili dříve tajnou přílohu, která za tímto stojí, a díky používání nových a účinnějších technologií pro zajišťování bezpečnosti doufáme, že budeme schopni tuto situaci přezkoumat před rokem 2010. Byl jsem v záležitosti s tekutinami velmi skeptický, když jsem byl poslancem Evropského parlamentu, a zůstávám skeptický dodnes a snažím se právě o dosažení tohoto cíle. Pokud jde o obavy vyjádřené ostatními poslanci ohledně určitých letišť, která by se mohla po tomto opatření dostat do problémů - narážím konkrétně na evropské letiště, které patří do jednoho z prioritních projektů EU, tedy na letiště v Malpense - mohu poskytnout určité informace týkající se jiných leteckých společností než Alitalia-Air France. Dovolte mi přečíst vám několik statistických údajů: na letišti v Malpense měla v roce 2008 německá letecká společnost Lufthansa 8 741 letištních časů a ke dni 24. března 2009 měla 19 520 letištních časů, což je zvýšení kapacity o více než 100 %. Nízkonákladová letecká společnost easyJet měla také v Malpense 15 534 letištních časů v roce 2008 a 22 936 letištních časů ke dni 24. března 2009, což je výrazný nárůst představující zvýšení kapacity o 47 %. Je také dobře známo, že nová letecká společnost Lufthansa Italia plánuje - jak se můžeme dočíst na vlastních internetových stránkách této letecké společnosti, tedy z veřejně dostupného zdroje informací - rozšířit svoji síť o nové lety z Milána do Říma a do Neapole a Bari a rovněž do dalších evropských měst - Barcelony, Bruselu, Bukurešti, Budapeště, Lisabonu, Madridu a Paříže. Mohu tedy s naprostou jistotou říci, že toto opatření nezpůsobí žádnou újmu - a říkám to jako evropský komisař pro dopravu - takovému letišti a evropskému dopravnímu uzlu jako je Malpensa, který je zahrnut v prioritních projektech Evropské unie.
<P>
Rád bych závěrem znovu poděkoval Parlamentu za tuto rozpravu a rád bych potvrdil, co jsem řekl ve svém předchozím projevu v odpovědi pro pana Jarzembowského, pana Simpsona a pana Bloklanda pokud jde o závazek, který dnes přijímám jako komisař pro dopravu - a doufám, že tak budu moci znovu učinit jako budoucí komisař pro dopravu - co se týče spolurozhodovacího postupu pro záležitosti týkající se přidělování letištních časů. Některé z předložených myšlenek, například myšlenky obsažené zpravodajem v jeho počátečních pozměňovacích návrzích, si zaslouží, aby byly řádně prostudovány v souvislosti s budoucím přezkoumáním nařízení o přidělování letištních časů a - opakuji - pracovníci Komise, kterým znovu děkuji za jejich cenný přínos v těchto týdnech náročné práce, jsou ochotni toto provést a dokonce již pracují na návrhu nového znění. Současně, jak je uvedeno v pozměňovacím návrhu, o kterém jednáme dnes, bude Komise pozorně sledovat, jak se bude krize v leteckém sektoru vyvíjet, a bude navrhovat opatření pro řešení této krize, jak to bude potřebné a vhodné, přičemž bude přikládat velký význam ochraně práv cestujících. Budu toto provádět nejen v oblasti letecké dopravy, ale také v námořní, železniční a autobusové a autokarové dopravě. Takový závazek jsme přijali: existují legislativní opatření, která jsou projednávána. Doufám, že v příštím funkčním období tohoto Parlamentu se podaří tato opatření dotáhnout do konce, neboť naším základním cílem přece zůstává uspokojovat potřeby lidí, kteří volí tento Parlament a kteří prostřednictvím konsensu tohoto Parlamentu spoléhají na Evropskou komisi jako na výkonný orgán Společenství.
<P>
Pane předsedající, rád bych také poděkoval vám, pane Costo, a všem poslancům, kteří se zúčastnili této rozpravy, za vaši produktivní spolupráci. Zavazuji se pokračovat ve spolupráci s poslanci této sněmovny a s jejím Výborem pro dopravu a cestovní ruch s cílem zajistit, aby tato demokratická instituce zastupující evropské občany mohla hrát stále vlivnější úlohu. Doufám, že díky Lisabonské smlouvě se příštímu Parlamentu podaří dosáhnout toho, že hlas Evropanů bude slyšet jasněji.
<SPEAKER ID="074" NAME="Paolo Costa">
zpravodaj. - (IT) Pane předsedající, dámy a pánové, myslím, že musíme jednoduše zdůraznit tři koncepce. Za prvé, v projednávané otázce jsme dospěli ke kompromisu a kompromis musí být respektován. Víme, že je to kompromis mezi institucemi, které dodržují své sliby. Je to dočasné opatření a druhé takové opatření nebude: pokud bude druhé opatření, musí být přijato v rámci analýzy a na základě důkladnějšího návrhu týkajícího se letištních časů.
<P>
Jen dva návrhy, které bych chtěl vyslovit s nadějí, že by mohly být k užitku: za prvé navrhuji sledovat pozorně účinky tohoto pozastavení platnosti, protože je jasné, že to povede ke snížení počtu letištních časů a bude to znamenat, že některé letištní časy a tudíž některé linky nebudou využity. Rozhodnutí o tom, co udělat a co neudělat, bude v rukou jednotlivých společností. V budoucnu by bylo myslím lepší zvážit, že pokud budeme muset znovu snížit tuto aktivitu, tak by měla nad tímto rozhodováním existovat veřejná kontrola, namísto toho, abychom toto rozhodování ponechali čistě na kritériích ziskovosti jednotlivých podniků.
<P>
Mým posledním návrhem je, že bez ohledu na existenci či neexistenci krize musí být záležitost letištních časů řádně řešena z hlediska její podstaty. Vrátit letištní časy do podoby veřejného zboží, jehož užívání může být schváleno, ale které se nemůže stát majetkem společností, je zásadní záležitostí, avšak tato musí být řešena s velkou opatrností, aby se nestala nástrojem ohrožujícím životaschopnost mnohých leteckých společností, na nichž jsme všichni závislí. Děkuji vám všem ještě jednou za spolupráci.
<SPEAKER ID="075" NAME="Předsedající">
Rozprava je ukončena.
<P>
Hlasování se bude konat dnes ve 12:00.
<P>
Toto je v tomto funkčním období tohoto Parlamentu také má poslední rozprava ve funkci předsedajícího a rád bych vám všem poděkoval. Tato rozprava byla poněkud zvláštní v tom, že jsme se museli rozloučit s tolika kolegy a popřát jim mnoho štěstí. Ať už se stane cokoli, jsem přesvědčen, že si to vyžádá hodně práce a času, než ti nově příchozí dosáhnou úrovně těch, kteří nás nyní opouštějí.
<P>
Písemná prohlášení (Článek 142)
<SPEAKER ID="076" NAME="Christine De Veyrac  " AFFILIATION="PPE-DE">
písemně. - (FR) Jsem potěšena, že bylo dosaženo dohody ohledně tohoto textu, který umožní na dobu letní sezóny zmrazit letištní časy.
<P>
Potřebovali jsme jednat rychle a účinně tváří v tvář velké krizi, která postihuje sektor letecké dopravy.
<P>
Je to již potřetí, kdy po významném snížení letecké dopravy musí Unie použít tento automatický mechanismus na prodloužení letištních časů.
<P>
Jak jsme nedávno zjistili, pravidlo o povinnosti využít 80 % letištních časů - přestože je nezbytné pro vyváženost sektoru - je někdy odtržené od reality trhu.
<P>
Nechat vzlétat prázdná letadla nedává smysl ani z ekonomického, ani z ekologického hlediska.
<P>
V budoucnu budeme moci uvažovat o způsobech, jak toto pravidlo zmírnit a současně při tom vzít v úvahu situaci letišť.
<P>
Dále jsem potěšena tím, že kompromis vyjednaný mezi Parlamentem a Radou požaduje, aby bylo provedeno kompletní vyhodnocení dopadů, pokud bude zmrazení letištních časů prodlouženo.
<P>
Text, o kterém hlasujeme, je nouzovým opatřením, avšak pokud by tato situace přetrvávala, museli bychom se zabývat situací nikoli pouze leteckých společností, ale také situací spotřebitelů a letišť.
<P>
(Zasedání bylo přerušeno v 11:23 na dobu hlasování a pokračovalo opět ve 12:00)
<SPEAKER ID="079" NAME="Předsedající">
Máme před sebou zvláštní hlasování, protože si myslím, že pro ty z nás, kteří odejdou z Parlamentu, bude tento závěrečný moment strávený společně poněkud emocionální. Využiji času, jenž jsme získali díky některým kolegům poslancům, kteří dorazili později a usedají na svá místa, k složení holdu službám, které zajistily, že se naše Babylonská věž nikdy nezřítila.
<P>
(Hlasitý potlesk)
<P>
Děkuji Birgitte Stensballeové a celému jejímu týmu; uvaděčům, kteří se starají o to, aby dokumenty vždy dorazily na správné místo ve správném čase; technikům; sekretářkám; a překladatelům. Samozřejmě také děkuji tlumočníkům, jimž se pokorně omlouvám. Vím, jaký jsem vám působil stres jako předsedající tím, že jsem body probíhal velmi rychle.
<P>
(Potlesk)
<P>
Vím, že tajně doufáte, že můj rekord čítající 900 pozměňovacích návrhů, o nichž se hlasovalo v průběhu jedné hodiny, nebude nikdy překonán.
<P>
Závěrem vám svěřím malé tajemství, zatímco několik posledních poslanců zaujímá svá místa. Možná se divíte, jak třídíme naše pozměňovací návrhy: je pozměňovací návrh X, napsaný lotyšsky, blíže původnímu textu v portugalštině, než pozměňovací návrh Y, napsaný slovinsky? Kdo je zodpovědný za toto třídění? Odpověď sedí vedle mne. Je to tento muž, jenž má impozantní úkol toto sémantické třídění provádět. Proč mu to svěřujeme? Jednoduše proto, že Paul Dunstan hovoří 27 jazyky.
<P>
(Potlesk)
<P>
Jsem přesvědčen, že můžeme být všichni hrdí na kvalitu a obětavost našeho personálu.
<SPEAKER ID="080" NAME="Gary Titley" AFFILIATION="PSE">
Pane předsedající, přerušuji zasedání podle článku 145, abych učinil osobní prohlášení.
<P>
Včera v průběhu diskuze s prezidentem Pötteringem, pan Farage - v průběhu proslovu, který měl v Parlamentu - mě obvinil z toho, že jsem ho nazval "reakcionářem”. Musím Parlamentu říci, že je to naprostá pravda - on je reakcionář!
<P>
(Smích)
<P>
To je nic proti poznámkám, které jsem měl od členů jeho strany v e-mailech. Členy UKIP jsem byl popsán jako "pedofil” a "velký tlustý lotr”. Samozřejmě, když jsem měl ve své kanceláři bombu, členové UKIP mi psali a pan Farage vydal tiskovou zprávu, v niž v zásadě stálo, že mám to, co jsem si zasloužil. Nedávno jsem obdržel e-maily od UKIP, v nichž stálo, že dědic britského trůnu je známější jako "Velké uši”. To vám řekne vše, co potřebujete vědět o Straně nezávislosti Spojeného království.
<P>
(Potlesk)
<SPEAKER ID="081" NAME="Předsedající">
Vaše osobní prohlášení je samozřejmě zaznamenáno v souladu s naším jednacím řádem.
<P>
Pokud vám to nebude vadit, dámy a pánové, rozpravu nebudeme znovu otevírat.
<P>
Dávám vám 30 vteřin, ale varuji vás, že to bude pouze 30 vteřin, jako gesto dobré vůle, protože toto jsou opravdu naše poslední chvíle volebního období.
<SPEAKER ID="082" NAME="Michael Henry Nattrass" AFFILIATION="IND/DEM">
Pane předsedající, nejednalo se o procesní námitku a většina z toho byly nesmysly. Lidé z UKIP takové věci nepíší a neplýtvají psanými slovy na takovém člověku, který říká takové věci. To je naprosto ostudné.
<SPEAKER ID="083" NAME="Předsedající">
Chtěl bych vás informovat, že se opravdu jednalo o procesní námitku, a sice podle článku 145 o osobních prohlášeních. Požadavek pana Titleya,aby si mohl před naší sněmovnou vzít slovo, byl zcela oprávněný.
