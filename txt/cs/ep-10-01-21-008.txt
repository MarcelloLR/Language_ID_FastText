<CHAPTER ID="008">
Vysvětlení hlasování
<P>
Ústní vysvětlení hlasování
<SPEAKER ID="111" NAME="Filip Kaczmarek" AFFILIATION="PPE">
(PL) Pane předsedající, hlasoval jsem ve prospěch usnesení o evropské strategii pro Podunají, protože se domnívám, že Evropská unie takové regionální strategie potřebuje. Jsem přesvědčen, že provádění takových strategií může mít velmi pozitivní vliv na regionální rozvoj a tím pádem může ovlivnit životy obyvatel regionu a zlepšit kvalitu jejich života. Jsou to právě obyvatelé Evropské unie, kteří jsou cílem našeho konání - konání Parlamentu a Evropské unie. Proto jsem hlasoval pro přijetí usnesení.
<SPEAKER ID="112" NAME="Bernd Posselt" AFFILIATION="PPE">
(DE) Pane předsedající, já vítám strategii pro Podunají jako něco hluboce evropského. Propojuje zakládajícího člena EU, konkrétně Německo, se dvěma nejčerstvějšími členy, Bulharskem a Rumunskem. Propojuje také příští kandidátskou zemi, Chorvatsko, se zemí, která se snaží získat kandidátský status, Srbskem. Těší mě, že záměr je zahrnout také Českou republiku, Černou Horu a pár dalších zemí, které historicky a geograficky do této skupiny patří, přestože neleží přímo na Dunaji. Ale žádal bych, aby nebylo opomíjeno Bavorsko. Kdyby bylo nezávislé, bylo by Bavorsko po Rumunsku druhým největším státem na Dunaji. Bavorsko má na dunajské strategii obzvláštní zájem. Proto jsem vděčný a potěšený, že tuto strategii nyní prosazujeme.
<P>

<SPEAKER ID="113" NAME="Daniel Hannan" AFFILIATION="ECR">
Pane předsedající, znovu jsme svědky toho, jak Evropská unie vyzdvihuje zevnějšek nad podstatu, jak vyzdvihuje motiv nad výsledek. Právě jsme hlasovali o několika usneseních odsuzujících porušování lidských práv v Číně. Co však dělá Evropská unie v reálném světě? Izolujeme Tchaj-wan; v zásadě jsme souhlasili s prodejem zbraní komunistickému režimu v Pekingu; a spolupracujeme s ním na vytváření konkurence pro americký systém GPS, což prezident Chirac nazývá "technologickým imperialismem".
<P>
Podívejte, jak bylo pokrytectví povýšeno na hlavní zásadu! Naříkáme kvůli lidským právům, a pak posíláme peníze Hamásu. Odmítáme se zabývat proticastrovskými disidenty na Kubě, přehlížíme demokracii v rámci našich vlastních hranic, v případě, že referendum dopadne špatně, ale přesvědčujeme se, že jsme pořád ti správní hoši, protože podívejte se na text našeho usnesení o lidských právech!
<P>
Nyní budeme mít mimořádnou podívanou, když vyšleme baronku Ashtonovou jako naši zahraniční zástupkyni do Íránu, na Kubu a podobná místa, aby jim tam řekla, že jejich demokracie je nedostatečná, když se sama ani jedinkrát za celou kariéru nedostavila k volební urně ani nepozvala své spoluobčany, aby volili pro nebo proti ní.
<P>
Zakončím, mohu-li, gratulací dobrým lidem ze státu Massachusetts, že se postavili proti nadměrným daním a vládě. Byli to právě lidé z Massachusetts, kteří začali revoluci v zájmu opuštění myšlenky, že daně mohou být vybírány bez všeobecného souhlasu. My v Evropě potřebujeme takovou revoluci znovu právě teď.
<SPEAKER ID="114" NAME="Mirosław Piotrowski" AFFILIATION="ECR">
(PL) Pane předsedající, chci vyjádřit uspokojení nad tím, že Evropský parlament přijal usnesení o útocích na křesťanské menšiny. Poslanci Evropského parlamentu nesmí mlčet k útokům na křesťanské menšiny po celém světě, protože tato záležitost se dotýká kořenů národů Evropské unie. Aby náš hlas zněl věrohodně, měli bychom dnes přijmout dva pozměňovací návrhy, které předložila skupina Evropských konzervativců a liberálů, abychom se distancovali od výnosu Evropského soudu pro lidská práva o křížích. Lituji, že se to nestalo, protože si musíme připomínat, jak zásadní roli hrálo křesťanství ve formování historické a kulturní identity Evropy, a prosazovat a chránit tyto hodnoty ve světě a také uvnitř Evropské unie.
<SPEAKER ID="115" NAME="Předsedající">
Pane Piotrowski, povolil jsem vám řeč, přestože jste na ni neměl nárok, protože vysvětlení hlasování jsou přípustná pouze ohledně strategie pro Podunají, a nikoli o mimořádných usneseních. Teď už jste však mluvil. Pro příště tedy oznámím, že vysvětlení hlasování se nesmí týkat mimořádných usnesení. Proto také oznámím - v zájmu řečníků, kteří se registrovali, že vysvětlení hlasování se může vztahovat jedině k evropské strategii pro Podunají
<P>

<P>
Ústní vysvětlení hlasování
<P>
Návrh usnesení
<SPEAKER ID="118" NAME="Ryszard Czarnecki" AFFILIATION="ECR">
(PL) Pane předsedající, i já bych rád hovořil o diskriminaci křesťanů v Africe a Asii, ale samozřejmě budu mluvit o naší strategii v nesmírně důležité záležitosti. Připomeňme si, že Dunaj je po Volze druhou nejdelší řekou v Evropě. Dunaj protéká 10 evropskými státy a nejméně 17 států leží v jeho povodí. To je samozřejmě otázka jisté odpovědnosti, jisté výzvy pro Evropskou unii, protože některé tyto země jsou v současnosti zasaženy velmi těžkou krizí. Také hovořím o členských státech Evropské unie. Evropská unie tak ukazuje jistou solidaritu. Doufám, že to tak bude i v jiných případech.
<SPEAKER ID="119" NAME="Bogusław Liberadzki" AFFILIATION="S&amp;D">
(PL) Pane předsedající, hlasoval jsem ve prospěch usnesení o dunajské strategii. Proč? - protože ukazuje, že Evropská unie je otevřená specifickým regionům, které mají společný rys, například dlouhou řeku, která jimi protéká. Také bych rád vyjádřil uspokojení nad tím, že pozměňovací návrhy, které předložila skupina Evropských konzervativců a liberálů, nebyly přijaty. Tím je naše usnesení jasnější. Přál bych si, abychom se po tomto usnesení zaměřili na další charakteristické regiony, například oderský koridor.
<P>
Písemná vysvětlení hlasování
<SPEAKER ID="994" NAME="Maria Da Graça Carvalho  " LANGUAGE="PT">
Vítám závěry Evropské rady ze dnů 18-19. června 2009, v nichž žádá Evropskou komisi o vypracování evropské strategie pro Podunají do roku 2011. Hlasuji ve prospěch zde představeného návrhu usnesení. Podunají čelí několika problémům a strategie pro tento region vylepší spojovací a komunikační systémy, bude chránit životní prostředí a podpoří růst, vytváření pracovních míst a bezpečnost. Je důležité, aby Komise vytěžila maximum z provozních zkušeností, které získala se strategií pro Baltské moře, a aby její strategie byla založena na odhodlání vlád a občanů členských států a regionů překonat naléhavé společné výzvy. Je také důležité, aby tato strategie byla v souladu se strategií EU do roku 2020 a zprávou Komise nazvanou "Regiony 2020", aby bylo možné zvládnout hlavní výzvy, kterým Evropa momentálně čelí, jako je globalizace, demografické trendy, změny klimatu a používání a dodávky energie. Také nabádám Parlament k zavedení procesu úvah o budoucnosti evropské politiky soudržnosti a k navržení nových možných strategií pro ostatní regiony, aby se adaptovaly na změny a tlaky globálního světa.
<SPEAKER ID="993" NAME="Vasilica Viorica Dăncilă  " LANGUAGE="RO">
Domnívám se, že posílení strategie Evropské unie pro Podunají usnadní zahraniční činnost EU v jejím nejbližším okolí a vyzdvihne její potenciální úlohu při pomoci vnést stabilitu do regionů jihovýchodní a východní Evropy prostřednictvím provádění specifických projektů podporujících hospodářský a sociální rozvoj těchto regionů. Skutečnost, že členské státy lemující Dunaj převzaly zodpovědnost za prosazování návrhu na vytvoření této strategie pro Podunají, potvrzuje jejich schopnost konkrétně přispět k prosazování významných iniciativ schopných zajistit pokračování evropského procesu integrace.
<SPEAKER ID="125" NAME="Ioan Enciu  " LANGUAGE="RO">
Hlasoval jsem ve prospěch společného usnesení Evropského parlamentu o Dunaji, které navrhuje, aby evropská strategie pro tento region byla vypracována s nejvyšší urgentností. Tato strategie významně povzbudí meziregionální spolupráci a bude mít následující cíle: rozvoj a modernizace říční dopravy na vodní cestě Rýn/Máza-Mohan-Dunaj stejně jako silniční a železniční dopravy v Podunají; rozvoj a účinné využívání zdrojů obnovitelné energie za účelem snížení emisí uhlíku a zvýšení energetické bezpečnosti; ochrana životního prostředí prováděním projektů, které mají obnovit a ochraňovat ekosystémy v regionu; dostatečná absorpce fondů EU a přilákání investic, podpora turismu. To vše je součástí strategie EU do roku 2020.
<P>
Tato strategie bude mít pozitivní dopad na Rumunsko, zejména na jeho spojení s evropskými dopravními sítěmi, ochranu národního dědictví Delty, stejně jako sociálně-ekonomický rozvoj lokalit v povodí Dunaje a ostatních oblastech.
<SPEAKER ID="126" NAME="Diogo Feio  " LANGUAGE="PT">
Pevně věřím, že plný rozvoj Evropské unie může nastat, jedině pokud existují dostatečné rozvojové politiky pro všechny regiony EU, které respektují jejich odlišnosti, potřeby a specifické rysy.
<P>
Domnívám se, že územní soudržnost znamená vytváření různých strategií pro různé regiony, podporu udržitelného rozvoje při respektování životního prostředí a hospodářského využití jeho potenciálu.
<P>
Jsem si vědom toho, že makroregionální strategie jsou zamířeny na podporu vyváženého regionálního rozvoje v EU za využití existujících zdrojů.
<P>
A konečně si uvědomuji strategický, územní, environmentální a kulturní význam Dunaje ve střední Evropě. Ze všech těchto důvodů hlasuji ve prospěch tohoto návrhu usnesení na strategii EU pro Podunají.
<SPEAKER ID="127" NAME="José Manuel Fernandes  " LANGUAGE="PT">
Toto usnesení doprovází strategii pro Podunají se soudržným, územně založeným přístupem k této důležité řece a umožňuje udržitelný a integrovaný rozvoj regionu, který se rozprostírá přes 14 evropských zemí.
<P>
Navrhovaná strategie umožní koordinovanou a integrovanou politiku, jejímž prostřednictvím lze dosáhnout součinných účinků, podpořit soudržnost a rozvíjet hospodářský růst a konkurenceschopnost a zároveň ochraňovat životní prostředí.
<P>
Cíle, jichž má být dosaženo a které mají být harmonizovány, zahrnují modernizaci přístavů, zlepšení splavnosti řeky (koridory pro nákladní dopravu, propojení a intermodalita se Severním mořem), zlepšení kvality vody, ochranu celého povodí Dunaje a ochranu ekosystémů, které spadají do sítě Natura 2000.
<P>
Komise by proto měla brzy zahájit rozsáhlý proces konzultací se všemi zeměmi kolem Dunaje, aby zmiňovaná strategie byla do konce tohoto roku připravená a sladěná s příštím víceletým finančním rámcem.
<SPEAKER ID="128" NAME="João Ferreira  " LANGUAGE="PT">
Souhlasíme s vytvořením strategie pro Podunají založené na předchozí konzultaci a spolupráci mezi zeměmi a regiony, které se nacházejí kolem Dunaje. Taková strategie bude podporovat hospodářskou a sociální soudržnost v regionech a prosazovat územní soudržnost, aniž by něco z toho ohrozila. Strategie vyžaduje zlepšení ekologického stavu Dunaje spolu s vyvinutím podrobného plánu na zakonzervování a obnovu přírodních nalezišť.
<P>
Navíc se strategie ukazuje jako pozitivní v návrhu na zlepšení multikulturního prostředí Podunají, kulturního dialogu a ochranu jeho kulturního a historického dědictví.
<P>
Jak bylo řečeno ve zprávě, jsme přesvědčeni, že provádění této strategie nesmí zasahovat do povinností regionální nebo místní vlády, protože je založená na spolupráci mezi zeměmi a oblastmi v rámci regionu.
<SPEAKER ID="992" NAME="Jacek Olgierd Kurski  " AFFILIATION="ECR">
písemně. - (PL) Strategie pro Podunají, kterou jsme připravili a o níž jsme dnes hlasovali, umožňuje podporu regionální a přeshraniční spolupráce. Povodí Dunaje spojuje v současné době nejméně 10 evropských zemí - Německo, Rakousko, Slovensko, Maďarsko, Chorvatsko, Srbsko, Bulharsko, Rumunsko, Moldavsko a Ukrajinu, z nichž většina jsou členskými státy Evropské unie nebo země aspirující na to, stát se členskými státy. Z toho důvodu je Podunají důležitým faktorem, který svádí dohromady různé programy, jež jsou součástí politiky soudržnosti EU, i programy pro kandidátské země a země zařazené do Evropské politiky sousedství. Dnes jsme přijali jakýsi nástin plánu podpory pro povodí řeky Dunaje, ale otázka, jestli program zůstane na papíře, nebo bude vyplněn konkrétním obsahem, záleží na tom, zda se najdou další prostředky, které neovlivní nebo nesníží prostředky určené na politiku soudržnosti v jednotlivých zemích. Doufám, že soudržná strategie pro Podunají přispěje ke zvýšení prosperity a udržitelného a trvalého rozvoje a vytvoří v regionu nová pracovní místa a bezpečnost.
<SPEAKER ID="129" NAME="Petru Constantin Luhan  " LANGUAGE="RO">
Hlasoval jsem ve prospěch vypracování rozvojové strategie pro Dunaj, což nám umožní požádat Komisi, aby tento dokument co nejdříve navrhla a vzala v úvahu specifické konzultace s odborníky v oboru a v příslušných regionech, a zároveň identifikovala dostupné finanční zdroje, včetně zemí mimo EU. Tato strategie se musí soustředit na aspekty týkající se ochrany životního prostředí a vodní kvality, hospodářského potenciálu a transevropských dopravních sítí. Usnesení o evropské strategii pro Podunají zdůrazňuje úlohu a význam rozsáhlých konzultací s místními činiteli, které Evropská komise musí pořádat, aby byly co nejvěrněji zastoupeny zájmy občanů.
<P>
Kromě toho usnesení říká, že jakákoli strategie vztahující se k makroregionům musí být začleněna do politiky soudržnosti, která je koordinační politikou na úrovni Evropské unie. Navíc bude třeba vypracovat analýzu o přidané hodnotě této strategie, pokud jde o evropskou územní soudržnost. Domnívám se, že je nezbytné sladit strategii Transevropské dopravní sítě, kde je Dunaj pod bodem 18, s novou územní a hospodářskou rozvojovou strategií, aby k rozvoji docházelo soudržně.
<SPEAKER ID="130" NAME="Nuno Melo  " LANGUAGE="PT">
Vzhledem ke strategickému významu Podunají díky jeho poloze jsou bližší vztahy mezi všemi zeměmi v tomto regionu nezbytné, zejména pro ty, které ještě nepatří k EU. V případě budoucího rozšiřování EU to napomůže integraci. Proto je provádění všech doporučení schválených v tomto návrhu usnesení nezbytné, pokud má do konce roku 2010 existovat navrhovaná strategie pro Podunají.
<SPEAKER ID="131" NAME="Andreas Mölzer  " AFFILIATION="NI">
písemně. - (DE) Strategie pro Podunají představuje rozumný model pro koordinování opatření EU pro tento sousedící region. Výsledkem programu, který Komise hodlá vypracovat, by kromě záležitostí týkajících se přímo řeky, jako je zlepšení kvality vody a ekologické situace, mohla být i hospodářská a administrativní spolupráce. Zpráva, která byla předložena, obsahuje v tomto ohledu některé dobré návrhy, a proto jsem hlasoval v její prospěch.
<SPEAKER ID="132" NAME="Wojciech Michał Olejniczak  " AFFILIATION="S&amp;D">
písemně. - (PL) Usnesení o evropské strategii pro Podunají jsem podpořil. Územní soudržnost je vepsaná v Lisabonské smlouvě jako jedna z priorit Evropské unie. Provádění strategie pro Podunají se týká mnoha oblastí podpory, jako je sociální politika, kultura a vzdělávání, ochrana životního prostředí, infrastruktura a trvalý hospodářský rozvoj. Samotný fakt velkého dopadu strategie a jejích řešení v těchto oblastech dokazuje, že regionální strategie by měly být zaváděny a prováděny. Podunají potřebuje strategii, podporu a naše opatření, protože tato záležitost se týká mnoha evropských zemí. Šest z nich jsou členské státy EU a zbytek jsou potenciální kandidáti. Vliv regionu je také důležitý pro ostatní země, které s ním nejsou přímo spjaty.
<P>
Myšlenka založení funkčních regionů - makroregionů - začala strategií pro region Baltského moře. Strategie pro Podunají, stejně jako ostatní makroregionální strategie plánované EU, má hlavní cíl posílit integraci pomocí spolupráce na regionální a místní úrovni. Je nesmírně důležité, aby vlády, místní vlády, nevládní organizace a občané spolupracovali s Evropskou unií na rozvoji a realizaci přijímaných řešení, protože spolu s námi tvoří Evropskou unii.
<SPEAKER ID="133" NAME="Artur Zasada  " AFFILIATION="PPE">
písemně. - (PL) Každá iniciativa EU, který má za cíl koordinovat a posilovat regionální iniciativy a která přispívá ke zvýšené hospodářské spolupráci, zlepšení dopravní infrastruktury a lepší ochraně životního prostředí, by měla být podporována. Strategie pro Podunají potvrzuje rostoucí význam makroregionálního přístupu k regionální politice Evropské unie. Díky dokumentu, který byl dnes přijat, budou posíleny vztahy mezi starými, novými a možnými budoucími členskými státy EU na jedné straně a střední Evropou a černomořským regionem na straně druhé. Jsem přesvědčen, že v nepříliš vzdálené budoucnosti bude podobně schválen koncept koridoru založeného na toku řeky Odry. Ten by spojil Baltské moře s Jaderským a vedl by ze Švédska přes Polsko, Českou republiku, Slovensko a Maďarsko do Chorvatska.
<SPEAKER ID="134" NAME="Předsedající">
Toto není možné, pane Zasado. Již jsem vysvětlil, že vysvětlení hlasování o mimořádných usneseních nejsou možná. Vysvětlení hlasování se mohou vztahovat pouze k evropské strategii pro Podunají. Je mi líto, ale nebylo to mé rozhodnutí.
