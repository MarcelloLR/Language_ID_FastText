<CHAPTER ID="027">
Výroční zpráva o činnosti Petičního výboru za rok 2008 (krátké přednesení)
<SPEAKER ID="237" NAME="Předsedající">
Dalším bodem je krátké přednesení zprávy, kterou předkládá paní McGuinnessová jménem Petičního výboru o jednáních Petičního výboru v průběhu roku 2008.
<SPEAKER ID="238" NAME="Mairead McGuinness">
zpravodaj. - Pane předsedající, zpráva ze své podstaty obsahuje velkou část statistik. Můžeme je číst a prozkoumávat, avšak je to především náhled na práci výboru za uplynulých 12 měsíců.
<P>
Výbor, jehož jsem členkou, je specifickým výborem Parlamentu. Má zcela přímou vazbu na občany a zabývá se problémy, které vznáší jednotlivci nebo skupiny. Jistě, obrací se na nás lidé s problémy, které velmi často nemůžeme vyřešit, alespoň však mají možnost k někomu se odvolat, kromě toho se nepřijatelné případy snažíme přesměrovat jinam.
<P>
Zabýváme se mnoha a mnoha problémy z různých členských států, avšak, jak dokládá statistika, některé země naše služby využívají v širší míře než ostatní, snad je to dáno tím, že z těchto zemí pochází členové našeho výboru, a tím přitahují problémy svých voličů. Vždy mě udiví skutečnost, především v souvislosti s Irskem, že lidé si někdy stěžují na příliš velkou moc Evropy, avšak jakmile se na ni obrátí s nějakým problémem o pomoc, stěžují si, že Evropa nemá dost pravomocí. Považuji to za velmi příznačné.
<P>
Práce Petičního výboru dle mého názoru vychází z "mírné síly" a domnívám se, že naše práce se v uplynulých 12 měsících týkala především úsilí o ovlivnění členských států, které neprovádí právní předpisy řádným způsobem, aby svůj přístup změnily. Můžeme však pracovat pouze za předpokladu, že se na nás obrátí lidé s konkrétním problémem, který se snažíme vyřešit a zaměřit se při tom na jejich potřeby.
<P>
Chtěla bych se zmínit o některých záležitostech, jimiž jsme se zabývali, ne podrobně, jen abyste mohli nahlédnout. Životní prostředí je samozřejmě hlavní oblastí, k níž nám přichází stížnosti od občanů Evropské unie. Nejčastěji se týkají kvality vody. Otázka Baltského moře byla velmi problematická a náš výbor se jí zabýval ve spolupráci s ostatními výbory Parlamentu. Vlastnická práva jsou zásadním zájmem občanů a já se obávám, že tato tendence bude narůstat, mám-li soudit na základě stížností, které mi přišly do kanceláře v průběhu mého funkčního období od občanů, kteří koupili nemovitosti v různých členských státech Evropské unie. Naše pravomoci jsou v tomto ohledu omezené, to však neznamená, že se k nim nemůžeme vyjadřovat a usilovat o zlepšení.
<P>
Co se týče katalogů hospodářských subjektů - v případech, kdy se společnosti, jednotlivci či školy ocitli v pasti a musí zaplatit společnostem, které zveřejňují názvy a poté za to vyžadují poplatky, kdy se lidé zpočátku nedomnívali, že bude třeba zaplatit, nebo že je to podstatě vyžadováno, nebo ještě hůře, kdy danou službu vůbec nechtěli - neustále nás zaplavují stížnosti jednotlivců, kteří jsou v patové situaci a cítí se bezmocní proti nátlaku těchto bezohledných společností zveřejňujících katalogy hospodářských subjektů. Vyzvali jsme Komisi, aby v této záležitosti zasáhla.
<P>
Ve zprávě rovněž zdůrazňujeme naše znepokojení nad nedostatečným pokrokem v případu Equitable Life, jímž se Petiční výbor zabýval v roce 2007 a v souvislosti s nímž jsem předsedala Vyšetřovacímu výboru k úpadku společnosti Equitable Life Assurance Society. Naléhavě vyzýváme britské orgány, aby přijaly všechna naše doporučení: ano, je nutné se omluvit, ale rovněž odškodnit všechny poškozené.
<P>
V posledních několika minutách bych se chtěla zmínit o výboru jako takovém a o jeho postupech projednávání. Byli bychom raději, kdyby se k nám dostávaly pouze přijatelné petice, a v současné době musíme ve velké míře pracovat s občany, aby věděli, čím se můžeme zabývat a čím ne. Chtěla bych postupně zlepšit časový rámec, v jehož průběhu zpracováváme stížnosti. Z pozice někoho, kdo byl v tomto funkčním období členem Petičního výboru, se domnívám, že díky svému přímému spojení s občany má výbor důležitou úlohu při snižování deficitu, o němž jsem mluvila včera v jedné irské škole - demokratického deficitu. Lidé se alespoň obrací na Parlament, který je vyslechne. Považuji to za nesmírně důležité.
<P>
Přecházíme do dalšího roku, a tak bych chtěla poděkovat sekretariátu výboru, zaměstnancům skupiny a mým kolegům za jejich pomoc při vytváření této zprávy.
<SPEAKER ID="239" NAME="Joe Borg">
člen Komise. - Pane předsedající, nejdříve bych chtěl ocenit práci paní McGuinnessové na této zprávě, neboť vím, že vznikla za obtížných podmínek. S úspěchem popsala velkou rozmanitost práce Petičního výboru a já bych chtěl znovu potvrdit, jak paní poslankyně jistě očekává, že Komise je ochotna se jakýmkoli způsobem podílet na práci výboru.
<P>
Chtěl bych jen navázat na dva body, které zmínila v krátkém představení zprávy. Paní McGuinnessová, v první řadě jste zdůraznila význam přímého kontaktu Parlamentu s každodenními, skutečnými obavami občanů, které vám zasílají petice. Souhlasím a vím, o čem mluvím. Od roku 2004 jste projednávali téměř sto petic od občanů Malty, což je v poměru k počtu jejích obyvatelů poměrně vysoký podíl.
<P>
Některé z nich byly podobné jako v řadě jiných členských států, ale mnoho petic se týkalo specifických záležitostí Malty. Je to dokladem užitečnosti přímého kontaktu s občany, který výbor poskytuje. Kromě toho je pravdou, že užitečnou součástí vaší práce je zcela jistě dobrá spolupráce s vnitrostátními orgány a organizace misí, jejichž cílem je zjištění informací.
<P>
Shodli jsme se na tom, že pracovat přímo s občany je velmi důležité, a druhá věc, na niž bych chtěl navázat, je obecné téma základních práv. Ta se objevují na mnoha místech vaší zprávy, ať už jsou to práva spojená se státní příslušností, práva týkající se jednotlivců či rodin nebo vlastnická práva, a jak je vám známo, velmi často dochází k tomu, že lidé, kteří si Parlamentu stěžují kvůli svým základním právům, jsou zklamáni. Jak jste správně uvedla, příčinou je skutečnost, že tato práva se často nachází mimo dosah práva Společenství.
<P>
Použiji vaše slova - stále je třeba mnoho práce, abychom oddělili zrno od plev, záležitosti, jimiž se můžeme zabývat, od těch, jimiž se zabývat nemůžeme. Mým přáním, mým upřímným přáním je, aby vaše zpráva pomohla lidem se v tom jednoznačně a reálně zorientovat.
<P>
Těmito dvěma poznámkami, které budou zajisté pochopeny tak, jak byly zamýšleny, bych chtěl vyjádřit, že paní zpravodajce přeji mnoho úspěchů a děkuji za její zprávu.
<SPEAKER ID="240" NAME="Předsedající">
Rozprava je ukončena.
<P>
Hlasování se bude konat ve středu, 22. dubna 2009.
