<CHAPTER ID="013-01">
1. rán
<SPEAKER ID="212" NAME="Předsedající">
Dalším bodem je rozprava o šesti návrzích usnesení o Íránu.
<SPEAKER ID="213" NAME="Ryszard Czarnecki  " AFFILIATION="UEN">
autor. - (PL) Vážený pane předsedající, znovu hovoříme o Íránu. Jsem spoluautorem usnesení, které vypracovala skupina Unie pro Evropu národů. Situace v Íránu je nekonečný příběh porušování lidských práv. Evropský parlament se pravidelně vrací k této otázce a uvádí jména dalších obětí a stále více příkladů porušování lidských práv. S lítostí musím říci, že někteří politici v Evropské unii a některé vlády uplatňují dvojí standardy v tom, že se daleko více hovoří o lidských právech v zemích, se kterými nemají obchodní vztahy, kde se nedá podnikat. V případě zemí, se kterými udržují hospodářské vztahy, i když neoficiálně, bez toho, že by cokoli řekli, a vydělávají peníze, se zdá, že lidé hovoří o lidských právech tišeji, šeptem. Je velmi dobré, že Evropský parlament nešeptá, pokud jde o Írán.
<P>
V navrhovaném společném usnesení bych rád zdůraznil, bez ohledu na politické rozdělení, seznam nových, konkrétních a tragických skutečností, které ilustrují drama odehrávající se před našimi zraky v této zemi. Pozornost světové veřejnosti se zaměřuje na něco jiného, na určité pokusy vytvořit nukleární energii v zemi nebo na jasné antisemitské prohlášení íránského prezidenta. Nevšímáme si však porušování lidských práv v zemi, proto je dobré, že Evropský parlament se touto otázkou dnes zabývá.
<SPEAKER ID="214" NAME="Marios Matsakis" AFFILIATION="ALDE">
, autor. - Vážený pane předsedající, není to poprvé a já se obávám, že ani naposledy, co byl tento Parlament svolán, aby se zabýval situací v Íránu. Tato země, která má všechny přírodní zdroje k tomu, aby dosáhla záviděníhodnou životní úroveň se, bohužel, stále hlouběji noří do propasti temné doby totalitního režimu, což má za následek rostoucí porušování lidských práv občanů a stále větší izolaci Íránu od ostatního světa.
<P>
Přetrvávající praxe barbarských zákonů, jako smrt občanů ukamenováním, včetně žen a dětí, a neuznávání práv žen a politických oponentů je stigmatem civilizovaného světa. Každý den se k nám dostávají zprávy o stále větším množství případů věznění, mučení a zabíjení nevinných civilistů ze strany iránských orgánů.
<P>
(Předsedající požádal řečníka, aby hovořil pomaleji)
<P>
Doufal jsem, že tak získám víc času, pane předsedající. Právě z tohoto důvodu hovořím anglicky - aby mi lidé rozuměli a nepotřebovali tlumočení.
<P>
(Potlesk z některých stran)
<P>
Děkuji vám, pane Tannocku.
<P>
Svoboda projevu a svoboda tisku v této zemi v podstatě neexistují a to vše se děje v době tajných příprav výroby jaderných zbraní, což je proti zdravému rozumu a děje se to i přes mezinárodní protesty.
<P>
Íránský režim, zaslepený krátkozrakým národním a extrémistickým náboženským fanatismem, následuje cestu, která vede ke konfrontaci a dalšímu utrpení především vlastních lidí. Dovolte nám ještě jednou, při příležitosti hlasování o tomto usnesení, vzkázat těm Íráncům, kteří bojují za svobodu a demokracii, že mají naši podporu a dovolte nám ještě jednou vzkázat extremistickým vládcům Íránu, že nám dochází trpělivost v souvislosti s jejich nerozumným a nebezpečným jednáním.
<P>
Na závěr bych chtěl informovat kolegy o dobrých zprávách, které jsem právě dostal z USA, a to že administrativa USA se rozhodla připsat Revoluční gardy na seznam teroristů.
<SPEAKER ID="215" NAME="Paulo Casaca  " AFFILIATION="PSE">
autor. - (PT) Vážený pane předsedající, pane komisaři, dámy a pánové, tento týden jsme se dozvěděli, že laureátkou Nobelovy ceny za literaturu se stala Doris Lessingová, která, jak všichni víme, je íránského původu a která řekla: "Nenávidím íránskou vládu. Je to krutá a zlá vláda." Doris Lessingová též řekla, že důvodem proč se nikdo neodváží kritizovat íránskou vládu, je ropa. Myslím, že se to už nedalo říci výstižněji a lépe.
<P>
Politika usmiřování je smrtelná nejen v zájmu íránských lidí, ale též pro každého, kdo chce mír. Pokračování této politiky a další rozšiřování íránského režimu a fanatických instinktů bude velkou tragédií, které budeme v budoucnu čelit. Jsem přesvědčen, že si všichni musíme uvědomit tuto skutečnost a změnit tuto politiku. Pokud tak neučiníme, budoucnost bude neradostná a rád bych řekl, pane předsedající, že tento Parlament by měl speciálně poděkovat laureátce Nobelovy ceny za její rozumná slova.
<SPEAKER ID="216" NAME="Erik Meijer  " AFFILIATION="GUE/NGL">
autor. - (NL) Vážený pane předsedající, při hodnocení toho, co se v současnosti děje v Íránu a okolo Íránu, je potřeba zvážit čtyři otázky. Za prvé, palčivá situace související s lidskými právy, která vznikla v důsledku režimu nezaloženého na základě demokracie a rovnosti lidí, ale na vlastní interpretaci Boží vůle, která dává právo věznit, mučit a vraždit ostatní.
<P>
Za druhé, snaha režimu získat masovou podporu bez ohledu na svoje postavení násilné menšiny. Uměle se snaží apelovat na národní hrdost. Důvodem hrdosti je vlastnictví jaderné energie a možná i jaderných zbraní, jako v případě Indie, Pákistánu a Izraele, které nepodepsaly Smlouvu o nešíření jaderných zbraní.
<P>
Za třetí, opozice režimu. Umírněná opozice, která chce trochu méně přísný režim, jak tomu bylo za předcházejícího prezidenta, a skutečně demokratická opozice mezi dělníky a studenty v Íránu a též mezi intelektuály, kteří utekli do zahraničí.
<P>
Za čtvrté, Američané hrozí, že použijí stejný model v Íránu, jako v Iráku a v Afganistanu a zemi vojensky obsadí nebo použijí minimálně bombový útok. Takovýto útok zahraniční opozice by byl kontraproduktivní. Posilnil by patriotistické cítění části Íránců, kteří by se semkli a začali podporovat nenáviděný režim a jaderné zbraně, pokud existují.
<P>
Moje skupina není pro vojenskou invazi proti režimu či pro vytvoření přátelských vztahů s tímto režimem z vlastního zájmu. Měli bychom projevit solidaritu s oběťmi a opozicí. Režim nesmí mít v žádném případě dojem, že je možné jednat o omezení práv opozice v exilu v Evropě a nesmí dovolit rozšíření propagandy prohlašováním, že demokratické země podporují tuto destruktivní vládu.
<P>
Rozhodnutí Evropského soudního dvora vyjmout organizaci Mudžahedínů ze seznamu teroristických organizací by se mělo plně dodržovat, tak aby organizace a ostatní opoziční skupiny nečelily žádným právním či finančním překážkám.
<SPEAKER ID="217" NAME="Raül Romeva i Rueda  " AFFILIATION="Verts/ALE">
autor. - (ES) Vážený pane předsedající, jsem přesvědčený, že existují tři prvky, minimálně tři, které opravňují tuto naléhavou potřebu.
<P>
Za prvé, jak už bylo řečeno, zhoršující se situace lidských práv. Za druhé, rekordní údaje o popravách, nejen pokud jde o množství, ale i brutalitu, kterou jsou realizovány. Dnes máme víc poprav než celkem v roce 2007 - 244 a v roce 2006 - 177. Třetím prvkem je pronásledování, na které se soustředí organizace aktivistů za lidská práva, především organizace, které brání práva žen.
<P>
Jsem přesvědčen, že všechny tyto skutečnosti opravňují nejen usnesení, ale též, jak se uvádí v usnesení, vyzývají Valné shromáždění OSN, aby otevřeně hlasovalo pro rezoluci a bezvýhradně odsoudilo porušování základních práv Íránu. Žádáme o to už dlouho. Nerozumím, proč se o tom mlčí, a doufám, že toto usnesení přinejmenším pomůže změnit smýšlení některých lidí.
<SPEAKER ID="218" NAME="Tadeusz Zwiefka  " AFFILIATION="PPE-DE">
autor. - (PL) Vážený pane předsedající, Korán, svatou knihu muslimů, považují někteří významní odborníci za knihu lásky. Ale co se děje v těchto zemích, které samy sebe nazývají islámskými zeměmi? Vládnou jim extrémní radikálové. Jediným odkazem, který z těchto zemí dostáváme, je nenávist k okolnímu světu ze strany muslimů a jejich spoluobčanů. To, co se v současnosti děje v Íránu, je naprosto nepřípustné. Už jsme na půdě tohoto Parlamentu mnohokrát hovořili o potřebě přijmout radikální opatření s cílem předcházet různým typům porušování lidských práv v Íránu.
<P>
Obzvlášť děsivý je způsob vykonávání trestu smrti. Vykonávání trestu smrti ukamenováním je necivilizované, nehumánní a naprosto nepřípustné v jakékoli demokracii. Vykonávání trestu smrti na nezletilých, které je zakázáno v celém demokratickém a civilizovaném světě, se v Íránu nadále uplatňuje, i přes sliby íránské vlády a parlamentu.
<P>
Další nenávistné činy se uplatňují vůči opozici - proti velmi malé vnitřní opozici jednotlivých občanů, i proti velké a organizované opozici v rámci země i za hranicemi. Věznění novinářů, nedostatek svobody projevu, zákaz tisku nebo projevu pod hrozbou uvěznění nebo dokonce smrti - toto je situace, kterou v žádném případě nemůžeme akceptovat. V současnosti se zdá, že je pozdě na jakékoli výzvy. Měli bychom popřemýšlet o konkrétnějších omezeních, která by íránskou vládu přiměla změnit chování.
<SPEAKER ID="219" NAME="Benita Ferrero-Waldner">
členka Komise. - Vážený pane předsedající, především my v Komisi vítáme tento nový společný návrh usnesení Evropského parlamentu.
<P>
Mohu říci, že jsme opakovaně vyjadřovali naše velké znepokojení v souvislosti se situací porušování lidských práv v Íránu - já sama jsem nedávno silně zdůraznila všechny tyto skutečnosti na Valném shromáždění OSN, kde jsem se sešla s íránským ministrem zahraničních věcí.
<P>
Musím říci, že dodržování základních lidských práv v Íránu se v posledních letech velmi zhoršilo a z toho důvodu též podpoříme rezoluci Valného shromáždění OSN o lidských právech v Íránu, tak jak to činíme každý rok, a Kanada se pravděpodobně též přidá.
<P>
Pokračuje se ve výrazném omezování svobody projevu, pokojného shromažďování a politického nesouhlasu. Existuje několik případů mučení a poprav nezletilých obyvatel za údajné zločiny. Jak řekl pan Romeva i Rueda, zvýšil se počet veřejných poprav včetně v jednom případě popravy ukamenováním, přesto, že íránská strana nás ubezpečila, že ukamenování bylo v existujících nařízeních zakázáno. Připomněla jsem tento příklad velmi konkrétně na setkání s íránským ministrem zahraničních věcí. Írán tento rok provedl minimálně 250 poprav - což je druhý největší počet poprav na světě.
<P>
Také jsme si, samozřejmě, všimli, že pokračuje diskriminace menšin, zvyšuje se počet sexuálních obtěžování a zavírají se nezávislé nevládní organizace. Vzrostlo i zdokumentované zastrašování a pronásledování ochránců lidských práv ve všech částech íránské společnosti a také utlačování intelektuálů, učitelů, studentů, ženských aktivistek a odborů. Nedávno byl velmi známý obhájce lidských práv v Íránu pan Emaddedin Baghi opět uvězněn za propagandu proti vládě. Od července je uvězněn pan Mansour Osanlou, předseda iránských odborů šoférů autobusů a představitel nezávislého odborového hnutí v Iránu. Pan Osanlou nutně potřebuje lékařskou péči, kterou se máme důvod domnívat, že nedostává.
<P>
O tomto vývoji nemlčíme. Přijali jsme několikeré kroky a opakovaně vydáváme veřejná prohlášení odsuzující přetrvávající porušování lidských práv a základních svobod v Íránu i neustálou neschopnost země dodržovat mezinárodní normy řízení soudů. Opět vyzývám íránskou vládu, aby plně respektovala všechna lidská práva a základní svobody spolu s povinnostmi Íránu podle mezinárodního práva a dohod, které země ratifikovala.
<P>
Též bych ráda zopakovala naše znepokojení souvisící s odmítnutím Íránu opět začít dvoustranný dialog s Evropskou unií o lidských právech, který byl pozastaven v roce 2004. Z naší strany jsme připraveni, poněvadž věříme v důležitost tohoto dialogu a schůzky.
<P>
Na závěr bych chtěla říci, že Komise jednoznačně plně souhlasí s Parlamentem, pokud jde o vývoj nukleární otázky či jiné otázky, o níž má Evropská unie zájem. Máme tento dvoukolejný přístup, na kterém v současnosti Javier Solana a jeho nový protějšek pracují, a my zároveň pracujeme v Bezpečnostní radě OSN na možném zesílení sankcí. V této chvíli nelze dosáhnout pokroku ve vztahu k Íránu bez toho, aby se výrazně nezlepšila situace související s lidskými právy.
<SPEAKER ID="220" NAME="Předsedající">
Rozprava je ukončena.
<P>
Hlasování se bude konat za chvíli, v hlasovacím čase.
