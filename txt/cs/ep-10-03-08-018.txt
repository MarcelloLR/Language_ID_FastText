<CHAPTER ID="018">
Jednotná oblast pro platby v eurech (SEPA) (rozprava) 
<SPEAKER ID="172" NAME="Předsedající">
Dalším bodem programu je rozprava o otázce k ústnímu zodpovězení o jednotné oblasti pro platby v eurech (SEPA), kterou Komisi předložila Sharon Bowlesová.
<SPEAKER ID="173" NAME="Sharon Bowles">
autorka. - Pane předsedající, můj předchůdce dal jako předseda Hospodářského a měnového výboru této sněmovně podnět k usnesení o SEPA dne 12. března 2009. Mnoho se toho nezměnilo, a nyní, v březnu 2010, přicházím já se svým návrhem. Mohu jen vyjádřit naději, že pokroku dosáhneme před březnovými idami v roce 2011.
<P>
V září 2009 vynaložila Komise úsilí na sestavení podrobného plánu procesu SEPA. Souhlasíme s úkoly, které je zapotřebí řešit v šesti prioritních oblastech, velká většina respondentů při vlastních konzultacích Komise však také uváděla, že, s cílem povzbudit ty, kdo s jednotnou oblastí pro platby v eurech váhají, je nezbytné stanovit pevné konečné datum procesu. To jsou slova Komise. Jasněji to již nelze vyjádřit, a my navrhujeme, aby bylo závazné datum stanoveno již na 31. prosince 2012.
<P>
V době, v níž žijeme, počet přeshraničních nákupů a smluv stoupá. Pro tyto přeshraniční platby existují jednotné normy, a tudíž se otázky spojené s bezhotovostními převody a přeshraničním přímým inkasem stávají důležitým faktorem pro fungování a růst jednotného trhu. Pro spotřebitele je to mnohem jednodušší než dříve, neboť nemusí prověřovat, zda v jednotlivých zemích neexistují jiné mechanismy, a nevystavují se riziku postihů.
<P>
Spotřebitelé jsou tedy tomuto projektu nakloněni, ale přesto musí mít jistotu, a situace, kdy neexistují dostatečné záruky pro nakládání s prostředky a prověřování autorizace k přímému inkasu, je znepokojující. Náklady na platební mechanismy tvoří jednu třetinu provozních nákladů bank, pro banky by tedy bylo zavedení SEPA velmi významné, nelze však nechat iniciativu jen na nich. Evropská rada pro platby musí připustit, že spotřebitele znepokojují podvody, neprůhledné manipulace a to, kdo na ně dává pozor. Mnozí lidé, kteří mají spoustu práce, si možná nevšimnou nové transakce, zejména pokud je částka obvyklá. Je proto důležité, aby spotřebitelům byla poskytnuta možnost se v případě zřízení přímého inkasa těšit mimořádným zárukám. Nemá smysl říkat, že všechny podvody zachytí banka. Podvody s bankovními šeky banky nezachytily. Například ve Francii došlo k problémům s podvody spojenými se schvalováním indosovaných šeků pro vztah mezi zákazníkem a mimobankovní třetí stranou. To se stalo čtyři roky poté, co Úřad pro finanční služby Spojeného království odstranil tuto mezeru v právní úpravě. Řešit tyto problémy pomocí doplňků nebo přidáváním nabídek nebo služeb, které však všechny neochrání, není uspokojivé. Na to podvodníci spoléhají. Není uspokojivé hledat řešení, které se bude v jednotlivých zemích lišit.. Na to spoléhají podvodníci v přeshraničním měřítku.
<P>
Spoléháme tedy na vás, pane komisaři, na to, že budete neústupný a že tyto problémy vyřešíte a předložíte nám řešení pro přímá inkasa v rámci SEPA nejpozději do 30. září 2010.
<P>
V tomto roce by se mělo výrazně zvýšit používání SEPA veřejnou správou, nastal tudíž správný okamžik k tomu, abychom se posunuli vpřed, a zejména v tom, že požádáme ty členské státy, které plánovaná opatření neprovedly, aby se do odvětvových šetření zapojily. Žádáme rovněž ty členské státy - nebo možná se jedná pouze o jeden stát - které nevyřešily tento problém, kdy ještě trvá právní platnost stávajících souhlasů k přímému inkasu, aby v tom pokročily a tento problém skutečně vyřešily. Dalším hlavním kamenem úrazu na naší cestě je pravděpodobně vícestranný mezibankovní poplatek při transakcích platebními kartami, a to je opět záležitost, která vyžaduje řešení, jež bude zároveň v souladu s politikou hospodářské soutěže.
<P>
Tyto otázky jsou důležité, pane komisaři, a my tvrdíme, že se naplnila chvíle, kdy musíme být rozhodní a stanovit konečné datum, k němuž bude ukončena platnost původních nástrojů platebního styku, a následně budeme moci úspěšně přejít na nové nástroje SEPA a o této záležitosti - která je velice důležitá pro jednotný trh - přestat jen hovořit.
<SPEAKER ID="174" NAME="Michel Barnier" LANGUAGE="FR">
Pane předsedající, dámy a pánové, jsem potěšen, že vás opět vidím, a rád bych začal vyjádřením svého souhlasu s paní Bowlesovou a s tím, co právě řekla, konkrétně že spotřebitelé potřebují jistotu. Odráží to ambici, kterou jsem v této sněmovně zmínil během svého slyšení, totiž, aby spotřebitelé měli možnost znovu získat svůj domácí trh prostřednictvím určitých projektů. Jeden z těchto projektů je jednotná oblast pro platby v eurech (SEPA). Jedná se o komplikovaný projekt, ale jeho cíl - kterým je prosazovat jednoduché finanční převody v Evropě - nás k těmto krokům opravňuje.
<P>
Paní Bowlesová, dámy a pánové, rád bych poděkoval Parlamentu za jeho podporu projektu SEPA a dal konkrétní odpovědi na pět bodů, které paní Bowlesová zmínila a jež vystihují problémy, které budeme muset vyřešit. Zmínil jsem se ve svém projevu i o předběžné práci, která byla odvedena, a o nesmírně pozitivních a velice zajímavých zprávách k otázkám souvisejícím se SEPA.
<P>
Je pravda, paní Bowlesová, že lhůta by mohla dát projektu SEPA určitý impuls, který tolik potřebuje. O to, myslím, běží. Stanovení konečného termínu by skutečně mělo několik pozitivních efektů. Přispělo by k jednoznačnosti právního postoje, umožnilo by plánování nezbytných investic a ukončilo by koexistenci dvou platebních systémů - vnitrostátních a evropských - které přináší zbytečné výdaje.
<P>
Lhůta předpokládá, že budeme mít právní předpis. Mí podřízení v současné době analyzují různé možnosti řešení a tyto analýzy by měly být dokončeny na jaře příštího roku. Na jejich základě rozhodneme o nejefektivnější metodě. Můžu však potvrdit, že to bude na základě právního předpisu.
<P>
Promlouvám k vám nyní, na začátku března, což je skutečně příliš brzy na to, abych vám toto konečné datum sdělil. Váš návrh na rok 2012 jsem vzal na vědomí, paní Bowlesová, a budu jej mít na paměti. V každém případě musí být stanoveno přechodné období, které provozovatelům umožní se přizpůsobit, například 12 měsíců pro převody a nejméně 24 měsíců pro výběry. Další výhodou legislativní iniciativy by mohlo být to, že budeme řešit některé výzvy, které byly představeny v našem usnesení a v Radě ve složení pro hospodářské a měnové záležitosti.
<P>
Můj druhý bod, paní Bowlesová, je to, že je třeba objasnit vícestranné mezibankovní poplatky. Jedná se o důležitou otázku pro oblast financování, tudíž i pro rozvoj služeb platebních karet a výběrů v SEPA. Na konci roku 2009 zveřejnila Komise diskusní dokument, který obsahoval nové údaje, ale také názory různých typů uživatelů na toto téma. O některých výsledcích této veřejné konzultace nyní pohovořím. Pochopitelně musí být v této záležitostí posuzovaná její slučitelnost s politikou hospodářské soutěže, za kterou je odpovědný můj kolega pan Almunia.
<P>
Rád bych nicméně učinil několik poznámek. Existuje krátkodobé, přechodné období pro výběry do konce roku 2012, které umožňuje vícestranné mezibankovní poplatky až do výše 8,8 % pro přeshraniční platby. Konstatuji však, že více než 70 % výběrů v Evropě je v současné době provedeno bez vícestranného mezibankovního poplatku za transakci. Vícestranný mezibankovní poplatek se tedy nezdá být jedinou, či dokonce tou nejúčinnější cestou v mechanismu pro financování.
<P>
U platebních karet, jak víte, přijala Komise rozhodnutí proti přeshraničnímu vícestrannému mezibankovnímu poplatku týkajícímu se karet MasterCard. Totéž jsme udělali pro karty Visa. Proti postupu ohledně karet MasterCard bylo zahájeno odvolací řízení před Soudním dvorem. V jeho rámci, zejména pokud jde o úroveň a typ těchto poplatků, již Evropská komise vysvětlila svá pravidla. Konečný rozsudek Soudního dvora by měl přispět k tomu, že tato záležitost získá pevnější právní základ.
<P>
Zatřetí, jak jsem měl na slyšení příležitost rovněž zmínit, jsem pro zavedení evropské iniciativy pro oblast platebních karet. V soukromém sektoru vzniká řada iniciativ, například projekt Monnet, PayFair či Evropská aliance platebních systémů. Paní Bowlesová, dámy a pánové, brzy se setkám s hlavními aktéry na tomto trhu s cílem společně posoudit jejich ochotu pohnout se kupředu, možná i koordinovat jejich iniciativy a vymezit rámec pro činnost. Komise zároveň provede analýzu argumentů, které předložily systémy platebních karet s cílem zdůvodnit své systémy financování, a zaměří se při tom na hledisko předpisů pro ochranu hospodářské soutěže..
<P>
Čtvrtý bod souvisí s budoucí řádnou správou věcí veřejných. Jak víte, systémy SEPA nutně neznamenají celoevropskou správu. Právě proto došlo ke společné iniciativě s Evropskou centrální bankou s cílem vytvořit radu SEPA, v níž bude působit omezený počet představitelů na vysoké úrovni, kteří působí v sektoru plateb, a uživatelů. Cílem není rozhodování, ale usnadnění dialogu, které zajistí, aby byl projekt SEPA řádně prováděn. První setkání se uskuteční na jaře.
<P>
Paní Bowlesová, dámy a pánové, osobně budu o práci rady SEPA Parlament pravidelně informovat, konkrétně v rámci svých vystoupení před Hospodářským a měnovým výborem.
<P>
Můj poslední bod se dotýká ohledu na zájmy uživatelů, tématu, které jste, paní Bowlesová, zmínila. Je to politováníhodné, ale zdá se, že odvětví bankovních plateb se často zdráhá uznat zájmy uživatelů. Ve způsobu, jímž funguje Evropská rada pro platby, je možné dosáhnout zlepšení, což by povzbudilo transparentnost a uznání zájmů uživatelů. Rada SEPA se stane dobrou platformou, která umožní pokrok směrem k těmto zlepšením.
<P>
Uvažuji také o tom, že přímo zasáhnu do konkrétních záležitostí, zejména co se týče zlepšování stávající situace systému výběrů. Komise a Evropská centrální banka zašlou v blízké době Evropské radě pro platby písemnou žádost zaměřenou na to, aby rada v reakci na zájem spotřebitelů začlenila některé úpravy. Nemohu vyloučit, že Komise přijme opatření, narazí-li na překážky, které tomu budou bránit, čímž zajistí, že obavy spotřebitelů budou brány v potaz.
<P>
Pane předsedající, paní Bowlesová, dámy a pánové, pochopíte jistě, jak jsem o tom mluvil v lednu, že si přeji jednat a provést práci, jež bude k zavedení SEPA nutná. Budu pochopitelně spoléhat na podporu této sněmovny a vaše odhodlání dosáhnout těchto zlepšení.
<SPEAKER ID="175" NAME="Jean-Paul Gauzès">
jménem skupiny PPE. - (FR) Pane předsedající, pane komisaři, nepochybuji o vašem odhodlání, a v bodech, o kterých jste právě hovořil, jste již zodpověděl většinu otázek, na které jsme se chystali zeptat a které jsou v tomto usnesení vyjádřeny.
<P>
Připomenu vám tedy, že obtížnost tohoto tématu vyplývá ze skutečnosti, že jednotná oblast pro platby v eurech je iniciativou platebních institucí, konkrétně bank. Dále bych chtěl říci, že úkolem směrnice o platebních službách, pro niž mám tu čest být zpravodajem, bylo zejména, abychom mohli najít a určit právní nástroje s cílem zavést tento evropský systém plateb. Dalším cílem směrnice bylo zlepšit hospodářskou soutěž v oblasti plateb, a hlava II byla spojena s vytvořením platebních institucí, které měly zastavit monopol bank.
<P>
Tento komplikovaný začátek zcela jistě částečně vysvětluje zpoždění, ke kterému došlo, ale samozřejmě také platí vaše slova, že provozovatelé bankovních služeb - to znamená banky - zmínily určitou nadbytečnost zavedení tohoto mechanismu. Vysvětlení je nasnadě: náklady. Jsem si jist, že o tom už víte, chci to tu však jen připomenout: například ve Francii jsou náklady na zavedení SEPA vyšší než na zavedení eura.
<P>
Hovořilo se také o otázce mezibankovních poplatků, s nimiž se skutečně musíme vypořádat. Jsou zde dvě věci. Tou první, jak jste zmínil, je otázka souladu s pravidly hospodářské soutěže, ale druhou otázkou, na niž nesmíme zapomenout, je to, že platební služba je pro platební instituce komerční aktivitou, která tedy musí být spravedlivě zaplacena. Možnost zavést mezibankovní marže jednostranně, podle vlastního uvážení a bez konzultací, v případě, že se odůvodněně jeví jako nepřiměřené, byla zavržena.
<P>
Pane komisaři, spoléháme na vás, že zajistíte, aby pokrok, jehož se nám podařilo s vytvořením jednotného systému plateb dosáhnout, mohl mít výsledek, který bude spočívat v urychleném zavedení evropských nástrojů pro bezhotovostní převody a přímá inkasa.
<SPEAKER ID="176" NAME="Udo Bullmann" LANGUAGE="DE">
Pane předsedající, pane komisaři, jednotná oblast pro platby v eurech je důležitý, neřku-li ústřední nástroj evropského jednotného trhu. To, že jsme se pohnuli z místa, je zásluhou pana Gauzèse. Moje skupina za tím stojí a po čase bych si přál být svědkem toho, že tento systém funguje. Já osobně také cítím, že potřebujeme stanovit lhůt pro přechod na nový systém, ale dnes se podle mne nejedná ani o rozhodnutí, zda to bude trvat tři, čtyři nebo pět měsíců, důležitá je spíše skutečnost, abychom pak měli opravdu fungující systém.
<P>
To, zda bude skutečně fungovat, záleží na dvou podmínkách. Zaprvé je to apel na provozovatele, že systém musí být vstřícný vůči konečným uživatelům. V současné době si nemůžeme dovolit dát prostor fámám, skrytému odporu nebo čemukoli, co by vyvolávalo touhy po starém systému. Proto musí nový systém fungovat dobře, a to i co se týče těch, kteří jej nakonec budou muset použít.
<P>
Zadruhé musí samozřejmě fungovat tak, aby přinášel prospěch hospodářství. Zde bych rád zmínil jednu záležitost, která stále zůstává sporná, konkrétně jak přímá inkasa vypočítávat. Zde hospodářství podle všeho nemůže navrhnout rozumný model. Stále existují překážky a sporné body, a jestliže hospodářství není schopno předložit jednotný model, který by v rámci Evropské unie fungoval, potom musí konkrétní návrh předložit Komise - v přiměřené lhůtě, řekněme do konce tohoto roku, jak je uvedeno v tomto návrhu usnesení. Nemělo by to být tak, že začneme hospodářstvím a budeme po něm žádat přechodnou lhůtu, a sami nebudeme vyvíjet žádné užitečné podněty k překonání odporu, který poskytovatelé platebních služeb podle všeho nemohou překonat bez pomoci. Zde potřebujeme iniciativu na úrovni Společenství, aby celá věc mohla fungovat. To je náš celkový přístup k této diskusi.
<SPEAKER ID="177" NAME="Martin Ehrenhauser">
jménem NI nezařazených poslanců. - (DE) Pane předsedající, je dobře, že máme společnou věc, kterou je euro. Malé země, jako například Rakousko, odkud pocházím, by jinak byly v souvislosti s finanční krizí v roce 2007 pod obrovským tlakem.
<P>
Avšak jako každá mince, i euro má svůj rub, a zde hovořím o nedostatečné soudržnosti a naprosté nezodpovědnosti, a samozřejmě tu vyvstává i několik otázek pro Komisi. Zaprvé, kdo je v systému eura zodpovědný za nedostatečnou kontrolu? Zadruhé, kdo je zodpovědný za to, že zfalšované rozpočtové údaje z Řecka nebyly rozpoznány dříve? Zatřetí, není to tak, že my sice hovoříme o Řecku, ale skutečný problém je dnes ve Španělsku? Začtvrté, jak může Evropská komise zaručit, že Španělsko nepředloží zfalšovaná rozpočtová čísla, a co v tomto ohledu koná?
<P>
Požaduji jasnost a transparentnost, a především, aby tito lidé, kteří nesou zodpovědnost, byli konečně povoláni k zodpovědnosti. Teprve tehdy, až tito lidé skutečně přijmou odpovědnost za provádění pravidel, můžeme zaručit, že nakonec budou tato pravidla důsledně dodržována.
<SPEAKER ID="178" NAME="Markus Ferber" AFFILIATION="PPE">
(DE) Pane předsedající, pane komisaři, kolegyně a kolegové, chtěl bych začít potvrzením skutečnosti, že společnou měnu by měly provázet společné postupy. Je pravda, že musíme zvažovat, jak by tyto společné postupy, které se ještě všude v jednotné oblasti pro platby v eurech nezavedly, mohly být také vymáhány trochu lépe.
<P>
Na druhou stranu bych chtěl zcela jasně uvést, že musíme na několika místech přizpůsobit směrnici. Já sám pocházím ze země, kde je postup přímého inkasa velmi rozšířený, neboť se jím usnadní zpracování některých pravidelných plateb.
<P>
Postup, který je v současné době ve směrnici plánovaný, je velmi byrokratický, velmi komplikovaný, a proto bych byl velmi rád, pane komisaři, kdyby se stanovením konečného data - které všichni chceme - znovu řešila tato oblast. Na jedné straně by neměly vznikat příležitosti k podvodu - tento problém v přeshraniční oblasti existuje - na druhé straně by však mělo být možné provádět i inkaso místních poplatků a také by všechny zainteresované společnosti měly být nadále schopny využívat těchto jednoduchých postupů pro výběr předplatného časopisů, pojistného, faktur za mobilní telefony atd.
<P>
To je můj požadavek na vás, a proto také máme na toto téma odpovídající pasáž v návrhu usnesení, abychom tak mohli přispívat k zajištění toho, že využívání postupů, které byly v členských státech úspěšné, bude právně zaručeno i po konečném zavedení jednotné oblasti pro platby v eurech.
<SPEAKER ID="179" NAME="Othmar Karas" AFFILIATION="PPE">
(DE) Pane předsedající, dámy a pánové, pravděpodobně se všichni shodneme na tom, že souhlasíme s odpověďmi, které na tuto otázku poskytl pan komisař, a jsme za ně také vděčni. Jsou v souladu s cíli Evropského parlamentu.
<P>
Zadruhé bych rád řekl, že metoda samoregulace v oblasti bankovnictví, pro kterou jsme se v souvislosti se SEPA rozhodli, je metoda, ve které pracují tyto orgány úspěšně, a ve velmi krátké době se připojilo k oblasti SEPA několik stovek bank. SEPA je součástí jednotného trhu, je větší než eurooblast, ale není to oblast úplná. Velice se přimlouvám za to, aby bylo stanoveno pevné, právně závazné datum, protože si myslím, že tímto způsobem zvýšíme tlak na to, abychom se postarali o zbývající nevyřešené otázky a právní předpisy usilující o důsledné uplatňování. Všem účastníkům tím znovu dáme možnost předložit k projednání záležitostí, které ještě zbývá udělat. Společné datum je nezbytné pro to, aby byla oblast SEPA zavedena co nejdříve a co nejúčinněji a abychom zajistili její maximální vhodnost z hlediska jednotného trhu.
<SPEAKER ID="180" NAME="David Casa" AFFILIATION="PPE">
Pane předsedající, SEPA je chvályhodnou iniciativou, která nepochybně bude mít velký přínos v posílení účinnosti přeshraničních plateb a v tom, že dokáže přeměnit rozdrobené vnitrostátní trhy pro platby eurem na jednotný domácí trh prostřednictvím toho, že zákazníci budou moci provádět bezhotovostní platby v eurech komukoli, kdo je usazen kdekoli v této oblasti, za pomoci jednotných bankovních účtů a jednotné sady platebních nástrojů.
<P>
Další hlavní výhoda bude vyplývat ze snížení celkových nákladů pro evropské hospodářství tím, že kapitál bude přemisťován po celém regionu, což je dnes odhadováno na dvě nebo tři procenta celkového hrubého domácího produktu. Musíme však zůstat soustředění na konečný cíl SEPA, jímž bylo vytvořit vskutku domácí prostředí pro platby v celé Evropě, a je pochopitelné, že dosažení těchto ambiciózních cílů není nikterak snadné, zejména uvážíme-li nešťastnou nutnost nalézání kompromisů mezi často protichůdnými zájmy celoevropské bankovní soustavy.
<P>
Hospodářská krize proces zavedení norem SEPA jen zpomalila; jedná se o nákladný proces a v nedávné době měly tyto banky pochopitelně jiné, mnohem naléhavější priority. Bylo by zapotřebí provést analýzu současné situace, a myslím si, že co nejdříve musí být rovněž přijat realistický časový plán.
<P>
Jak právě řekl můj kolega Karas, nyní je zásadní stanovit právně závaznou lhůtu pro přechod na používání nástrojů SEPA. Je nepřijatelné, že ještě žádné konkrétní datum neexistuje. Koncepce, kdy by mělo být možné používat domácí normy souběžně se systémem SEPA, je neúčinná a kontraproduktivní.
<P>
Vyzývám proto vás, pane komisaři, i samotnou Komisi, abyste vnesli do tohoto již křehkého odvětví jistotu a zajistili, aby bylo konečně stanoveno právně závazné konečné datum pro přechod na nástroje SEPA.
<SPEAKER ID="181" NAME="Elena Băsescu" AFFILIATION="PPE">
(RO) Ráda bych vás informovala, že má země, Rumunsko, učinila ve věci provedení přechodu na systém SEPA několik důležitých kroků. V říjnu 2009 byla směrnice 64/2007/ES o platebních službách na vnitřním trhu ve vnitrostátních provedena do právních předpisů Rumunska. V roce 2007 Bankovní asociace Rumunska, člen Evropské rady pro platby, přijala roli podpůrné organizace pro připojování k systémům SEPA. Přechod na systém bezhotovostních převodů v rámci SEPA bude ve skutečnosti dokončen k datu, kdy bude přijato euro, a do té doby jen pět bank plánuje v příštích třech letech spustit přímé inkaso v SEPA.
<P>
Veřejná správa hraje v procesu přechodu na SEPA klíčovou úlohu. Orgány veřejné správy spolu se službami obecného zájmu, provozovateli telekomunikačních služeb a pojišťovacími společnostmi mohou představovat nezbytné množství subjektů, které urychlí proces přechodu na SEPA. Rumunský ministr pro veřejné finance vyhlásil, že Rumunsko se připojí k systémům SEPA, jakmile bude přijato euro.
<P>
Děkuji.
<SPEAKER ID="182" NAME="Michel Barnier" LANGUAGE="FR">
Pane předsedající, rád bych poděkoval všem, kteří přispěli do této rozpravy. Během úvodního projevu paní Bowlesové mě oslovilo zejména to, že celý Parlament projevil zavedení jednotné oblasti pro platby v eurech (SEPA) jednoznačnou podporu, jak již to též hojně demonstroval v minulosti. Odpovídá tomu i návrh usnesení. Je to projekt, který je dva roky starý, a myslím si, že nyní je potřeba jej spustit. Ještě jednou opakuji, že mne velice oslovila jednota, která byla před okamžikem znovu vyjádřena ve věci stanovení závazné lhůty.
<P>
Potvrzuji tedy, že se budu přijetí takové lhůty snažit dosáhnout. Dejte mi prosím pár týdnů času - myslím si, že to bude dobře vynaložený čas -, abych se setkal se všemi klíčovými aktéry v bankovním sektoru. Uskutečním tyto stručné konzultace - na toto a další témata související s řádným uplatňováním SEPA - a pak přijmu neprodleně rozhodnutí, jak o to požádala paní Bowlesová.
<P>
SEPA bude úspěšná, jen pokud bude plně vyhovovat očekáváním spotřebitelů a lidem, kteří ji budou využívat. Mám na mysli jak podniky, zejména malé podniky, tak spotřebitele a příslušné útvary státních správ. Komise si přeje - a tím směrem se vydá - aby byly při zavádění SEPA vzaty v potaz zájmy uživatelů. Paní Băsescuové bych rád řekl, že budu věnovat pozornost i úsilí nových členských států - a vím, že takové úsilí existuje ve vaší zemi, ale také jinde - tak, aby byly do projektu SEPA plně zahrnuty, neboť je to v zájmu všech.
<P>
A závěrem, pokud jde o platební karty, které jsem zmínil ve svém slyšení, zdá se, že je nutné vnést do této oblasti větší jasno. Znovu opakuji, že potřebuji několik týdnů, či nanejvýš měsíců, během kterých musí dojít k setkáním, jejichž cílem bude vyjasnit záměry klíčových aktérů a určit míru, do níž jsou připraveni koordinovat nebo kombinovat své úsilí ohledně finančního modelu pro případný celoevropský systém platebních karet. Co se týče rámce hospodářské soutěže, ve kterém se vždy pohybujeme, to je otázka, kterou budu muset položit klíčovým aktérům v bankovních soustavách.
<P>
Rád bych vám, pane předsedající, dámy a pánové, poděkoval za konstruktivní a úžasnou podporu, kterou jste znovu projektu SEPA vyjádřili. Odpovídá závazku Evropské komise.
<SPEAKER ID="183" NAME="Předsedající">
Rozprava je ukončena.
<P>
Hlasování se uskuteční ve středu 10. března 2010 ve 12:00.
