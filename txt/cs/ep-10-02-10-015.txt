<CHAPTER ID="015">
Situace na Ukrajině (rozprava)
<SPEAKER ID="569" NAME="Předsedající">
Dalším bodem je prohlášení vysoké představitelky Unie pro zahraniční věci a bezpečnostní politiku a místopředsedkyně Komise k situaci na Ukrajině.
<SPEAKER ID="570" NAME="Štefan Füle">
člen Komise. - Pane předsedající, vysoká představitelka a místopředsedkyně Komise, Cathy Ashtonová, mě požádala, abych přednesl následující poznámky.
<P>
Dovolte mi poděkovat za toto velmi příhodné pozvání, jehož cílem je zabývat se situací na Ukrajině, která je klíčovým partnerem Evropské unie.
<P>
Jak jste si jistě vědomi, v neděli se na Ukrajině uskutečnilo druhé kolo prezidentských voleb. Byla to významná událost nejen pro tuto zemi samotnou, ale pro celý širší region jako celek. Je to důležité, protože demokratická Ukrajina bude pro své sousedy představovat významný příklad.
<P>
Vítáme pozitivní posouzení mezinárodní mise pro sledování průběhu voleb, kterou vedl Úřad pro demokratické instituce a lidská práva Organizace pro bezpečnost a spolupráci v Evropě (OBSE/ODIHR); v tomto posouzení se uvádí, že volby probíhaly v souladu s mezinárodními standardy a že od roku 2004 došlo na Ukrajině k dalšímu zlepšení již tak řádného pořádání voleb.
<P>
Prohlášení, které v pondělí vydala vysoká představitelka, vyjadřuje tento názor. Prohlášení rovněž obsahuje blahopřání ukrajinským občanům k jejich neochabujícímu závazku rozvíjet demokratický proces. Vysoká účast v obou volebních dnech byla obzvláště povzbudivá.
<P>
Je jasné, že demokracie je na Ukrajině trvale upevňována. Obyvatelé této země se účastní voleb, svoji volbu činí svobodně a očekávají, že budou vyslyšeni. To je významný pokrok. Ještě důležitější je, že to ukazuje oddanost Ukrajiny evropským hodnotám.
<P>
Volby mají vítěze a poražené. Rozhodují voliči. V tuto chvíli, kdy se zde ve Štrasburku setkáváme, ještě nejsou oficiální výsledky voleb potvrzeny ústřední volební komisí.
<P>
Předběžné výsledky voleb ukazují velmi malý rozdíl mezi oběma kandidáty. Již jsme slyšeli o možnosti, že budou proti výsledkům vzneseny námitky před soudy. Některé případy již byly před místními soudy zahájeny.
<P>
Je logické a oprávněné, aby byly jakékoli možné problémy vyšetřeny. Zároveň je nanejvýše důležité, aby volební proces jako celek pokračoval hladkým způsobem a ukázal jak pružnost, tak demokratickou vyspělost Ukrajiny a vlastní společný závazek kandidátů přispívat k rozvoji země.
<P>
Každé volby jsou projevem vůle lidu. Je to rovněž příležitost pro nový začátek. Nyní je pro Ukrajinu zásadní, aby pokročila vpřed. Úspěch volebního procesu na Ukrajině - vzhledem k zeměpisné a strategické významnosti Ukrajiny - je důležitý pro EU a pro Evropu jako celek.
<P>
V minulosti jsme byli svědky politické nestability charakterizované soutěží mezi prezidentem a předsedou vlády, kterou rozjitřovala nedostatečná jasnost ústavy. Ukrajina důsledně pořádá řádné volby a má energickou občanskou společnost a svobodné sdělovací prostředky. Celkový reformní proces se však bohužel - což je pro Ukrajinu zásadní - výrazně zpomalil. Za poslední roky toho mělo být uděláno mnohem více.
<P>
Předvolební politika se rovněž vydala cestou uplatňování dohody o podpoře uzavřené s Mezinárodním měnovým fondem, avšak Ukrajina při plnění požadovaných podmínek selhala. Přispěly k tomu také slabé stránky ústavního rámce Ukrajiny.
<P>
Jsem přesvědčen, že mluvím za vás za všechny, když říkám, že od nového vedení na Ukrajině očekáváme, že dá nový impuls reformnímu úsilí. Ukrajina se musí především vrátit k plnění programu MMF, a to bezodkladně, aby se vypořádala s dopady celosvětové finanční krize a zajistila budoucí hospodářskou stabilitu. To je rovněž předpokladem pro poskytování případné makrofinanční pomoci ze strany EU.
<P>
V nadcházejících týdnech a měsících uvidíme vytváření nové administrativy v Kyjevě. Vzkaz EU adresovaný vedení Ukrajiny je důsledný a srozumitelný: nyní nastal čas jednat. Očekáváme, že budou učiněny konkrétní kroky vpřed. Provedení reformy je zásadní pro dlouhodobou prosperitu a bezpečnost Ukrajiny. Je to ve vlastním zájmu Ukrajiny - nejen pro potěšení mezinárodního společenství. Tento vzkaz byl předán již na summitu EU-Ukrajina, který se konal dne 4. prosince 2009.
<P>
K činnosti musí dojít na mnoha úrovních. Ukrajina musí naléhavě jednat v oblasti hospodářství, aby se vypořádala s korupcí a zlepšila podnikání a investiční prostředí. Patří sem úsilí na posílení nezávislosti soudnictví, otevření ekonomiky a zajištění spravedlivé a transparentní hospodářské soutěže - např. přijetím zákona o zadávání veřejných zakázek v souladu s mezinárodními normami a acquis Evropské unie.
<P>
Zároveň je třeba přistoupit k zásadním odvětvovým reformám v oblastech, jako je energetika - zejména odvětví zemního plynu -, doprava a životní prostředí, a provést je. Také jsme důsledně Ukrajinu povzbuzovali, aby se vrátila k ústavní reformě, stabilizovala oblast politického života a zavedla do ní fungující základní pravidla. Ústava musí obstát dlouhodobě a její reforma by neměla být spojena s krátkodobými politickými úvahami. Záleží na Ukrajině, aby si zvolila model, jaký chce přijmout. Daný model by však měl zajistit, že bude zaveden účinný systém kontroly a rovnováhy, který zabrání politickému ochrnutí, jež Ukrajina zažila v minulosti. Při zajišťování, že se tak bude dít způsobem odpovídajícím evropským normám a budou využívány nejlepší dostupné zkušenosti, bude důležitá pomoc a poradenství Benátské komise.
<P>
Kromě těchto hlavních reformních priorit musí Ukrajina pokračovat v rozsáhlém úkolu, jímž je zajištění sbližování právních předpisů se standardy Evropské unie. To je nezbytným předpokladem, aby se Ukrajina mohla těšit všem přínosům nové a ambiciózní dohody o přidružení mezi EU a Ukrajinou, o které právě jednáme - včetně rozsáhlé a komplexní oblasti volného obchodu.
<P>
Naším úkolem je povzbudit Ukrajinu na cestě vpřed a podpořit kyjevské vedení v procesu dalekosáhlých reforem a modernizace. Máme k tomu mnoho nástrojů. V rámci evropské politiky sousedství disponujeme prostředky na podporu vlastního reformního úsilí Ukrajiny. Technická a finanční spolupráce s Ukrajinou, která v tomto regionu již probíhá nebo je naplánována, dosahuje výše 435 milionů EUR, nepočítaje možnou makrofinanční pomoc. Východní partnerství přineslo další nástroje. Názorným příkladem je komplexní program posilování institucí, který předpokládá Východní partnerství, protože se zaměřuje konkrétně na instituce v rámci ukrajinské vlády, jež musí být posíleny, aby mohly přistoupit k reformě.
<P>
Z obecnějšího hlediska jsme při jednání s Ukrajinou o nové ambiciózní dohodě o přidružení mezi EU a Ukrajinou jasně stanovili naše cíle: politické sblížení a hospodářská integrace mezi Evropskou unií a Ukrajinou. Je to velmi významný závazek, který zahrnuje vytvoření rozsáhlé a komplexní oblasti volného obchodu, jehož součástí je dalekosáhlé sbližování právních předpisů s acquis Evropské unie.
<P>
Nabídka, již jsme učinili Ukrajině, však není jednosměrná. Rychlost vzájemného sbližování Ukrajiny a EU bude v budoucnosti záviset na kvalitě a hloubce vlastního reformního úsilí Ukrajiny. Těšíme se na spolupráci s novým ukrajinským vedením při dosahování společných cílů.
<P>
S vysokou představitelkou a mojí kolegyní z Komise jsem dnes byl v kontaktu prostřednictvím našich kabinetů a dovolte mi, aby shrnul tři následující vzkazy: za prvé, oba jsme se shodli, že tyto volby dosvědčily rozhodnost demokracie na Ukrajině; za druhé, jsme oddáni myšlence prohlubovat vztah s Ukrajinou a podporovat ji v provádění jejího reformního programu, a za třetí se těšíme, že zahájíme konstruktivní spolupráci se zvoleným prezidentem, jakmile budou oznámeny oficiální výsledky.
<SPEAKER ID="572" NAME="Elmar Brok" LANGUAGE="DE">
Paní předsedající, pane komisaři, jsme poněkud zklamáni. Jsem jedním z obyvatel stanového městečka z doby oranžové revoluce v Kyjevě a podívám-li se na to, co se za posledních pět let vykonalo, chci prezidentu Juščenkovi říci, že své zemi nepřinesl stabilitu, nevytvořil parlamentu podmínky a zastavil legislativní proces. Je určitě odpovědný za selhání oranžové revoluce. Doufám, že tyto volby přinesou Ukrajině novou stabilitu. Ač jsou volby zjevně vedeny podle mezinárodních standardů, jsem znepokojen tím, že se nejedná o stabilní, sebevědomou demokracii. Novelizuje-li se legislativa tři dny před druhým hlasováním, přímo uprostřed voleb, ať už je to z jakéhokoli důvodu, nesvědčí to o pochopení tohoto procesu. Spíše se na Ukrajinu díváme s velkými obavami. Domnívám se, že se musíme na Ukrajině více angažovat v rozvoji demokracie a právního státu, a spolu s tím se věnovat i souvisejícímu tématu stability, která není popřením, nýbrž důsledkem předchozího.
<P>
Pane Füle, vy máte zvláštní zodpovědnost za politiku sousedství. Politika sousedství ale neznamená jednoduše pokračovat tak, jako doposud. Spíše to znamená používat dostupné nástroje nejen v oboustranných vztazích se zeměmi, jako je Ukrajina a další státy v té oblasti, ale spíše v mnohostranném přístupu k těmto zemím, aby se tyto země k sobě přiblížily a byly stabilnější. Musíme jim dát perspektivy. To neznamená každodenně poukazovat na rozšíření Evropské unie, ale zpřístupnit jim nyní vízové možnosti, uvážit možnost zóny volného obchodu a možná jim i dát naději na stejné postavení, které zaujímá Norsko v evropské ekonomické oblasti. To nikomu neuškodí a ani to nepředstavuje útočné chování vůči někomu a současně to povede k zavedení evropské perspektivy a stability do zemí tohoto typu. Doufám, že nová vláda dokáže, že je hodna účasti v tomto typu programu.
<SPEAKER ID="573" NAME="Kristian Vigenin" LANGUAGE="BG">
Paní předsedající, pane komisaři, jedním z nedostatků toho, že zodpovídáte jak za rozšíření, tak i za politiku sousedství, je skutečnost, že strávíte více času v této sněmovně. Nyní již k věci.
<P>
Musíme konstatovat, že mezinárodní pozorovatelé zhodnotili volby na Ukrajině velmi pozitivně, nehledě na to, že legislativní rámec současných voleb spočíval na nepevných základech. Je možné říci, že změny uskutečněné v poslední minutě neovlivnily přímo výsledek těchto voleb. Je zřejmé, že demokracie na Ukrajině byla tím hlavním vítězem, neboť skutečnost, že současný prezident opět kandidoval a dostal pouze 5 % hlasů, se mi zdá být jasným znamením, že demokracie funguje.
<P>
Jedním z pravidel demokracie je, že přijmete výsledky voleb, jak jsou. Rovněž to, že uznáte vítězství protivníka, pokud je výsledek aktuálních voleb přesvědčivý. To je důvodem, proč zpráva poraženému kandidátovi musí být jasná: Ukrajina potřebuje politickou stabilitu a musí konečně dostat příležitost zahájit dlouho odkládané reformy. Mimoto musíme v této sněmovně jasně prohlásit, že svojí politikou, politikou sousedství a Východního partnerství opět pomůžeme Ukrajině v jejím rozvoji.
<SPEAKER ID="574" NAME="Siiri Oviir" LANGUAGE="ET">
Paní předsedající, pane komisaři, dámy a pánové, nedávné prezidentské volby na Ukrajině vyznačily konec období nedávných let, ve kterém oranžová barva nesla politické poselství. Na nedávné prezidentské volby je možno pohlížet jako na další krok v upevňování demokracie.
<P>
Existuje úsloví, že revoluce požírá své děti. Je to pravda, ale Ukrajina zůstává státem dokonce i po těchto volbách. Stále ještě má pluralitní systém, a to hlavně zásluhou oranžové revoluce. Podobně tak i existence svobody slova a svobodného tisku může být přisouzena událostem před pěti lety, kdy započala cesta ke svobodě a uznávání lidských práv. A to vše je velmi důležité.
<P>
Musíme tedy uznat vývoj Ukrajiny směrem k demokracii a právnímu státu, směrem ke zlepšujícímu se ekonomickému sjednocení a k prosazování vztahů s Evropskou unií. Věřím, že bez ohledu na oficiální výsledky voleb bude Ukrajina pokračovat stejným směrem - bude nadále podporovat začlenění do Evropské unie, zefektivňovat svojivládu a vyrovnávat svůj politický systém - a pokračovat s reformou ústavy.
<P>
Vnitřní politická stabilita Ukrajiny a soustředění se na vnitřní reformu jsou nezbytnými předpoklady pro další pokračování vztahů mezi Evropskou unií a Ukrajinou. Nezbytným předpokladem pro dvoustrannou a vícestrannou spolupráci je, aby ukrajinská vláda pokračovala v uskutečňování svých cílů. Musíme pokračovat v rozhovorech o asociační dohodě mezi Ukrajinou a Evropskou unií. Nedávno se tempo zpomalilo, musíme opět zrychlit.
<P>
Musíme rovněž dát konkrétnější obsah energetické a environmentální spolupráci. Vstup do Světové obchodní organizace je význačným úspěchem a rovněž důležitou podmínkou k vytvoření náležité oblasti volného obchodu pro nás a Ukrajinu. Musíme nicméně rovněž zmínit nedostatky: již byla zmíněna korupce, existují určité zavedené zájmové skupiny a protekční praktiky. Doufáme, že Ukrajina tyto nedostatky překoná...
<P>
(Předsedající řečníka přerušila)
<SPEAKER ID="575" NAME="Rebecca Harms" LANGUAGE="DE">
Paní předsedající, nejprve bych ráda navázala na to, co řekl pan Brok. Je pravda, že pro hrdinu roku 2004 Viktora Juščenka je prohra v prvním hlasování velmi smutným výsledkem. Z mého pohledu je pan Juščenko jedinou osobností, která platí za nezdary všech vůdců ukrajinských stran či uskupení.
<P>
Důležitou otázkou, kterou je třeba řešit, je fakt, že ukrajinský lid ve skutečnosti nevěří, že by jakýkoli představitel ukrajinských stran mohl vést zemi jménem všech občanů k jejich prospěchu. Vzešel-li z přítomnosti volebních pozorovatelů jediný výsledek, kromě toho, že volby byly vedeny řádně, což je zřejmé, je to zjištění, které vyplynulo z mnoha diskusí, a to, že většina lidí volila menší zlo. Žádný z občanů, se kterými jsem se setkala, nevkládal v tyto volby velké naděje. Je to alarmující v případě tak mladé demokracie, která se z bývalého sovětského systému dostala dále, než kterákoli další země východní Evropy.
<P>
Pane Füle, doufám, že vaše dnešní přítomnost a nepřítomnost baronky Ashtonové neznamená, že Ukrajina opět zaujímá druhé místo a zapadne se mezi ostatními prioritami zahraniční a bezpečnostní politiky. Musí být jednou z priorit, protože tomu tak během posledních pěti let nebylo.
<P>
Vnitřní selhání Ukrajiny se odrážejí v selháních evropské strategie. Už to nesmíme dále zlehčovat. Musíme bezpodmínečně podporovat zaměření Ukrajiny na západ, protože můžeme hodně ztratit. Plyn je jedním z témat, která vždy vyvolají velké zděšení. Stačí zmínit Sevastopol, kde čelíme velkému konfliktu. Jednoduše nemůžeme nechat jít věci tak, jak byly před tím. Přijali jste značnou odpovědnost v této oblasti.
<SPEAKER ID="576" NAME="Andreas Mölzer" AFFILIATION="NI">
(DE) Paní předsedající, pane komisaři, jistěže Julia Tymošenková má právo se odvolat proti výsledku prezidentské volby. Vzhledem k intrikám a pletichaření, které se děly v roce 2004, ji nemůžeme nic vyčítat, s výjimkou skutečnosti, že tentokrát zahraniční volební pozorovatelé výsledky potvrdili. Může si stát za svými domnělými právy. Není to však chytrý politický tah, protože spor tohoto druhu vyvolá pokračující politickou a ekonomickou nejistotu v zemi.
<P>
Těsný volební výsledek odráží skutečnost, že je země rozdělena do dvou táborů. Ale uvážíme-li to realisticky, nebude možné, aby pan Janukovič znovu nastolil autoritářský režim, který byl před lety svržen, dokonce i kdyby chtěl, i když oligarchická struktura politického a ekonomického systému byla nepochybně prezidentskými volbami posílena.
<P>
Vzhledem k těsnému výsledku, budou muset oba tábory učinit kompromisy. Je důležité, že kulturní a sociální roztržka mezi východní a západní částí země je překonána ve prospěch lidu. Hodně bude záležet na tom, zda pan Janukovič jmenuje takového premiéra, který bude přijatelný jak pro východní, tak západní Ukrajince, a zda je paní Tymošenková demokraticky natolik vyspělá, aby uznala svou porážku a připojila se k opozici.
<SPEAKER ID="577" NAME="Paweł Robert Kowal" LANGUAGE="PL">
Paní předsedající, pane komisaři, před pěti lety prošla tato sněmovna v jistém smyslu také oranžovou revolucí. Před několika týdny, i v projevu paní Ashtonové, však byly položeny otázky, zda byli Ukrajinci připraveni pro oranžovou revoluci a zda ji celou uvedli do praxe. Sdílím zde lítost paní Harmsové, že paní Ashtonová dnes s námi není. Tady je odpověď na tuto otázku: 70% volební účast opravdu nemá v Evropě obdoby a je to skutečná rarita i v našich zemích. V tomto smyslu nemá pan Brok pravdu, když tvrdí, že oranžová revoluce prohrála. Vyhrála, protože jejím cílem bylo získání pravidel, ze kterých každý může mít prospěch. My v Polsku také známe situace, kdy měl z demokratických pravidel prospěch někdo, kdo před tím demokracii odporoval. Ale je to dobře - tak by to mělo být.
<P>
Nyní přišel čas pro naši odpověď: Udělali jsme všechno, co jsme po oranžové revoluci měli udělat? Zodpověděli jsme tuto otázku? Kromě všech těch nástrojů, o kterých paní komisařka mluvila - a je dobře, že jsme tyto nástroje vytvořili - odpověděli jsme, že dveře jsou pro Ukrajinu otevřeny? Mohou být dalekosáhlé reformy v postkomunistické zemi provedeny bez tohoto slibu? Můžeme snad povzbuzovat lidi, aby přinášeli oběti, když jim říkáme, že budou vždy čekat venku? Neměli bychom jim spíše říci: "V Evropě je pro vás místo, ne dnes, ne zítra, ale je zde."
<P>
Tato slova jsou velkou příležitostí pro nového komisaře, pane Füle. Paní Ashtonová tu dnes není. Pane komisaři, mějte odvahu a buďte prvním, kdo řekne, že je zde místo. Že to nebude ani dnes, ani zítra, ale místo zde bude. To bude pro Ukrajince velkou pomocí. Toto může být poslední okamžik pro vyslovení této myšlenky, a proto si všichni Ukrajinci musí být jisti, že začlenění, spolupráce s Evropou a změny v zákonech jsou jejich osobní příležitostí.
<P>
Nesmí se to říkat pouze elitě, podnikatelům nebo studentům. Musí se to sdělit takovým způsobem, aby každý pochopil, že po letech komunismu stále stojí za to přinášet oběti, že stále stojí za to něco dělat. Je to příležitost i pro vás, pane Füle. Řekněte to jasně a vstoupíte do historie. Pomůžete nejen Ukrajině, ale celé střední Evropě, protože prosperita a bezpečnost pro Ukrajinu znamená příležitost pro celou střední Evropu. Každý musí cítit, že má příležitost. Proto, kromě asociační dohody, která je velmi důležitá, je třeba uvolnit vízovou povinnost pro Ukrajince a v budoucnosti ji odstranit. Je třeba to říci jasně: "Dveře do Evropy jsou pro Ukrajinu otevřené." Někdo to konečně, po těch pěti letech, musí říci.
<SPEAKER ID="578" NAME="Lena Kolarska-Bobińska" AFFILIATION="PPE">
Paní předsedající, nedávné volby v Ukrajině ukázaly, že země je funkční demokracií.
<P>
Nový prezident bude vládnout tváří v tvář silné opozici a svobodným médiím. Nezbývá než doufat, že opozice bude konstruktivní a normy vládnutí v zemi se zlepší.
<P>
Volební kampaň potvrdila, že ukrajinská politická elita chce pokračovat v procesu sjednocení s Evropskou unií a udržet dobré sousedské vztahy s Ruskem. Evropská unie musí odpovědět a jasně uvítatat oba trendy. Zároveň Ukrajina potřebuje urychlit své reformy.
<P>
Dojde-li k takovému pokroku, musí EU uvážit rozšíření příslibu členství i na Ukrajinu. Mezitím bychom měli povzbuzovat a konat více pro začlenění na nejnižší úrovni.
<P>
Výměnné pobyty, návštěvy mládeže a škol, stipendia, městské a regionální družební vztahy a obchodní smlouvy jsou tím nejlepším způsobem šíření poselství, že reformy jsou jedinou cestou k lepší budoucnosti.
<P>
V tuto chvíli je nejdůležitější to, že EU nachází způsob, jak liberalizovat režim vstupních víz. Musíme zajistit co největší tok lidí na svých hranicích s Ukrajinou.
<P>
Jak mi nedávno napsal jeden z mých voličů, pomoz 1 000 lidem z východní Ukrajiny přicestovat do EU a po jejich návratu 100 000 lidí uslyší o jejich příznivých dojmech.
<P>
To je způsob, jak posilovat reformy, které bychom rádi viděli probíhat u našich vážených demokratických sousedů.
<SPEAKER ID="579" NAME="Marek Siwiec" AFFILIATION="S&amp;D">
(PL) Paní předsedající, existuje přinejmenším jedna země bývalého Sovětského svazu, kde výsledky voleb nejsou známy předem. Tou zemí je Ukrajina a mělo by nás to těšit, protože i my jsme zde hráli svou úlohu. Po volbách v Ukrajině se něco změní. Bude zvolen nový prezident a tento nový prezident by měl být přátelsky přijat v Evropské unii a Evropském parlamentu. To proto, že směřování Ukrajiny k Evropě není přechodným zájmem, ale vážnou výzvou a touhou milionů Ukrajinců. Ze strany Evropské unie je třeba nové otevřenosti vůči Ukrajině. Nemotivujme se osobními ambicemi. Opravdu rozumím jisté lítosti v Evropské lidové staně, že volby nevyhrála žena, které to přáli. Ale netlačme nového prezidenta Ukrajiny do náruče Moskvy. Ukrajina bude partnerem, od kterého se bude mnoho očekávat. Ukrajina bude partnerem, který bude muset mnoho vykonat. Ukrajina bude partnerem, se kterým by se mělo jednat s dobrou vůlí. Tudíž, zopakuji to, je třeba nový evropský podnět, protože Ukrajina je součástí Evropy a my musíme uskutečnit tuto politiku ve svém vlastním zájmu.
<SPEAKER ID="580" NAME="Traian Ungureanu" AFFILIATION="PPE">
(RO) Doufám, že ukrajinští představitelé zvýší své úsilí ve vnější spolupráci s Evropskou unií a vnitřně se srovnají s evropskými standardy. Východní partnerství a iniciativa Euronest pro to poskytují vhodný rámec.
<P>
Nehledě na politické zabarvení nové vlády, otázkou není, zda by Ukrajina měla zůstat východní nebo se stát západní. Otázkou je, zda Ukrajina může upevnit demokracii zevnitř. To znamená zavést demokratické normy a chránit lidská práva. Citlivou oblastí je například situace rumunsky hovořící menšiny na Ukrajině a její právo na vzdělání v mateřštině.
<P>
Na poli zahraniční politiky musí být Ukrajina povzbuzena směrem ke spolupráci s Evropskou unií, prostřednictvím rozvoje dobrých sousedských vztahů s členskými státy Evropské unie. Je ale stejně důležité, aby Ukrajina byla zahrnuta do evropských procesů pro spolupráci v černomořské oblasti. Upevňování vztahů s proevropskou vládou Moldavské republiky může nakonec být bezprostředním, prospěšným krokem k dobré politice sousedství.
<SPEAKER ID="581" NAME="Mário David" AFFILIATION="PPE">
(PT) Zdá se, že pět let po oranžové revoluci na toto období Ukrajinci pohlížejí jako na ztracenou příležitost. Není to výhradně chyba jejich politické elity. Je pravda, že byli příliš zaujati mocenskými konflikty a vlivem. Mnohé z reforem se nikdy neuskutečnily, mnohé z nich nikdy neopustily rýsovací prkno.
<P>
V kterékoli demokracii je nepředstavitelné, aby volební zákon byl změněn mezi dvěma koly voleb. To neslouží ke cti těm, kteří je navrhli, těm, kteří pro ně hlasovali, ani těm, kteří je uskutečnili. Naznačuje to, že za tím stojí hanebné a nežádoucí úmysly. Je toho třeba mnoho změnit v souvislosti s nedostatečnou nezávislosti soudních orgánů, neboť ty jsou příliš ovlivňovány nejen politickou mocí, ale i ekonomickými hráči. Bez svobodného a nezávislého soudního systému nemůže být spravedlnost, nemohou být zaručena lidská práva, a nejsou žádné zahraniční investice a ani pokrok.
<P>
Vinu za toto rozčarování je však také možno dát této sněmovně a především mnohým členským státům. Přál bych si, abychom na několik vteřin mohli být na místě občana evropské země, která v důsledku dějinných zvratů není ještě členem Evropské unie. Co bychom od EU očekávali? Solidaritu. Nicméně mnozí ministři zahraničí s výhradním zájmem neobtěžovat nebo nezneklidňovat Moskvu, využívali a zneužívali stalé vnitřní rozbroje v Kyjevě k tomu, aby se vyhnuli jednoznačnému prohlášení, že Ukrajina je nezávislou a svrchovanou zemí.
<P>
A jako taková se Ukrajina může v budoucnosti ucházet o členství v Evropské unii, pokud většina jejích obyvatel vyjádří svobodně svůj souhlas a pokud splní daná kritéria.
<SPEAKER ID="582" NAME="Laima Liucija Andrikien" AFFILIATION="PPE">
(LT) I když je to zklamání, musíme připustit, že šestileté romantické období ukrajinské politiky skončilo. Výsledek ukrajinských prezidentských voleb není ani náhoda, ani "chybná” volba ukrajinského lidu. Spíše to odráží hlubší politické problémy a skutečnost, že naděje oranžové revoluce se nenaplnily.
<P>
Pane komisaři, řekl jste, že od nového ukrajinského prezidenta a nové vlády očekáváme energické a účelné činy. Země potřebuje podstatné strukturální reformy.
<P>
Ale měli bychom něco říci Evropské unii. Chceme-li za této situace mít v postsovětském prostoru vliv a upevnit v této oblasti pozice demokracie a lidských práv, pak musíme spolupracovat s Ukrajinou, a to aktivněji, než kdykoli předtím. Evropská unie musí dát Ukrajině alternativní evropskou vizi. Za tím účelem bychom se měli nejdříve zaměřit na tzv. "měkká” opatření s dlouhodobým dopadem, jako je prosazování ekonomického začlenění, aktivnější tvorba mezilidských styků a politický dialog s ukrajinskými vládními institucemi.
<SPEAKER ID="583" NAME="Kinga Gál" AFFILIATION="PPE">
(HU) V rozpravě o současné situaci v Ukrajině bych ráda požádala Komisi, aby využila své vztahy nebo síť vztahů s Ukrajinou a žádala a sama projevila důsledné a jasné odhodlání týkající se národnostních menšin, zároveň s dalšími oblastmi, neboť to, co jsme dnes slyšeli o nedávných nezdarech, které se na Ukrajině dotkly mnoha oblastí, platí ve vzrůstající míře pro příslušníky menšin, pro vzdělání v menšinových jazycích a pro používání jejich mateřského jazyka. Na naší straně je zapotřebí jasnosti a důslednosti, protože Evropská unie dokáže ovlivňovat Ukrajinu, která má politický status souseda, přímo přes hranici, a to včetně zákonů a směrnic týkajících se národnostních menšin. Viděli jsme, že důslednost našeho stanoviska a hlavních myšlenek je účinná a doufáme, že to může pomoci nalézt vhodné řešení pro takové problémy. Navrhuji, aby jakákoliv budoucí dohoda s Ukrajinou výslovně zahrnovala tyto problémy, včetně práva na vzdělání v mateřštině, neboť to je základní předpoklad přežití národnostních menšin.
<SPEAKER ID="584" NAME="Vilija Blinkevičiūt" AFFILIATION="S&amp;D">
(LT) Ukrajina dnes zažívá nejen ekonomickou, ale v určitém smyslu i politickou krizi. Snad tyto prezidentské volby pomohou vyvést zemi z politické patové situace a zajistí větší stabilitu. Ukrajina se stále rozhoduje, ke kterému civilizačnímu vzoru by se měla přihlásit. Měla by spolupracovat s východem nebo se začlenit do Evropy? Rozhodnutí to není snadné, zvláště tehdy, když se ideologické rozdělení politického života rozšířilo i do společnosti. Dveře do Evropy musejí být pro Ukrajinu zůstat otevřené a transparentní volby jsou důležitým krokem posilujícím zásady demokratického státu. Ukrajinský lid vyjádřil svou vůli vybrat si vůdce své země. Ukrajina je evropská země, která musí mít právo o Evropě rozhodovat. Evropská unie musí tedy s Ukrajinou intenzivně spolupracovat, posilovat demokracii v této zemi, a urychlit její zapojení do Evropské unie.
<SPEAKER ID="585" NAME="Ivo Vajgl" AFFILIATION="ALDE">
(SL) Pane komisaři, vaše zpráva o dnešní Ukrajině byla velmi jasná. Ukrajina má naději na připojení k EU a my máme nástroje, jak učinit z této naděje věrohodnou možnost.
<P>
Tyto volby byly těsně vybojovány, ale byly demokratické a pro nás je to důležitá zpráva. Těsný boj v zásadě odhalil, jak je tato země složitá. Ukrajina zemí mnoha národností a mnoha vyznání, má velice bohaté dějiny a to musíme vzít v úvahu. Myslím, že bychom my jako Evropský parlament i Evropa jako celek měli použít všechny prostředky k povzbuzení plodného dialogu uvnitř Ukrajiny, dialogu, který by posílil ukrajinský stát a společnost zevnitř.
<P>
Dávattéto zemi nějaké nálepky nebo šířit předsudků by věci neprospělo. Nemyslím, že jsme to v minulosti dělali a doufám, že to nebudeme dělat ani v budoucnosti.
<SPEAKER ID="586" NAME="Charles Tannock" AFFILIATION="ECR">
Paní předsedající, v neděli jsem měl tu čest být v Kyjevě jako pozorovatel za skupinu ECR. Vše co jsem viděl, bylo mírumilovné, transparentní a v mnoha ohledech kupodivu důkladnější než v mé zemi, Spojeném království, s průhlednými volebními urnami a požadavkem, aby ti, kdo chtějí volit, předložili průkaz totožnosti s fotografií.
<P>
Byl jsem nicméně zklamán výsledkem, protože prezident Janukovič není demokratem západního typu. Nyní formálně ustoupí od všech snah o vstupu do NATO a jen slovně podpoří členství v EU pro svoji zemi, proti němuž je ovšem nyní Rusko, jeho blízký přítel a soused. Místo toho se spokojí se zónou volného obchodu a volným vízovým režimem. Paní Tymošenková se, podle mého názoru, soudní žalobou ohledně své těsné porážky chytá stébla a velmi pochybuji, že to bude mít naději na úspěch.
<P>
Skutečně se obávám toho, o čem se diskutovalo v noci: obnovených separatistických tendencí, západu Ukrajiny, který je proti Janukovičovi a podporuje Tymošenkovou a jeho připojení buď k Polsku, nebo vytvoření nového západního státu. K tomu patrně nedojde, ale pokud ano, musí se to uskutečnit mírumilovně a po vzájemné shodě. Na nás v Evropské unii je, abychom podporovali odkaz oranžové revoluce a společně sdílené demokratické hodnoty s Ukrajinou.
<SPEAKER ID="587" NAME="Franz Obermayr" AFFILIATION="NI">
(DE) Paní předsedající, bitva skončila a přinejmenším v následujícím volebním období bude pan Janukovič prezidentem Ukrajiny. Povzbudivé je to, že se jedná o výsledek řádných voleb. Ukazuje to také na to, že si voliči nepřejí, aby některé sporné otázky, jako je na jedné straně vstup do NATO, nebo na druhé straně orientace na Moskvu byly rozhodnuty natrvalo. Panu Janukovičovi bude doporučeno, aby pokračoval v demokratickém procesu, nezaměřoval se výhradně na východ a dosáhnl znatelného zlepšení životních podmínek obyvatel Ukrajiny. Jinak bude o výsledku příštích voleb už rozhodnuto.
<P>
EU musí tomuto stabilizačnímu procesu poskytnout značnou podporu a pomoc. Nejpozději v době konání světového mistrovství ve fotbalu v roce 2012 bude jasné, zda Ukrajina vytvořila společné povědomí, či zda bude i nadále trpět svým jazykovým a zeměpisným rozdělením.
<SPEAKER ID="588" NAME="Předsedající">
Znovu se omlouvám těm, kterým jsem nemohla dát příležitost vystoupit. Ještě se k tomuto předmětu vrátíme později.
<SPEAKER ID="589" NAME="Štefan Füle">
Komisař. - Paní předsedající, dovolte mi ještě jednou poděkovat za příležitost, abych zde dnes promluvil. Věřím, že to byla užitečná výměna názorů, a odnesl jsem si z ní některé konkrétní návrhy a připomínky k zamyšlení.
<P>
Jak jsem řekl na začátku, na Ukrajině záleží. Zůstává pro Evropskou unii partnerem strategického významu a vedoucí silou v oblasti. Vztahy mezi EU a Ukrajinou se v minulých letech značně prohloubily. Pevně věřím, že tento vývoj bude v budoucnosti pokračovat.
<P>
Tempo a hloubka sblížení Ukrajiny a Evropské unie budou záležet na provádění reformy. To mě podněcuje k větší smělosti. EU je připravena v tomto úkolu Ukrajinu podpořit, za pomoci široké škály nástrojů, které má k dispozici. V zájmu budoucí stability a prosperity Ukrajiny nicméně od nového vedení očekáváme důkaz politické vůle k reformě.
<SPEAKER ID="590" NAME="Předsedající">
Rozprava je ukončena.
<P>
Hlasování se uskuteční v druhém dílčím zasedání v únoru.
<P>
Písemná prohlášení (Článek 149 jednacího řádu)
<SPEAKER ID="591" NAME="Elena Băsescu  " LANGUAGE="RO">
Ukrajina je zvláště důležitá pro Evropskou unii z pohledu jejího zapojení do Východního partnerství a černomořské synergie a pro energetickou bezpečnost EU.
<P>
Můj dnešní příspěvek se bude týkat ne příliš zmiňovaného aspektu, který mě při rozhovorech o Ukrajině velmi znepokojuje. V této zemi žije více než půl miliónu etnických Rumunů. Orgány v Kyjevě o ně doposud projevovaly malý zájem, pokud jde o záruku základních práv. Poprvé jsme ale viděli, že během volební kampaně bylo v této zemi sousedící s Rumunskem prosazeno nové pojetí vládnutí. Jeden z kandidátů zaručil Rumunům v této zemi podporu zavedení rumunštiny jako regionálního jazyka v oblastech s rumunskou většinou.
<P>
Ukrajina je nyní vystavena dvěma hodnotovým systémům. Někteří občané by se rádi přiblížili Evropské unii a chtějí naše hodnoty, jako jsou svoboda a mír. Jiná skupina obyvatel pohlíží na evropské sjednocení s nedůvěrou. Ukrajina potřebuje pomoc a podporu EU v pokračování probíhajících reforem, aby došlo k odstranění tohoto rozdělení mezi východem a západem.
<SPEAKER ID="592" NAME="András Gyürk" LANGUAGE="HU">
Po prezidentských volbách začíná nová kapitola vztahů mezi EU a Ukrajinou. Jednou z nejdůležitějších oblastí spolupráce bude otázka dodávek energie. Není náhodou, že Evropská unie se svou vzrůstající závislostí dováží značnou část energie prostřednictvím svého východního souseda. Pro bezpečnost dovozu energie je myslím ospravedlnitelné, aby Evropská unie pomáhala Ukrajině všemi možnými prostředky v udržování a modernizaci její energetické sítě, zvláště životně důležité sítě plynovodů. Současně se ve shodě se závěry červnového summitu EU domnívám, že je zde základní předpoklad pro finanční podporu: Ukrajina by měla zahájit reformu průmyslu a zprůhlednit plynárenský průmysl. Neprůhlednost systému zprostředkovatelských společností vedla ke znevýhodnění ukrajinských občanů a rovněž bránila bezpečnému zásobování členských států EU. Dále se vyplatí podpořit úsilí zaměřené na úložné kapacity. Zřízení rezerv je ve skutečnosti jedním z hlavních způsobů, jak zaručit hladkou přepravu plynu během chladného zimního období v Evropě.
<P>
Předpokládá se, že Evropský parlament na jaře přijme nové směrnice o zásobování plynem. Tyto směrnice budou vyžadovat od členských států schválení koordinovaných akčních plánů pro případ narušeného zásobování plynem. Domnívám se, že členské státy nejenže budou muset takové akční plány sladit mezi sebou, ale budou muset rovněž pozvat Ukrajinu do konzultačního procesu. Ani v budoucnosti nebude řešení problémů narušených dodávek myslitelné bez intenzivních jednání s vedoucími představiteli v Kyjevě.
<SPEAKER ID="939" NAME="Cătălin Sorin Ivan  " LANGUAGE="RO">
Zvolení Viktora Janukoviče prezidentem znamená, že Ukrajina vstupuje do nové fáze, která ji přiblíží Evropě. Jako člen EU-ukrajinského parlamentního kooperačního výboru a evropský občan věřím, že Evropská unie je schopna a měla by se přiklonit ve prospěch evropské a demokratické cesty pro svého východního souseda. Volební pozorovatelská mise Evropského parlamentu uvítala, že hlasování proběhlo zákonně a bez mimořádných událostí, zaručuje tudíž legitimitu nového prezidenta a výrazně tak kontrastuje s volbami, které proběhly v letech 2004-2005. Změna politického zabarvení nesmí postihnout náš přístup k Ukrajině, ten musí být i nadále konzistentní a dokonce ještě efektivnější. I když je známo, že se prezident Junkovič nechystá oslabit vazby s Ruskem, neznamená to, že se chystá vzdálit od Evropy. Abychom se tomuto riziku, jakkoli malému, vyhnuli, musíme být proaktivní ve svých vztazích s Ukrajinou, která je jedinou zemí schopnou zaručit stabilitu v oblasti. Dialogem a pevným odhodláním musíme ukázat svoji otevřenost, a tím dát Ukrajině nezbytnou pobídku k proevropskému vývoji. Důvěřuji schopnosti Ukrajiny přijmout reformy a prokázat, že je pro EU důvěryhodným partnerem.
<SPEAKER ID="593" NAME="Tunne Kelam  " AFFILIATION="PPE">
písemně. - Ukrajina je i nadále klíčová pro stabilitu a demokratický rozvoj Evropy. Ačkoliv oranžová revoluce, ke které Evropský parlament tak účinně přispěl, zklamala mnohá očekávání, je třeba doufat, že odkaz prezidentství pana Juščenka, svobodné a nestranné volby, lidé, kteří se nebojí vyjádřit své názory a v podstatě nezávislá média, se udrží. Je pravda, že tak veliká země, jako je Ukrajina, která byla dlouhou dobu zbavena svobody a prošla skutečnou genocidou - Holodomor -, bude potřebovat určitý čas k lepšímu stanovení své evropské identity a budoucích strategických cílů. Ale nemůžeme odhlédnout od odpovědnosti politiky Evropské unie vůči Ukrajině od roku 2004. Evropská unie nechvátala nabídnout Ukrajině vyhlídku na členství v EU. Podpora EU Ukrajině se většinou ukázala jako nejednoznačná a vůči Ukrajincům nepřesvědčivá, protože byla často ovládána strachem z podráždění Ruska. Musíme si uvědomit, že klíčem k opravdu demokratickému a dobrému sousedství s Ruskem je nezávislá a do Evropy začleněná Ukrajina. To zůstane zodpovědností Evropské unie. Nyní potřebujeme maximálně využít Východní partnerství.
<SPEAKER ID="594" NAME="Krzysztof Lisek  " LANGUAGE="PL">
Paní předsedající, zaznamenal jsem informaci o zvolení Viktora Janukoviče prezidentem Ukrajiny. Ačkoliv je Ukrajina ve velmi vážné situaci, je v období od předchozích voleb možno vidět změny k lepšímu, pokud jde o respekt k zákonům. Doufám, že právní spor o výsledku voleb bude rychle vyřešen, a že obě strany se soustředí na to, jak pomoci Ukrajině vyjít z ekonomické krize a posílit její pozici ve světě, a zvláště na to, jak pomoci Ukrajině rozvinout užší vztah s Evropskou unií. Vzhledem ke slibům nově zvoleného prezidenta ohledně zvýšení demokratizace a zajištění mezinárodní stability, i k tomu, že klade velký důraz na vstup Ukrajiny do Evropské unie, jsem přesvědčen, že nynější dobrá spolupráce mezi Ukrajinou a Evropskou unií bude nejen pokračovat, ale bude se i rozšiřovat. Představitelé všech zemí Evropské unie doufají, že Ukrajina konečně vstoupí do období politické stability a shody ohledně ekonomické politiky.
<P>
Podle mého názoru se nový ukrajinský vůdce také obrátí na Evropskou unii pro pomoc, aby rychleji vyvedl Ukrajinu z hluboké krize, jejímž důsledkem byl děsivý ekonomický pokles a 12% rozpočtový deficit. Evropa by měla zvážit tvorbu specifických návrhů k začlenění Ukrajiny do evropských struktur.
<SPEAKER ID="595" NAME="Marian-Jean Marinescu  " LANGUAGE="RO">
Doufám, že nový prezident přihlédne k proevropskému směřování, pro které se vyjádřila většina Ukrajinců.
<P>
Projednává se dohoda o přidružení a já věřím, že je pro obě strany prospěšné uzavřít ji co nejrychleji, jak to bude možné. Volební sliby je třeba splnit. Jedním z nich je respekt k právům menšin a zrušení politiky odnárodnění a asimilace etnických menšin.
<P>
Rumunsko může sloužit Ukrajině jako vzor v používání evropských standardů týkajících se postavení menšin. V tomto ohledu může poslanec rumunského parlamentu zastupující ukrajinskou obec v Rumunsku působit jako dobrý poradce a já ho doporučím za budoucího prezidenta Ukrajiny.
<SPEAKER ID="596" NAME="Iosif Matula  " LANGUAGE="RO">
Ukrajina je evropský stát a sdílí všechny evropské kulturní hodnoty. Ukrajina potřebuje provést poctivě účinně politický program zaručující práva národnostním menšinám, mezi které patří Rusové, Tataři, Rumuni, Poláci, Maďaři, Řekové a další. Musí zavést Evropskou chartu regionálních či menšinových jazyků, která zaručuje těmto jazykům status regionálních jazyků. Domnívám se, že EU musí zavedení takových opatření podporovat, s důrazem na to, aby žádná menšina nebyla přehlédnuta.
<P>
Například na Ukrajině je rumunsky hovořící menšina čítající více než 410 000 lidí. Je to tradiční národní společnost s hlubokými historickými kořeny, která žije v souladu s většinou i ostatními menšinami, zvláště v Černovické oblasti (severní Bukovina, severní Besarábie a Hercajský rajón), Oděské oblasti (kraje v jižní Besarábii) a Transkarpatské oblasti (historická oblast Maramureş). Domnívám se, že EU musí povzbudit ukrajinské představitele k rozvoji profilů poskytujících výuku v rumunštině jako mateřské řeči na odborných učilištích a středních školách, které se nacházejí ve městech výše zmíněných oblastí. Kromě toho by EU měla spolupracovat s Kyjevem, aby černovická státní univerzita stanovila profily poskytující výuku v rumunštině jako mateřské řeči ve všech stávajících odděleních a specializacích.
<SPEAKER ID="597" NAME="Cristian Dan Preda  " LANGUAGE="RO">
Jsem potěšen, že se ukrajinské volby minulou neděli proběhly dobře. Výsledek voleb musejí uznat všechny zúčastněné strany, neboť demokracii nelze stavět na stálé nedůvěře a sporech. Lituji, že Julia Tymošenková volby prohrála. Ještě více lituji jejích četných prohlášení ze závěru kampaně, která zpochybňovala rozsudek Mezinárodního soudního dvora týkající se černomořského kontinentálního šelfu. Doufám, že ukrajinská vláda, ať již bude vedena paní Tymošenkovou, či kýmkoli jiným, přijme skutečnost, že takový rozsudek je konečný.
<SPEAKER ID="598" NAME="Csaba Sógor  " LANGUAGE="HU">
Viktor Janukovič slíbil maďarské menšině v případě vítězství ve volbách následná opatření: okamžité zrušení omezení maďarského vzdělávacího systému, žáků maďarských základních škol a studentů absolventských ročníků, neomezené užívání maďarštiny ve školství, soudnictví, veřejné správě, mediích a dalších oblastech, neomezené užívání národních symbolů, nerušený styk s mateřskou zemí, účast představitelů komunity v místní, oblastní a národní veřejné správě. Výsledky prezidentských voleb v oblastech s vyšším zastoupením maďarských obyvatel a těsná hranice konečných výsledků ukazují, že hlasy maďarské komunity přispěly k vítězství pana Janukoviče velkým dílem. V zápalu kampaně i Julia Tymošenková slíbila zrušit diskriminační opatření postihující vzdělávání v mateřštině. Avšak od političky, která byla ministerskou předsedkyní 5 let a během té doby neprojevila žádný zájem o problémy menšin, to není důvěryhodné. Takže nyní vkládají maďarská a rusínská menšina své naděje v pana Janukoviče, očekávají, že uzná regionální status menšin a vytvoří nový základ pro vztahy mezi většinou a menšinami. Pokud však nový ukrajinský prezident selže při naplňování svých slibů, například aby se odvděčil za podporu ukrajinským nacionalistům, nejen, že ztratí podporu menšinových komunit, ale vytvoření halasně ohlašované evropské Ukrajiny se může zpozdit o léta.
<SPEAKER ID="599" NAME="Csaba Sándor Tabajdi  " LANGUAGE="HU">
Evropská unie by měla na Ukrajině hrát aktivnější úlohu. Měli bychom zastavit postup, který převládl v posledních několika letech, kdy Evropská unie zacházela s jedním z největších států Evropy nejistě a vlažně. Ukrajina je významným partnerem v politice Východního sousedství Evropské unie a je také nejdůležitějším tranzitním státem pro pěstování vztahů s Ruskem. Ve Viktoru Janukovičovi, svém zvoleném prezidentovi, má Ukrajina silného, vyrovnaného vůdce, který je stejně otevřen jak Evropě, tak Rusku. Nejdůležitějším úkolem pro nového prezidenta bude překonat hlubokou politickou propast, aby mohla být vytvořena stabilní vláda a uskutečněny dlouho odkládané úplné sociální a ekonomické reformy. Nyní je pro evropskou unii nejdůležitější, aby svoji přítomnost na Ukrajině projevovala silněji než dříve a aby položila nové základy pro spolupráci. Východní partnerství tomu dává ten nejlepší rámec a Služba pro vnější činnost vytvořená v souladu s Lisabonskou smlouvou poskytne vhodné prostředky. Rád bych zdůraznil, že Maďarsko, jehož je Ukrajina největším sousedem, má zvláštní zájem na ustanovení politické a ekonomické stability v Ukrajině. Je i v našem zájmu, aby vztahy mezi Ukrajinou a Ruskem byly konsolidované. Velmi také doufáme, že se Ukrajina vzdá své proti menšinám zaměřené politiky, která narušila práva menšin v oblasti Nízkých Karpat, včetně práv Maďarů.
