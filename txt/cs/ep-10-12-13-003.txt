<CHAPTER ID="003">
Prohlášení předsednictví
<SPEAKER ID="007" NAME="Předseda">
Úvodem před naším zasedáním bych rád pronesl několik poznámek. Chtěl bych vám připomenout, že minulý čtvrtek Konference předsedů rozhodla, že se zítra v 16:00 bude konat rozprava o zprávách poslankyň Jędrzejewské a Trüpelové o novém návrhu rozpočtu na rok 2011. Hlasování o těchto zprávách je naplánováno na středu. Druhá věc, zítra se rovněž bude konat rozprava o výsledcích 16. zasedání konference smluvních stran Rámcové úmluvy OSN o změně klimatu. Mezinárodní společenství dosáhlo v Cancúnu určitého pokroku. Na jednáních byla přítomna také docela početná delegace Evropské parlamentu a dotyční kolegové poslanci jsou zde dnes mezi námi. Společně s paní komisařkou Hedegaardovou se budeme zamýšlet nad tím, nakolik se nám dohoda, jíž bylo dosaženo, jeví jako uspokojivá a jaké by v této souvislosti měly být podniknuty další kroky před konferencí v Jihoafrické republice.
<P>
Třetí věc, dne 21. října byl oznámen letošní laureát Sacharovovy ceny za svobodu myšlení udělované Evropským parlamentem. Jistě si vzpomínáte, že ji získal kubánský disident Guillermo Fariñas. Přestože jsem v tomto směru osobně intervenoval dopisem kubánskému prezidentu Raulu Castrovi, pro pana Fariñase bude bohužel problémem, aby se tuto středu dostavil osobně převzít zmíněnou cenu. Očekáváme, že tyto potíže s jeho cestou do Štrasburku vezme na vědomí baronka Ashtonová a zohlední je v dalších vztazích s Kubou. Stále doufáme, že se laureát naší ceny mezi námi nakonec objeví. Kdyby odletěl z Kuby během několika hodin, mohl by ještě stihnout naše středeční zasedání.
<P>
Čtvrtá věc, rád bych vám připomenul, že před třiceti lety, přesně 13. prosince 1981, byl v Polsku vyhlášen výjimečný stav, jímž se komunistické orgány pokoušely potlačit sílící hnutí Solidarita. Tisíce opozičních aktivistů byly zatčeny a více než sto osob přišlo o život. Téměř třicet let po těchto událostech si připomeňme ty, kdo se odvážili riskovat své životy za osvobození Evropy z područí komunismu. Poslední pátý bod, v souvislosti s chováním pana poslance Blooma na plenárním zasedání konaném dne 24. listopadu a vzhledem k tomu, že nevyužil žádnou ze tří nabídek, aby se omluvil za své výroky, jsem se na základě článků 9 a 153 jednacího řádu rozhodl uložit mu sankci ve formě ztráty nároku na denní příspěvek po dobu sedmi dnů. Pana poslance Blooma jsem o svém rozhodnutí již informoval.
<P>
Nyní několik oznámení: podepisování legislativních aktů přijatých řádným legislativním postupem. Tímto vám oznamuji, že předseda Evropské rady a já tuto středu podepíšeme v souladu s článkem 74 jednacího řádu dalších deset legislativních aktů přijatých řádným legislativním postupem. Názvy těchto legislativních aktů budou zveřejněny v zápisu z tohoto zasedání. Druhý bod, paní poslankyně Grunyová mi písemně sdělila, že v důsledku toho, že byla zvolena do francouzského Národního shromáždění, skončil její poslanecký mandát v Evropském parlamentu. Parlament tuto skutečnost bere na vědomí a v souladu s čl. 7 odst. 2 Aktu o volbě zastupitelů v Evropském parlamentu ve všeobecných a přímých volbách a v souladu s čl. 4 odst. 1 a 4 jednacího řádu potvrzuje, že ode dne 14. prosince 2010 je její mandát uvolněn. Třetí a poslední bod: Obdržel jsem žádost skupiny Aliance liberálů a demokratů pro Evropu, aby byl místo pana poslance Haglunda do meziparlamentní delegace pro vztahy s Afghánistánem jmenován pan poslanec Cornelis van Baalen. Má k tomu někdo připomínky? Nikoho nevidím. Jmenování bylo přijato.
