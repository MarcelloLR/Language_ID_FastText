<CHAPTER ID="028">
Situace a perspektivy zemědělství v horských oblastech (krátké přednesení)
<SPEAKER ID="200" NAME="Předsedající">
Dalším bodem je zpráva, kterou předkládá pan Michl Ebner jménem Výboru pro zemědělství a rozvoj venkova o situaci a perspektivě zemědělství v horských oblastech.
<SPEAKER ID="201" NAME="Michl Ebner">
zpravodaj. - (DE) Pane předsedající, pane komisaři, dámy a pánové, dovolte mi vyjádřit potěšení ze skutečnosti, že se pan komisař rovněž zabývá tímto tématem, a doufám, že se to odrazí nejen na jeho stručné promluvě, ale také na práci Komise, protože máme pochopitelně povinnost zajistit, aby činnost Evropské komise náležitě odrážela naše přání a myšlenky.
<P>
Každý, kdo si přečte název mé zprávy, nebo spíše zprávy Výboru pro zemědělství a rozvoj venkova, jenž ji jednomyslně přijal, a sice "Zpráva o situaci a perspektivách zemědělství v horských oblastech", si musí uvědomit, že představuje jen část jejího skutečného obsahu.
<P>
Tato zpráva říká, že musíme formulovat politiku pro oblasti, které pokrývají až polovinu území některých členských států, jako například Rakouska, Itálie a Španělska, a více než třetinu území jiných členských států, tedy oblastí, které jsou domovem celkem 19 % obyvatelstva EU. Tyto oblasti lze popsat jako ojediněle znevýhodněné v mnoha aspektech zemědělské činnosti a venkovského života a mimořádně zranitelné. Například Alpy pociťují dopad globálního oteplování vážněji než nížiny.
<P>
Horské oblasti jsou v mnoha ohledech znevýhodněné kvůli strmým svahům, povětrnostním podmínkám, erozi, výškovým rozdílům, vysoké nadmořské výšce a kamenitému terénu. Z tohoto důvodu potřebujeme pro tyto oblasti celkovou strategii a nejen zemědělskou politiku, která přinesla plody a potřeby, které je třeba uspokojit, která však není adekvátní pro řešení problémů dotýkajících se horských regionů.
<P>
Staré osvědčené recepty je tedy nutné zachovat, ale staré a nové recepty se musí kombinovat, pokud má být zemědělství zachováno jako zdroj životní síly horských oblastí. Do tohoto přístupu se musí začlenit další důležité faktory, a sice široká škála udržitelného využívání přírodních zdrojů, tvorba a zlepšení dopravních sítí - nejen fyzické dopravy, ale také internetového přístupu a komunikačních sítí -, zlepšení a rozvoj městských a místních služeb - což je v těchto oblastech ještě obtížnější kvůli rozptýlenému osídlení - a posílení sociální struktury.
<P>
Je nutno přidat další rysy, jako například větší pozornost k základní a další odborné přípravě, citlivost k biologické rozmanitosti a krajině a výše zmíněné změně klimatu. Tato zpráva, kterou Výbor pro zemědělství a rozvoj venkova jednomyslně přijal, věnuje těmto otázkám 13 bodů odůvodnění a 72 bodů. Cílem je rozvinout rámcovou strategii na základě existujících odvětvových snah. Proto zpráva vyzývá Evropskou komisi, aby během šesti měsíců vytvořila integrovanou strategii s širokým spektrem nástrojů v souladu se zásadou subsidiarity a ve shodě s národními akčními plány členských států.
<P>
Doufám, že sněmovna dá svůj souhlas stejně jako výbor a žádám pana komisaře, aby v Komisi za nás vystoupil a připomenul jí, že přínos obyvatel horských oblastí je přínosem pro celé obyvatelstvo, které z ní má přiměřený užitek, a mělo by se to proto náležitě uznat. Je třeba zohledit přínos pro životní prostředí a pro hodnotu našeho kontinentu jako turistické destinace, protože slouží jako záruka proti vylidňování regionů, jako jsou například Piedmont a Lombardie a části Francie a Španělska.
<SPEAKER ID="202" NAME="Ján Figeľ">
člen Komise. - Pane předsedající, toto je poslední zpráva, ale stejně důležitá jako ty předchozí. Mohu pana zpravodaje Ebnera o důležitosti doporučení, která zpráva obsahuje, ujistit. Chci mu a Výboru pro zemědělství a rozvoj venkova vyjádřit svůj vděk za zprávu, která skutečně zdůrazňuje důležitost zemědělství v horských oblastech pro Evropskou unii - hovořil o procentech území -. ale také důležitost zemědělství, které přispívá k ochraně životního prostředí, dodává kvalitní produkty a udržuje kulturní krajinu jako součást našeho evropského dědictví.
<P>
To je důvod, proč horské regiony dostávají v rámci společné zemědělské politiky specifickou podporu. Tato podpora je poskytována jako kompenzace pro zemědělce za znevýhodnění související s přírodními podmínkami. Mimoto mají tyto regiony prospěch z dalších opatření zaměřených na rozvoj venkova, jako jsou například agroenvironmentální platby za udržování transhumance a pastevectví; podpora pro kvalitní zemědělské produkty a podpora diverzifikace na zemědělských statcích, např. formou agroturistiky.
<P>
Nedávné návrhy Komise, zejména kontrola stavu, se také zabývají znevýhodněnými oblastmi, jako jsou horské oblasti. V souvislosti s postupným zastavením programu mléčných kvót může zvláštní podpora pokračovat v ekonomicky zranitelných nebo ekologicky citlivých oblastech, a to v odvětvích mléka a chovu hovězího dobytka, ovcí a koz.
<P>
Zpráva Komisi vyzývá k vytvoření globální strategie pro horské regiony a zemědělství v kopcovitých a horských oblastech.
<P>
Všichni víme, že horské oblasti jsou velmi rozmanité a nacházejí se v odlišné hospodářské a sociální situaci. Bylo by proto velmi obtížné definovat komplexní strategii Společenství a podrobný akční plán, jenž by všechny tyto rozmanité situace řešil.
<P>
Nicméně podpůrné programy EU zaměřené na rozvoj venkova a politiku soudržnosti poskytují odpovídající a soudržný rámec, v němž členské státy definují své vlastní územní priority a nejvhodnější programy k silným a slabým stránkám jejich regionů. Tento decentralizovaný přístup Evropské unie dovoluje členským státům mít své programy šité na míru pro horské regiony a zároveň na druhé straně zajišťuje celkovou strategickou ucelenost.
<P>
Vážení poslanci, nemohu se nyní zabývat všemi návrhy obsaženými ve zprávě, ale mohu vás znovu ujistit, že Komise závěry zprávy podrobněji prozkoumá.
<P>
Ještě jednou bych rád poděkoval panu Ebnerovi, výboru a vám všem.
<SPEAKER ID="203" NAME="Předsedající">
Rozprava je ukončena.
<P>
Hlasování se bude konat zítra.
<P>
Písemná prohlášení (článek 142)
<SPEAKER ID="989" NAME="Bernadette Bourzai  " AFFILIATION="PSE">
písemně. - (FR) Zemědělství v horských oblastech je důležitým faktorem jak pro místní ekonomický rozvoj, tak pro ochranu životního prostředí (např. boj se změnou klimatu, biologická rozmanitost, poskytnutí otevřeného a bezpečného rekreačního prostoru a turistických oblastí).
<P>
Zvláštní znevýhodnění spojená s nadmořskou výškou, reliéfem a klimatem, kterým čelí zemědělci v horských oblastech, ospravedlňují vyrovnávací platby na kompenzaci přírodních znevýhodnění a přímou podporu na vyrovnání dodatečných výrobních nákladů a jejich rostoucí roli při správě místní oblasti.
<P>
Podle mého názoru jsou zde tyto hlavnízáležitosti: vyhnout se oddělení zemědělské pomoci v odvětví chovu dobytka, protože hrozí, že povede ke ztrátě pracovních míst; podporovat odvětví mléka, protože hraje ve znevýhodněných oblastech ústřední roli; zvýšit podporu usazování mladých zemědělců; povzbudit solidaritu mezi horními a dolními vodními toky, pokud jde o vodní hospodaření.
<P>
Jsem také pro zavedení skutečné integrované evropské strategie pro horské oblasti, aby bylo zajištěno, že při formulování různých evropských politik budou specifické rysy horských oblastí zohledněny.
<SPEAKER ID="988" NAME="Urszula Gacek  " AFFILIATION="PPE-DE">
písemně. - (PL) Zpráva Evropského parlamentu o situaci a perspektivách zemědělství v horských oblastech správně ukládá Evropské komisi, aby do šesti měsíců předložila strategii pro horské oblasti.
<P>
Jedná se o skutečný krok směrem ke zvážení zvláštních podmínek, ve kterých žije a pracuje 19 % ze všech občanů EU.
<P>
Návrh Evropského parlamentu vztahující se ke každodenním problémům lidí žijících v polském regionu Podhale zasluhuje naši podporu.
<P>
Doposud byly směrnice pro kopcovité a horské oblasti z hlediska práva založené výhradně na zemědělské politice. Tato zpráva také zdůrazňuje potřebu podpory zemědělství prostřednictvím vyrovnávacích plateb a prostřednictvím podpory pro vysoce kvalitní produkty.
<P>
Kopcovité a horské oblasti však mají i mnoho jiných problémů, ve kterých by se EU měla angažovat vzhledem k tomu, že zahrnují široké spektrum ekonomických, sociálních otázek a otázek kvality života. Z tohoto důvodu je velmi dobré, že zpráva hovoří o problémech souvisejících s přístupem k dopravním sítím a k internetu. Kromě toho by v zájmu zlepšení komunálních služeb měly být obce podporovány jak finančně, tak zvláštními řešeními na regionální úrovni.
<P>
Zároveň musíme pamatovat na důležitost "lidí z hor" pro ochranu národních tradic a také vzhledem k jejich tradičním znalostem přirozeného prostředí. Důležitost stálých sociálních struktur a potřeby udržitelného využívání životního prostředí si zasluhují zvláštní důraz.
<P>
V tomto kontextu je region Podhale bezpochyby nejlepším příkladem dobré praxe.
<SPEAKER ID="204" NAME="Ioannis Gklavakis  " LANGUAGE="EL">
Pane předsedající, dámy a pánové, dovolte mi blahopřát panu Ebnerovi k jeho zprávě. Kopcovité a horské oblasti jsou v EU zvláště důležité, protože pokrývají více než 50 % území některých členských států, jejichž venkovské obyvatelstvo stále tvoří významnou složku.
<P>
Zvláštní fyzické rysy (strmé svahy, výškové rozdíly) staví tyto regiony ve srovnání s jinými regiony EU do znevýhodněného postavení. Obtížné podmínky pro zemědělskou výrobu, vysoké náklady na dopravu, neodpovídající dopravní a komunikační sítě, stejně jako náklady na dopravu osob a služeb mají vliv na hospodářství a každodenní životní podmínky občanů žijících v techto oblastech.
<P>
Na druhou stranu jsou výrobci v těchto regionech známí kvalitou svých zemědělských produktů a svou zkušeností s udržitelným využíváním lesů a pastvin. Tyto prvky by proto měly být podpořeny a využity k posílení jejich konkurenceschopnosti a kulturní identity.
<P>
Je proto nutná strategie, aby bylo možné zohlednit zvláštní rysy těchto regionů a pomoci jim s výzvami, rozvinout alternativní formy zaměstnávání a udržet v nich obyvatelstvo. Taková strategie by také měla poskytnout zvláštní péči postiženým regionům, jako jsou například kopce a hory zničené požáry.
<SPEAKER ID="205" NAME="Rumiana Jeleva  " AFFILIATION="PPE-DE">
písemně. - Podle mého názoru jsou lidé v malých a izolovaných venkovských komunitách, zejména pak v horských oblastech, v každodenním životě znevýhodněni a konfrontováni s omezeními a obtížemi. Jejich potřeby by měly být na našem seznamu priorit vysoko, protože jim často chybí nezbytné základní potřeby, jako je přístup ke službám. Jsou pod stálým tlakem finančních a praktických problémů, což způsobuje pocity úzkosti. Když se podívám na situaci v mé zemi, Bulharsku, řekla bych, že mysl většiny venkovských obyvatel zaměstnávají převážně základní lidské potřeby. Dlouhodobé rozvojové strategie však často chybějí.
<P>
Dále je zřejmé, že venkovské politiky stále zaostávají a neodpovídají skutečnosti ve venkovských oblastech. Politiky a opatření pro rozvoj regionů a venkova by měly být decentralizované, aby je bylo možné přizpůsobit místním podmínkám. Proto je zde třeba rozvinout konkrétní, flexibilní a na míru připravené regionální a místní programy zaměřené na zaměstnanost a sociální výhody. Musíme se proto soustředit na rozvoj lidských zdrojů a rozvoj kapacit lidí, se zvláštním zaměřením na mladé lidi, ženy a menšiny; a na rozvoj lepších vnitrostátních politik pro malé a nepřístupné vesnice při zohlednění existujících místních přírodních a lidských zdrojů a potřeb lidí.
<SPEAKER ID="206" NAME="Sepp Kusstatscher  " AFFILIATION="Verts/ALE">
písemně. - (DE) Tato zpráva obsahuje všechno možné; jedná se o skutečnou slátaninu, připomínající výsledek rychlého brainstormingu o zemědělství a horských oblastech. Jedná se o katalog přání a požadavků, vyjádřený v prázdných slovech a otřepaných frázích, s opakováními a rozpory, a nemůže být schválena, i když se v ní najde něco, co uspokojí každého.
<P>
Největší rozpor se najde mezi kosmetickou úpravou environmentální a sociální a bezohlednými politikami, které pan Michl Ebner a jeho strana denně sleduje.
<P>
Skutečně udržitelný přístup k zemědělství a výrobě potravin musí být v centru každé životaschopné evropské zemědělské politiky. Každý, kdo ničí vodu, půdu a biologickou rozmanitost, musí zaplatit podle principu "znečišťovatel platí". Potřebujeme podpořit takovou formu zemědělství, která skutečně chrání klima a snaží se obchodovat s rozmanitou škálou zdravých produktů. Ekologické zemědělství musí být přivedeno z ústraní do hlavního proudu. My Zelení nepodporujeme politiku dotací velkých hráčů na globálním trhu. Chceme posílit místní a regionální trhy s potravinami, abychom zajistili, že zemědělci mohou mít slušný příjem, a garantovali spotřebitelům čerstvé a zdravé potraviny. Tento způsob hospodaření je také nejlepším způsobem ochrany zemědělské krajiny a životního prostředí.
<SPEAKER ID="987" NAME="Véronique Mathieu  " AFFILIATION="PPE-DE">
písemně. - (FR) Ebnerova zpráva o situaci a perspektivách zemědělství v horských oblastech zdůrazňuje rysy a potřeby těchto regionů, které tvoří 40 % území Evropy.
<P>
Tyto regiony čelí přírodním překážkám, což ztěžuje výrobu a omezuje přístupnost. Zasluhují proto zvláštní pozornost.
<P>
Vyzývám proto Komisi, aby navrhla globální plán založený na kontinuitě s opatřeními, která byla do současnosti přijatá, a zároveň aby tato opatření vzájemně integrovala za účelem jejich větší účinnosti. To by znamenalo pokračování vyrovnávacích plateb na kompenzaci přírodních znevýhodnění, poskytnutí finanční podpory mladým zemědělcům a přiřazení zvláštní důležitosti odvětví mléka. V programu "Natura 2000" - horské oblasti musí být zachována lidská činnost. A nakonec, při obhospodařování krajiny musí být dán důraz na roli myslivosti a rybářství.
<P>
Strategie tohoto druhu umožní těmto regionům čelit výzvám konkurenceschopného a udržitelného rozvoje, protože se nejedná jen o potenciální zdroje ekonomického růstu, ale také o strážce tradic, které produkují kvalitu a přispívají k zachování našich krajin.
<SPEAKER ID="986" NAME="Cătălin-Ioan Nechifor" AFFILIATION="PSE">
, písemně. - (RO) Horské oblasti tvoří velkou část Evropské unie; a co více, tradice, kultura a jazyk jsou v těchto oblastech lépe zachovány v porovnání s jakýmikoliv jinými regiony ve 27 členských státech. Bohužel, vnitrostátní vlády nerealizují integrované regionální rozvojové strategie a existují velké rozdíly, které pomalu, ale jistě vedou k vylidnění těchto regionů. Začnu mottem Unie "Jednota v rozmanitosti": vítám rozhodnutí Parlamentu požádat Komisi, aby navrhla integrovanou strategii udržitelného rozvoje a využívání zdrojů v horských oblastech, čímž dá rovné příležitosti evropským občanům, kteří se rozhodli žít v obtížnějších podmínkách horských oblastí. S ohledem na současné diskuse o rozdělení plateb v horských oblastech věřím, že je naší povinností jako poslanců Parlamentu lobovat za pokračování finanční podpory horským oblastem. Tím se horské oblasti stanou chráněnými oblastmi, schopnými si zajistit vlastní udržitelný rozvoj, a zároveň i oázami pro evropské a mezinárodní turisty.
<SPEAKER ID="207" NAME="Rareş-Lucian Niculescu  " AFFILIATION="PPE-DE">
písemně. - (RO) Hory pokrývají jednu třetinu území země, kterou zastupuji, Rumunska, a obyvatelé horských oblastí jsou v porovnání s jinými lidmi žijícími na venkově znevýhodněni.
<P>
Návrhy obsažené ve zprávě pana Ebnera jsou vítány a pevně věřím, že soudržná strategie EU zaměřená na horské oblasti, jež je zásadní a naléhavá, by značně přispěla ke zlepšení životních podmínek v těchto oblastech.
<P>
Zároveň bych rád zdůraznil, že jsou se stejnou naléhavostí zapotřebí lepší právní předpisy i financování rozvoje venkova ze strany Společenství.
<P>
Například v Rumunsku státní správa spustila různé programy financované z programu EZFRV, které podporují malé podniky a cestovní ruch. Malé podniky a soukromé hotely jsou pro vzestup horských oblastí obzvláště důležité.
<P>
Pravidla pro žadatele o tato opatření, zahrnující složité papírování, byla zveřejněna jeden den před zahájením zasedání, ačkoliv byla napsána v srpnu.
<P>
Jedná se o jasné porušení zásady poskytování jasných a transparentních informací potenciálním příjemcům.
<P>
Věřím, že by právní předpisy EU měly takovým situacím, které činí finanční snahy EU zbytečnými, předcházet.
<SPEAKER ID="985" NAME="Zita Pleštinská  " LANGUAGE="SK">
Horské regiony umožňují kvalitní zemědělskou produkci a větší rozmanitost zemědělských produktů na evropském trhu. Proto je zapotřebí lépe koordinovat rozvoj venkova a strukturální pomoci.
<P>
V horských regionech je zapotřebí rozvíjet trvale udržitelné, modernizované a multifunkční zemědělství. Využívání biomasy a agroturistika umožní zvýšení příjmů místního obyvatelstva. Zachování určitých rostlinných a živočišných druhů, ochrana tradic a hlavně cestovní ruch pomohou v boji proti změnám klimatu prostřednictvím ochrany biologické rozmanitosti a zachytáváním CO2 trvalými travnatými plochami a lesním porostem. Trvale udržitelné využívání lesů umožní vyrábět energii z dřevěného odpadu.
<P>
Vážení kolegové, dovolte mi, abych zdůraznila důležitost otázky hospodaření s vodou v horských regionech. Je zapotřebí, aby Komise povzbuzovala místní a regionální orgány k rozvoji všestranné solidarity mezi oblastmi v horních a dolních úsecích povodí a aby přiměřenými finančními prostředky podporovala udržitelné využívání vodních zdrojů v těchto regionech.
<P>
Tyto regiony jsou zvláště ohrožené důsledky změny klimatu, proto je zapotřebí v těchto regionech prosazovat bezodkladnou realizaci opatření na ochranu před živelnými pohromami, především před lesními požáry.
<P>
Jsem přesvědčená, že horské oblasti potřebují nové nástroje na ochranu území před povodněmi s důrazem na protipovodňovou prevenci, přičemž zemědělci a lesníci by mohli protipovodňová opatření zabezpečovat z prostředků přímých plateb na plochu, které dostávají v rámci společné zemědělské politiky.
<SPEAKER ID="208" NAME="Theodor Dumitru Stolojan  " AFFILIATION="PPE-DE">
písemně. - (RO) Vítáme zprávu pana Ebnera. Hory zabírají až 33 % povrchu Rumunska. Jako v jiných evropských zemích hrozí horským oblastem vylidnění a to, že budou postrádat určité ekonomické aktivity.
<P>
Potřebujeme evropskou integrovanou strategii pro udržitelný rozvoj horských oblasti. Požadujeme zvláštní důraz na podporu zemědělství, ekologických produktů, agroturistiky a přístupových a komunikačních prostředků v horských oblastech. Zároveň trváme na tom, aby byly mladé rodiny podporovány v nastartování zemědělských statků pro agroturistiku s perspektivou na oživení ekonomického potenciálu oblasti.
<SPEAKER ID="209" NAME="Dushana Zdravkova" AFFILIATION="PPE-DE">
písemně. - (BG) Jako představitelka členské země s typickými problémy v oblasti zemědělství, a to zejména v zemědělství v horských oblastech, bych ráda vyjádřila svou podporu zprávě pana Ebnera, týkající se stavu a perspektiv zemědělství v takovýchto oblastech, což má pro nás zvláštní důležitost.
<P>
Jak zpráva zdůrazňuje, v Bulharsku existuje riziko vylidnění a zbídačení sociálního života místních společenství, která také dokonce čelí hrozbě ukončení zemědělské činnosti. Společné politiky podpory zemědělství lze stěží na takové oblasti uplatňovat (např. požadavek minimálního počtu zvířat). Proto zde existuje potřeba zvláštní finanční pomoci producentům mléka, stejně jako dalších konkrétních finančních opatření, která by měla být přijata při realizaci návrhů obsažených ve zprávě. Jen tak mohou být zachovány zdroje zvířat spolu s lidskými zdroji a celkově i jedinečnost těchto oblastí, když vezmeme v úvahu jejich výjimečnou důležitost pro konkrétní členské státy, stejně jako pro celou EU. To povzbudí také další odvětvové politiky: v ochraně životního prostředí, cestovním ruchu, malých a středních podnicích a vzdělávání. Proto trvám na stanovení společných pravidel pro programy přímé pomoci v rámci společné zemědělské politiky a na zavedení zvláštních programů pomoci pro horské oblasti.
