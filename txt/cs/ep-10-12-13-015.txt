<CHAPTER ID="015">
Jednominutové projevy k důležitým poltickým otázkám
<SPEAKER ID="029" NAME="Předseda">
Dalším bodem jsou jednominutové projevy k důležitým politickým otázkám.
<SPEAKER ID="030" NAME="Teresa Jiménez-Becerril Barrio" AFFILIATION="PPE">
(ES) Pane předsedo, minulý měsíc jsem zde v Parlamentu zorganizovala slyšení o obětech terorismu, jehož se zúčastnili předseda Parlamentu a někteří členové Evropské lidové strany (Křesťanských demokratů).
<P>
Oběti terorismu se na nás jako na své zástupce v Evropě obrátily, abychom jim zajistili právo na spravedlnost, jež bylo v jejich zemích tolikrát pošlapáno jako například ve Španělsku, kde vláda Rodrígueze Zapatera španělským občanům nadále lže o průběhu jednání s teroristickou skupinou, která dosud nesložila zbraně.
<P>
Právě kvůli tomu nebyly dosud důkladně vyšetřeny takové závažné případy jako vyzrazení zásahu v baru Faisán, kdy teroristé byli předem varováni o průběhu operace s cílem zatknout je.
<P>
Demokratické vlády se nemohou obracet k obětem terorismu zády; tyto oběti již v boji za svobodu zaplatily nejvyšší cenu.
<P>
Parlament musí naléhat na dodržování evropské Listiny základních práv, která uznává legitimní požadavky obětí, například aby se nevyjednávalo s teroristy a aby bylo zajištěno, že si teroristé odpykají tresty odnětí svobody v celém rozsahu.
<SPEAKER ID="031" NAME="Ádám Kósa" AFFILIATION="PPE">
(HU) Pane předsedo, dámy a pánové, v posledním pracovním týdnu tohoto roku bych pro vás rád zrekapituloval svoji zkušenost s administrativou Evropského parlamentu. Ve shodě se stanoviskem evropského veřejného ochránce práv ze dne 6. prosince bych chtěl konstatovat, že si tým a zaměstnanci Evropského parlamentu zasluhují pochvalu za práci v oblasti prosazování rovných příležitostí a především v oblasti zlepšování situace osob se zdravotním postižením. Doufám, že v budoucnosti nedojde v těchto otázkách k žádnému kroku zpět. Rád bych poděkoval třem lidem. Nejprve bych chtěl z důvodu úprav poděkovat paní Erice Landiové a panu Pierrovi Debatymu, vedoucím oddělení pro odborné vzdělávání. Dále bych chtěl poděkovat paní Rose Brignonové, vedoucí oddělení pro rovné příležitosti a rozmanitost za to, že v Evropském parlamentu poskytla zaměstnání 61 osobám se zdravotním postižením. Tento program jim může přinést práci a zároveň poskytnout náležitou pomoc. Chtěl bych požádat pana Buzka, aby v zájmu budoucnosti Evropské unie nadále věnoval pozornost těmto programům.
<SPEAKER ID="032" NAME="Csaba Sógor" AFFILIATION="PPE">
(HU) Pane předsedo, je pro mne zadostiučiněním, že za Rumunsko se vítězkou Novinářské ceny Evropského roku 2010, kterou uděluje Evropská komise, stala příslušnice maďarské národnostní menšiny v Rumunsku. Vítězka ceny získala uznání Komise za článek, který napsala ve svém rodném jazyku, maďarštině. Maďarština v Rumunsku není úředním jazykem, ale pro jeden a půl milionu příslušníků maďarské komunity žijící v této zemi je řečí, která jim zprostředkovává to, co se kolem nich děje. Jsem vděčný, že Komise si uvědomila, že nemůže být důvodem k vyloučení ze soutěže, zúčastní-li se jí někdo s příspěvkem, jenž není napsán v úředním jazyku jeho země. Nicméně mám rovněž dojem, že všechno není v pořádku, protože národnostní menšiny, které nehovoří úředním jazykem EU, například Katalánci, Baskové, Korsičané a další, neměly možnost zúčastnit se této soutěže, i když si sdělují informace ve svých rodných jazycích. Je na čase, aby veškerá rozhodnutí Komise měla na zřeteli evropskou realitu, mnohojazyčnost a soužití kultur.
<SPEAKER ID="033" NAME="Antonio Masip Hidalgo" AFFILIATION="S&amp;D">
(ES) Pane předsedo, z toho, že za vlády Rodrígueze Zapatera jsou zatýkáni teroristé, je každopádně zřejmé, že obvinění, která zde dnes byla vznesena proti španělské vládě, si zjevně odporují.
<P>
Nyní však k mému tématu: Připomínáme si sté výročí narození básníka Miguela Hernándeze, jehož smrt za občanské války ve Španělsku znamenala nenahraditelnou ztrátu a jehož výjimečný zpěv prýštil ryze ze srdce lidu. Tento pastýř "koz a žalu" byl současníkem básníků Nerudy a Aleixandra, nositelů Nobelovy ceny.
<P>
Na tomto fóru, jež by mělo být prostorem svobody, tolerance, míru a kultury, si dovolím recitovat: "Jsem otevřené okno, jež naslouchá, / jímž hlásí se ponurost života. / V boji však paprsek sluneční / vždy zažene stín."
<P>
Držme se v těchto ponurých časech naděje, již básník spatřuje v paprsku světla, který zažene temnotu, temnotu oné doby, a to navždy. Budu-li parafrázovat Miguela Hernándeze: "o mnohém musíme hovořit" nebo vypůjčím-li si Vallejův verš, jenž minulý týden citoval ve Stockholmu Vargas Llosa: "bratři, mnoho nám zbývá vykonat" v této Evropě...
<P>
(Předseda řečníka přerušil)
<SPEAKER ID="034" NAME="Daciana Octavia Sârbu" AFFILIATION="S&amp;D">
(RO) Pane předsedo, minulý týden Evropská komise zveřejnila zprávu o provádění strategie z roku 2007 v oblasti výživy a obezity. Tato zpráva nepoukázala jen na konkrétní opatření Evropské unie v boji proti nezdravému stravování a obezitě, ale také na to, že mnoha cílů, které strategie stanovila, nebylo dosaženo. Strategie počítala se závaznými kroky majícími rozšířit a podpořit vzdělávání dětí v oblasti výživy. Ke splnění těchto závazků se toho na úrovni EU však udělalo velice málo. Například projekt "Ovoce do škol" obsahuje vzdělávací prvky, ale zaměřuje se pouze na omezené množství dětí. Přestože má doposud pozitivní dopad, jsme si vědomi jeho značné omezenosti.
<P>
Další důležitou otázkou je reklama na potraviny zaměřená na děti. Komise v roce 2007 vypracovala kodex chování stanovující pravidla pro uvádění potravinářských výrobků pro děti na trh. Bohužel v některých členských státech ještě dnes existuje přímá reklama na nezdravé potraviny určená dětem a výklady pokynů ke kodexu chování se značně liší.
<SPEAKER ID="035" NAME="Ivo Vajgl" AFFILIATION="ALDE">
(SL) Pane předsedo, byl bych rád, kdybychom dnes zde ve sněmovně věnovali pozornost varování o mírovém procesu na Blízkém východě, se kterým se 26 bývalých vrcholných politiků a političek Evropské unie obrátilo na světovou veřejnost, a vzali si je k srdci.
<P>
Každá z těchto osob, o kterých hovořím, se těší mezinárodní autoritě, a proto jsou schopny získat pozornost veřejnosti. Myslím, že by bylo správné, abychom zde ve sněmovně věnovali pozornost znění tohoto varování, jež nás vybízí, abychom toho více dělali pro posílení mírového úsilí v této oblasti a, bude-li toho třeba, abychom přísnějším postojem přivedli Izrael k jednacímu stolu a zajistili tím mír nejen v tomto regionu, ale také ve státě Izrael a pro jeho občany.
<SPEAKER ID="036" NAME="Michail Tremopoulos" AFFILIATION="Verts/ALE">
(EL) Pane předsedo, evropský podpůrný mechanismus ukládá Komisi dodatečné povinnosti v oblasti ochrany evropského právního státu. S překvapením jsem však zjistil, že se děje pravý opak. Mám k dispozici písemnou odpověď komisaře Rehna o memorandu s Řeckem. Pod tuto odpověď, v níž stojí, že iniciativa a odpovědnost za podmínky spočívá výhradně na řecké vládě, se také osobně podepsal. Mám k dispozici ještě písemnou odpověď komisaře Almunii, v níž jednoznačně prohlašuje, že nepovažuje za nutné sdělovat nám informace o výkonu parlamentního dohledu, které jsme od něj požadovali.
<P>
Zdá se, že Komise při uplatňování evropského právního státu a provádění evropských politik v řadě zemí úmyslně vytváří šedé zóny. Tím, že vnitrostátní vlády se při nejdůležitějších opatřeních zaštiťují Komisí a "Trojkou", zatímco Komise tyto záležitosti přenechává vnitrostátním vládám, se demokratická kontrola dostává na vedlejší kolej. Komise se tak ze strážce Smluv mění ve strážce neoficiálního výjimečného stavu, jejž sama mlčky vyhlásila. Když v této složité situaci uvádíme v činnost podpůrný mechanismus, nemůže to znamenat, že rezignujeme na evropský právní stát.
<SPEAKER ID="037" NAME="Georgios Toussas" AFFILIATION="GUE/NGL">
(EL) Pane předsedo, protilidová politika Evropské unie, Mezinárodního měnového fondu a buržoazních vlád členských států přerostla v boj o základní mzdová, pracovní a sociální práva, za která pracující dlouho a tvrdě bojovali.
<P>
Masová nezaměstnanost, chudoba, zrušení vnitrostátních kolektivních dohod, drastické snížení mezd a důchodů, vyšší věk odchodu do důchodu, zrušení klasifikace namáhavých a zdraví škodlivých povolání, zvýšení DPH, snížení příjmů obyčejných pracujících ve veřejném i soukromém sektoru o 25 %, rozprodej státních podniků, stupňování autokracie a hrubé potlačování hnutí pracujících a lidu. Typickými příklady jsou zavedení hanebného politického opatření povolávání nezaměstnaných řeckých námořníků do armády, vyhlášení stavu nouze na úkor nezaměstnaných kontrolorů letecké dopravy ve Španělsku, bití žáků a studentů v Anglii a obecně zpochybňování základních svobod obyčejných lidí.
<P>
Zároveň však vidíme balík dotací a hanebných daňových úlev...
<P>
(Předseda řečníka přerušil)
<SPEAKER ID="038" NAME="Nikolaos Salavrakos" AFFILIATION="EFD">
(EL) Pane předsedo, končící rok nebyl lehký jak pro lidstvo, tak ani pro Evropu, jejíž měna i soudržnost byly podrobeny zkoušce. S cílem chránit společnou měnu a poskytnout podporu dvěma důležitým zemím se zcela rozdílnými ekonomikami, Řecku a Irsku, byly navrženy a použity nové ochranné a podpůrné instituce. Mám za to, že my všichni, a zvláště vedoucí evropští představitelé, jsme si z této krize odnesli ponaučení a cítíme mezi sebou větší solidaritu. Věřím, že je tomu tak. Proto doufám, že v roce 2011 budou podnikuty správné kroky pro zachování sociální soudržnosti a vyhneme se extrémům plynoucím z jednostranného důrazu na rozpočtové úspory. Musím poukázat na to, že ve Spojených státech uplatňují opačnou hospodářskou politiku. Musíme si uvědomit, že v eurozóně je třeba přijmout opatření mající za cíl vytvořit podmínky pro bezproblémové oživení trhů v Řecku, Irsku a Portugalsku a zabránit podobným problémům ve Španělsku.
<SPEAKER ID="039" NAME="Csanád Szegedi" AFFILIATION="NI">
(HU) Pane předsedo, dámy a pánové, maďarská vláda s dvoutřetinovou většinou v uplynulých šesti měsících přešla do útoku proti demokratickým institucím. V tomto tažení zrušila dřívější orgán pro dohled nad sdělovacími prostředky s paritním zastoupením a nahradila ho orgánem složeným ze zástupců vládní strany. Tzv. mediální ústava, jež byla v Maďarsku nedávno přijata, vládě dokonce umožňuje, aby následovala Čínu a podle jejího vzoru cenzurovala některé internetové stránky, bude-li chtít. Ředitelka úřadu pro sdělovací prostředky, Annamária Szalaiová, to s hrdostí uvedla v jednom rozhovoru. Jako příklad zmínila nejčtenější pravicový zpravodajský portál, www.kuruc.info, jenž v důsledku internetové anonymity nejvíce odkrýval nepravosti minulé vlády. Žádám Evropský parlament a Komisi, aby vyzvaly stranu Fidesz, aby co nejdříve skončila s protidemokratickými procesy, které v současnosti v Maďarsku probíhají. Maďarské opozici již zůstala pouze moc veřejné kritiky, a i o tu nás chtějí připravit.
<SPEAKER ID="040" NAME="Barbara Matera" AFFILIATION="PPE">
(IT) Pane předsedo, dámy a pánové, je to již více než měsíc, co byla Asia Bibiová, katolická venkovanka z Pákistánu, odsouzena za rouhání.
<P>
Nesmíme zapomenout na to, že je důležité chránit nedotknutelnost lidských práv, mezi něž v naší Listině základních práv patří svoboda projevu.
<P>
V zemích jako Pákistán bylo za posledních deset let kvůli obvinění z rouhání usmrceno 46 osob a tento stav živí stále větší náboženskou nesnášenlivost a islámský fundamentalismus. Všichni zmínění lidé byli v důsledku obvinění z rouhání zabiti mimo věznici nebo byli nalezeni mrtví ve vězení. Život Asie Bibiové ohrožují nejen pákistánské zákony, ale také ruce fanatiků. Pákistánské zákony tudíž rozdmychávají tuto atmosféru pronásledování a protiprávních likvidací životů.
<P>
Na závěr apeluji na mezinárodní společenství, aby důrazně na Pákistánu požadovalo, aby ve svém trestním zákoníku zrušil zákon proti rouhání a aby zajistil, že všechny osoby odsouzené za trestné činy, které jsou spjaty s omezením svobody projevu, budou co nejdříve propuštěny.
<SPEAKER ID="041" NAME="Mariya Nedelcheva" AFFILIATION="PPE">
(BG) Pane předsedo, dámy a pánové, dnešní datum je ve jménu prohlášení, které jsem podepsala s dalšími čtyřmi kolegy a které požaduje od roku 2013 spravedlivé rozdělení zemědělských dotací mezi staré a nové členské státy. Za současné společné zemědělské politiky musí všichni zemědělci splňovat stejné požadavky, což vyžaduje nákladné investice. Zemědělci sice mají stejné povinnosti, ale nároky již ne. Jsem proto přesvědčena, že od roku 2013 musí systém přímých plateb zaručovat rovné zacházení se všemi zemědělci v Evropské unii. Musíme ukončit historický model, stanovit společná kritéria a vzít v potaz specifické potřeby zemědělství v jednotlivých regionech. Kromě toho musíme vytvořit systém, který by umožňoval převést prostředky z druhého pilíře do prvního pilíře, aby podpůrná opatření a nástroje mohla využívat větší část zemědělských podniků v nových členských státech. Je na čase skoncovat s rozdílnými podmínkami uplatňovanými pro staré a nové členské státy v rámci SZP a upřímně doufám, že tuto záležitost všichni podpoříte.
<SPEAKER ID="042" NAME="Maria Da Graça Carvalho" AFFILIATION="PPE">
(PT) Pane předsedo, tornádo, které zasáhlo Portugalsko minulý týden v úterý, napáchalo v oblasti Tomar značné škody. Bohužel k tomuto druhu přírodních katastrof dochází stále častěji. Je důležité, aby byly dostupné nouzové mechanismy, které umožní pohotově poskytnout pomoc zasaženému obyvatelstvu.
<P>
Úloha EU je zde zcela zásadní, protože má k dispozici mechanismy a nástroje, například Fond solidarity, které byly zřízeny právě za účelem reakce na takovéto problémy. Je však naprosto nezbytné, aby spouštění a používání těchto mechanismů bylo pohotové, pružné a jednoduché. Proto vyzývám Komisi a Radu, aby Fond solidarity učinily pružnějším, aby mohl být využit tak pohotově, jak je tomu v tomto a podobných případech zapotřebí.
<SPEAKER ID="043" NAME="George Sabin Cutaş" AFFILIATION="S&amp;D">
(RO) Pane předsedo, v období před přistoupením Rumunska k Evropské unii Evropská komise pozorně sledovala situaci kolem mezinárodních adopcí a v důsledku odhalení nezákonných postupů při adopcích doporučila jejich provádění ukončit. Nicméně v roce 2009 v souvislosti s konferencí na téma problémy v postupech při adopci v Evropě, kterou pořádala Evropská komise a Rada Evropy, jsem poslal dopis Jacquesovi Barrotovi, jímž jsem chtěl upozornit na dopady znovuotevření trhu mezinárodních adopcí. Požadoval jsem rovněž, aby Evropská komise byla v této věci důsledná.
<P>
Pátrání, které proved rumunský tisk, ukazuje na to, že je možné, že se Evropská komise dopustila zneužití své pravomoci, jež spočívalo v tom, že vnutila do oficiální zprávy z konference závěr, ve kterém se doporučuje zřízení evropské agentury pro adopce. Myslím si, že podezření, že strážce evropských Smluv je zapleten do falšování oficiálního dokumentu, poškodí pověst Evropské unie. Proto od Evropské komise očekávám jasnou a odůvodněnou odpověď, která rozptýlí otazník, jenž se vznáší nad vertikální strukturou EU.
<SPEAKER ID="044" NAME="Gianni Pittella" AFFILIATION="S&amp;D">
(IT) Pane předsedo, dámy a pánové, na Sinajské poušti v Egyptě obchodníci s lidmi zadržují již více než měsíc jako rukojmí skupinu 250 lidí, mezi nimi 80 Eritrejců. Část této skupiny byla předtím poslána zpět z pobřeží některých evropských zemí. Únosci požadují výkupné 8 000 USD za jejich propuštění a zadržovaní jsou mezitím vystaveni velice nelidským formám špatného zacházení a strádání. Šest lidí již zemřelo a z neověřených zpráv se dozvídáme o tom, že zadržovaným jsou odnímány orgány za účelem prodeje na černém trhu.
<P>
Je nejvyšší čas, aby mezinárodní společenství a Evropská unie řekly "Dost!"; je na čase se jednoznačně vyslovit k záruce práva na azyl v jakékoliv zemi a je na čase, aby některé vlády přehodnotily své nereálné politiky navracení uprchlíků. O toto žádal papež a také různé nadace, sdružení a politické osobnosti.
<P>
Žádáme vás, pane předsedo, abyste s baronkou Ashtonovou podnikli okamžité kroky k ukončení těchto hrůz.
<SPEAKER ID="045" NAME="Csaba Sándor Tabajdi" AFFILIATION="S&amp;D">
(HU) Pane předsedo, od začátku ledna bude Maďarsko třetí z nových členských států, jež převezme rotující předsednictví EU. Pro Maďarsko to bude velká zkouška a výzva zároveň. Současně s tímto předsednictvím bude zahájena správa ekonomických záležitostí EU, první finanční semestr a dojde ke změně Lisabonské smlouvy kvůli zavedení stálého mechanismu krizového řízení. Doufáme, že budou dokončena jednání o přistoupení s Chorvatskem a že Rumunsko a Bulharsko se stanou součástí schengenského prostoru. Demokratické strany v Maďarsku, s výjimkou krajní pravice, mají shodný názor a spolupracují na tom, aby zajistily úspěch maďarského předsednictví. Tento Parlament se nicméně musí zabývat také rozporem, že zatímco maďarské předsednictví by mělo bdít nad dodržováním základních svobod v EU, současná maďarská vláda závažným způsobem omezuje demokracii, svobodu projevu a práva odborů. Doufám, že maďarská vláda se v Evropě bude chovat jinak, než jak si počíná doma.
<SPEAKER ID="046" NAME="Kristiina Ojuland" AFFILIATION="ALDE">
Pane předsedo, jednou z otázek, která se v Bruselu minulý týden řešila v rámci probíhajícího summitu EU-Rusko, byl stav právního státu v Ruské federaci.
<P>
Chtěla bych vám připomenout, že rozsudek v druhém soudním přelíčení s Michailem Chodorkovským a Platonem Lebeděvem bude vynesen ráno dne 15. prosince.
<P>
Členové mezinárodního společenství, včetně EU, toto soudní přelíčení velmi pozorně sledovali a jsem přesvědčena, že výsledek soudu nám umožní vyvodit konkrétní závěry o stavu právního státu v Rusku. Jelikož se tento týden ve Štrasburku koná další zasedání Výboru pro parlamentní spolupráci EU-Rusko, přála bych si prodiskutovat toto téma s kolegy z ruské Státní dumy a Rady federace a chtěla bych vybídnout kolegy zde v Parlamentu, aby učinili totéž.
<SPEAKER ID="047" NAME="Pat the Cope Gallagher" AFFILIATION="ALDE">
(GA) Pane předsedo, Evropská unie hraje důležitou úlohu v podpoře mírového procesu a procesu usmíření v Severním Irsku a v příhraniční oblasti. Do tří programů PEACE investovala Evropská unie od roku 1994 celkovou částku 1,3 milionu EUR. Do Mezinárodního fondu pro Irsko investovala Unie od roku 1989 349 milionů EUR. Tento fond poskytl podporu více než 6 000 projektů v Irsku.
<P>
Podpora EU umožnila obcím v Severním Irsku a příhraniční oblasti využít možnosti, které přináší mírový proces. Budování míru a usmíření je dlouhodobý proces a jsem pevně přesvědčen, že je zapotřebí, aby nadále pokračovala podpora poskytovaná programem Peace III a Mezinárodním fondem pro Irsko (IFI). Vítám nedávné kroky USA podpořené Spojeným královstvím a irskými orgány zaměřené na přezkoumání možnosti, zda by program IFI nemohl v omezeném rozsahu cíleným způsobem dále fungovat po roce 2010. Končím tím, že je naprosto nezbytné, aby nadále byla poskytována podpora mírovým programům.
<SPEAKER ID="049" NAME="Oriol Junqueras Vies" AFFILIATION="Verts/ALE">
(ES) Pane předsedo, směrnice o televizi bez hranic z roku 1989 stanovila, že členské státy nesmí bránit audiovizuálnímu vysílání z jiných členských států.
<P>
Revize této směrnice z roku 2007 zmíněný cíl potvrdila a přizpůsobila ho novým technologiím a změnám ve struktuře audiovizuálního trhu. V rozporu s těmito směrnicemi však státní hranice na severu Katalánska nadále funguje jako kulturní a jazyková bariéra. Konkrétně jde o to, že rozhlasové a televizní vysílání v katalánštině je pod záminkou technických kritérií systematicky vylučováno z rámce regulovaného vysílání.
<P>
Evropské orgány by proto měly vymáhat plnění vlastních směrnic a vysílací společnosti s přeshraniční působností by měly mít možnost poskytovat své služby celému jazykovému a kulturnímu společenství, které se, jako v případě Katalánska, nenachází pouze na hranicích jediného státu.
<P>
Mnohokrát děkuji.
<SPEAKER ID="050" NAME="Bairbre de Brún" AFFILIATION="GUE/NGL">
(GA) Pane předsedo, vítám výsledky, jež byly dohodnuty na konferenci COP 16 v Cancúnu. Neměli bychom si však nalhávat, že jsme již dosáhli kýženého výsledku. Nyní je třeba stanovit mnohem pevnější a jasnější cíle, jež budou závazné.
<P>
Vlády musí stavět na výsledcích z Cancúnu s cílem dosáhnout příští rok v Jihoafrické republice ambiciózní a závazné dohody. Jednat musíme rovněž u nás doma.
<P>
Je zapotřebí dosáhnout okamžité dohody o snížení emisí CO2 v Evropě nejméně o 30 % - nejen kvůli mezinárodní dohodě, ale také kvůli nám samotným -, abychom se od nynějška stali konkurenceschopnými.
<P>
Evropa musí zajistit, abychom v oblasti spotřeby energie mnohem více zvýšili svoji účinnost. Plánovaného 20% zlepšení v oblasti energetické účinnosti se nám bez právní závaznosti nepodaří dosáhnout. To je nyní zapotřebí změnit.
<SPEAKER ID="051" NAME="Slavi Binev" AFFILIATION="NI">
(BG) Pane předsedo, dámy a pánové, chtěl bych vás upozornit na to, že bulharským silničním dopravcům hrozí, že přijdou na mizinu, pokud povolíme, aby byly zavedeny dodatečné poplatky za znečišťování vzduchu, emise hluku a další věci. Toto odvětví se nachází v krizi a zvýšit tyto poplatky znamená riskovat nejen, že se tato krize prohloubí, ale také že tomuto odvětví nezůstane prostor na obnovu vozového parku. Jako bulharský občan nesouhlasím s propočty Komise, které nevzaly v potaz rozdíly v zeměpisné poloze jednotlivých členských států. Bulharsko leží na okraji Evropské unie a bulharští dopravci budou těmito dodatečnými poplatky zasaženy v největší míře. Podíváme-li se na příslušné studie, zjistíme, že pro bulharské hospodářství představují všechny varianty ztrátu.
<P>
Vážení kolegové, doufám, že Evropský parlament má politickou vůli zabránit tomu, aby se prohloubily problémy zemí na hranicích Evropské unie.
<SPEAKER ID="052" NAME="Nadezhda Neynsky" AFFILIATION="PPE">
(BG) Pane předsedo, pan předseda Barroso před několika dny vyslovil varování, že Evropu ohrožuje rostoucí vlna populismu a nacionalismu. Vyzval vedoucí politiky, aby bojovali proti manipulaci veřejnosti prostřednictvím obav a iracionálních argumentů, které podle něj v mnoha zemích umožnily nárůst populismu. Toto prohlášení mě podnítilo k tomu, abych upozornila na rizika ohrožující demokracii v bývalých komunistických zemích. Právě zde více než v jiných zemích musí evropští vedoucí představitelé nekompromisně vystupovat proti jakýmkoliv pokusům podkopat právo na soukromé vlastnictví. Jedním konkrétním příkladem takového podkopávání je částečné znárodnění příspěvků do zaměstnaneckých penzijních fondů a jejich převod do státního systému sociálního zabezpečení. Evropa musí rovněž bdít nad právem na svobodnou volbu a zabránit tomu, aby bylo jakýmkoliv způsobem omezováno. A především musí Evropští vedoucí představitelé postupovat nekompromisně proti pokusům manipulovat veřejným míněním, využívat ve velkém měřítku speciální zařízení pro sledování občanů a oficiálně vyzrazovat tajné informace s cílem vyvíjet nátlak na občany a omezit lidská práva.
<SPEAKER ID="053" NAME="Jim Higgins" AFFILIATION="PPE">
(GA) Pane předsedo, toto je velmi důležitá otázka. Je zřejmé, že mezi ziskem zemědělců a ziskem velkých obchodních řetězců existuje velký rozdíl.
<P>
V mé vlasti je v odvětví mléka a mléčných výrobků zaměstnáno zhruba 22 000 lidí. Samotný trh s mléčnými výrobky v Irsku představuje ročně 1 miliardu EUR. Domnívám se, že Evropská unie zemědělcům nepomáhá dostatečně; teď nehovořím o dotacích - ty jsou slušné.
<P>
Na trhu se mnoho věcí děje špatným způsobem. Například zemědělci by za svoji produkci měli dostávat zaplaceno do třiceti dnů. Tak tomu vůbec není. Navíc obchodní řetězec prodává mléko se slevou, ta je ale na úkor zemědělců.
<P>
Jsem rozčarován tím, že se tyto problémy neřeší. Musíme udělat mnohem víc na ochranu zemědělců před mocí obchodních řetězců.
<SPEAKER ID="054" NAME="Ioan Enciu" AFFILIATION="S&amp;D">
(RO) Pane předsedo, základní práva jsou základními zásadami Evropské unie. Hlavní povinností všech evropských institucí je sledovat dodržování těchto práv.
<P>
V Rumunsku, členském státu Evropské unie, jsme svědky závažného porušování základních práv. Současná rumunská vláda nejprve přivedla Rumunsko k hospodářskému a sociálnímu úpadku a nyní zavádí absurdní opatření, která závažně porušují základní práva uznávaná Evropskou unií - právo na důchod, práva odborů, právo na mzdu a práva mladých matek. Kromě toho bych chtěl upozornit, že v Rumunsku se připravují změny zákona o ochraně a podpoře práv zdravotně postižených osob. Schválení návrhu zákona předkládaného rumunskou vládou povede pouze k tomu, že zdravotně postižené osoby budou mít těžší život, budou závislé na státu místo toho, aby se zlepšila jejich ochrana a podpořilo jejich sociální začlenění. To bude mít velice neblahý dopad na zájmy a důstojnost zdravotně postižených osob.
<SPEAKER ID="055" NAME="Alexander Mirsky" AFFILIATION="S&amp;D">
(LV) Pane předsedo, chtěl bych se vás zeptat, co je to "zkušební pilot"? To je pilot, jenž za letu testuje letadlo. A co je to "zkušební cestující"? Tuto funkci nedávno vymyslela lotyšská letecká společnost airBaltic. Je ovšem škoda, že zapomněla informovat své cestující, že se účastní zkoušek. AirBaltic například posadí cestující do letadla a později během letu se ukáže, že letadlo má technické problémy, kvůli kterým nouzově přistane. Podle mého názoru by letadlo mělo projít přípravou již před letem a nikoliv až za letu, zejména jsou-li na palubě cestující.
<P>
Poslední dobou zaznamenala spolčenost airBaltic velké množství nouzových přistání. Rád bych upozornil kolegy poslance a Evropskou komisi na problém letecké bezpečnosti. Tato lehkovážnost může přinést tragické následky. Děkuji vám.
<SPEAKER ID="056" NAME="Charles Goerens" AFFILIATION="ALDE">
(FR) Pane předsedo, již dvakrát mi bylo řečeno, že otázka k ústnímu zodpovězení o referendu o budoucnosti jižního Súdánu nebude znovu zařazena do plánu práce.
<P>
Měl bych vám připomenout, že v souladu s obsáhlou mírovou dohodou z roku 2005 má jižní Súdán možnost hlasovat na konci pětiletého období o tom, zda zůstane součástí súdánského státu.
<P>
Konání referenda je naplánováno na 9. ledna příštího roku. Bylo by však zapotřebí, aby v této sněmovně proběhla diskuse o řadě nevyřešených otázek, zejména o vypracování volebních seznamů, o urovnání neshod týkajících se průběhu hranice mezi severem a jihem Súdánu, neřku-li o tom, jaká bezpečnostní opatření, budou-li třeba, je nutné učinit.
<P>
Budeme-li nadále donekonečna odsouvat tuto diskusi, připravíme se o právo dávat politické impulsy. Tak to vidím já. Stále si myslím, že by bylo rozumnější snažit se zabránit konfliktním situacím než stát stranou a čekat, až nastane tragédie.
<SPEAKER ID="057" NAME="Ilda Figueiredo" AFFILIATION="GUE/NGL">
(PT) Pane předsedo, poslední údaje Eurostatu ukazují, že Portugalsko je jednou ze zemí s nejvyšší mírou nejistoty zaměstnání: 22 % pracujících je zaměstnáno na nejistých pracovních místech, zatímco průměr Evropské unie je 13,5 %.
<P>
Nejhůře postiženy jsou ženy a mladí lidé. Více než 23 % lidí mladších 25 let je nezaměstnaných a chudoba v Portugalsku vzrostla na 18 %; to doléhá také stále větší měrou na chudé pracující, kteří nemají dostatečně vysoký plat na to, aby se vymanili z chudoby.
<P>
Jak pak máme chápat nepřijatelný nátlak Evropské komise na portugalskou vládu, aby změnila pracovní právo a ještě usnadnila propouštění lidí z důvodu nadbytečnosti? Je třeba zvýšit podporu vytváření pracovních míst s právy a důstojnými mzdami.
<SPEAKER ID="058" NAME="Miguel Portas" AFFILIATION="GUE/NGL">
(PT) Pane předsedo, navzdory úsporným rozpočtům, Mezinárodnímu měnovému fondu, stabilizačnímu fondu a navzdory mechanismům hospodářské koordinace opírajícím se o sankce pokračuje prostřednictvím spekulativních útoků na státní dluhy několika zemí útok na euro.
<P>
Je nutné uznat, že chyba může být jen v politických rozhodnutích, jež byla přijata. Kdykoliv kancléřka Merkelová a prezident Sarkozy začnou veřejně spekulovat, mají z toho radost spekulanti a ihned podle toho přizpůsobí své spekulace. Je jasné, že zejména odmítání evropských dluhopisů spekulanty rozradostňují, protože ovlivňují cenu; za tuto spekulaci se platí rozdělováním Evropy.
<P>
Evropy, která je nesolidární, v níž jsou okrajové státy stále okrajovější. To se musí změnit, pane předsedo.
<SPEAKER ID="059" NAME="Hans-Peter Martin" AFFILIATION="NI">
(DE) Pane předsedo, již dlouho jsem obhájcem eura, ale jeho budoucnost je nyní v sázce. Předsedové vlád nemají odvahu přestat konečně zasypávat špatné peníze dobrými. Je na čase přestat říkat: "Tento problém ještě několik let počká". Místo toho musíme konečně najít dostatek odvahy a zodpovědnosti přestat se zadlužovat. Pouze tehdy budeme moci po bankách vyžadovat odpovědnost. Týká se to také lidí, jako jsme my - prostřednictvím našich penzijních fondů a životního pojištění. V této oblasti musíme raději zatnout zuby a jednat než dále prodlužovat smrtelné křeče. To je náš velký problém. Chtěl bych vyzvat všechny kolegy poslance, aby se zapojili do iniciativ Hospodářského a měnového výboru, především do iniciativy financewatch.org, abychom v budoucnosti skutečně byli schopni nacházet možnosti, jak postupovat proti bankám a proti lobbistům, kteří zde bohužel dosud mají velké slovo, a jak získávat nezávislé informace.
<SPEAKER ID="060" NAME="Cătălin Sorin Ivan" AFFILIATION="S&amp;D">
(RO) Pane předsedo, přistoupení Bulharska a Rumunska k schengenskému prostoru je nesmírně důležité pro stabilitu východní hranice EU. Druhý, možná neméně důležitý argument, je, že poté, co obě země v roce 2007 získaly status plnoprávných členů Evropské unie, se jedná o přirozený krok.
<P>
Toto rozhodnutí se však musí zakládat na technických aspektech a nikoliv na emocích nebo vášních. Některé vládnoucí strany v Evropské unii se domnívají, že mohou získat na svoji stranu voliče, pokud se staví proti tomuto rozhodnutí a obviňují Rumunsko a Bulharsko za to, že na úrovni EU existují problémy s integrací Romů.
<P>
Na druhou stranu, vyznívá-li závěr zprávy příznivě a inspekce, která byla v obou členských státech nedávno vykonána, ukazuje, že obě země jsou připraveny na vstup do schengenského prostoru, pak si myslím, že je velice důležité, abychom je nadále podporovali, zvláště, když tomu není tak dávno, co jsme těmto zemím udělili kladné hodnocení.
<SPEAKER ID="061" NAME="Marisa Matias" AFFILIATION="GUE/NGL">
(PT) Pane předsedo, máme za sebou další konferenci o změně klimatu a myslím si, že budeme-li k sobě upřímní, pak nanejvýš můžeme říci, že byla lepší než kodaňská konference, protože jsme dosáhli některých výsledků a učinili jsme jistý pokrok. Byla lepší, protože jsme pod záštitou OSN opět nalezli kompromis. Byla lepší, protože Evropská unie pochodila na konferenci v Cancúnu lépe a celý proces probíhal mnohem transparentněji než dříve. To však samo o sobě nelze považovat za útěchu a musíme si přiznat, že výsledek je dosud velmi skrovný.
<P>
Vytvořili jsme základ pro další práci, ale musíme rovněž přiznat, že přestože je tento základ pozitivní, stále se opírá o sliby. Je zapotřebí, aby vlády zašly ještě mnohem dále, mají-li vyhovět potřebám veřejnosti a potřebám skutečné krize, jež má skutečné oběti. Jsem ráda, že o tomto tématu zde zítra budeme podrobněji diskutovat. Nemá smysl připomínat si Všeobecnou deklaraci lidských práv, pokud tato práva stále opomíjíme. Měli bychom již vědět, že trh všechno nevyřeší a že je na čase stavět do popředí lidi.
<SPEAKER ID="062" NAME="Rui Tavares" AFFILIATION="GUE/NGL">
(PT) Pane předsedo, před několika dny položil kongresman Ron Paul v americkém Kongresu důležitou otázku: Je-li válka zahájena na základě lži, je důležitější zachovat tajemství nebo nechat veřejnost, aby se dozvěděla pravdu? V případu WikiLeaks sdílím obavy našich kolegů na druhé straně Atlantiku. Některá tajemství jsou oprávněná a nutná. Problémem je, když utajování přestane být výjimkou a stává se pravidlem. V posledních letech jsme byli svědky růstu kultury utajování, která se stále prohlubuje, až se vymyká demokratické kontrole, a nyní zuřivě hájí své výsady, jak bylo vidět na reakcích některých vlád a společností na případ WikiLeaks.
<P>
Amazon, Visa, MasterCard a dokonce jedna švýcarská banka, které předtím měly s WikiLeaks kontrakty, od nich v důsledku politického tlaku ustoupily. Francouzský ministr požadoval zákaz těchto internetových stránek na francouzském území. Dámy a pánové, pro takový tlak neexistuje naprosto žádný právní základ. Důvěra je záležitostí dvou stran a vlády mohou od občanů žádat důvěru pouze tehdy, jsou-li sami ochotny občanům důvěřovat.
<SPEAKER ID="063" NAME="Philip Claeys" AFFILIATION="NI">
(NL) Pane předsedo, dnes uplynulo přesně šest měsíců od konání federálních parlamentních voleb v Belgii. Musím na to upozornit, protože zatím nikdy jsme nebyly v situaci, že by předsednictví EU vykonávala celých šest měsíců prozatímní vláda.
<P>
Rada zde dnes nemá politické zastoupení, což je poněkud nešťastné, protože tuto nevídanou situaci stojí za to zmínit. Umělému konstruktu s názvem Belgie dnes stejně jako před půl rokem stále nelze vládnout a nelze s tím nic dělat, protože Flandry a Valonsko se vyvinuly ve dvě rozdílné země s naprosto odlišnými politickými, sociálními a hospodářskými kulturami.
<P>
Pane předsedo, situace v Belgii se dostala do slepé uličky, která je tak bezvýchodná, že by se Evropská unie měla raději připravit na vznik dvou nových členských států: Flander a Valonska.
<SPEAKER ID="064" NAME="Corina Creţu" AFFILIATION="S&amp;D">
(RO) Pane předsedo, nejnovější změna zákoníku práce v Rumunsku ještě více zhorší situaci zaměstnanců, na něž již těžce dolehl hospodářský pokles. Povinná výpovědní lhůta pro zaměstnance, kteří dali výpověď, a zkušební doba budou prodlouženy, což znamená, že během této doby nebo na jejím konci lze pracovní smlouvy ukončit bez výpovědi a na stejném místě během ní po sobě zaměstnat více než tři lidi. Nejhanebnější opatření, které nestydatě porušuje základní lidská práva, má ze zákona pozastavit platnost individuální pracovní smlouvy zaměstnanců po dobu jejich účasti ve stávce.
<P>
Chci prostě protestovat proti tomuto pokusu učinit ze zaměstnanců otroky svých zaměstnavatelů. Chtěla bych rovněž vyzvat evropské politické síly a orgány, aby zasáhly a zastavily zhoršování postavení zaměstnanců v Rumunsku.
<SPEAKER ID="065" NAME="Předseda">
Tím je tento bod uzavřen.
