<CHAPTER ID="016">
Jednominutové projevy k důležitým politickým otázkám
<SPEAKER ID="025" NAME="Předsedající">
Nyní přecházíme k jednominutovým projevům k důležitým politickým otázkám.
<SPEAKER ID="026" NAME="Tunne Kelam" AFFILIATION="PPE-DE">
Pane předsedo, pekingská olympiáda bohužel potvrdila, že autoritářské režimy nejsou schopné ani ochotné naplňovat olympijské ideály úcty k lidským právům a míru.
<P>
Ruské orgány symbolicky poznamenaly začátek pekingské olympiády ozbrojeným napadením sousední země. Všechno se odehrálo v bezprostřední blízkosti místa konání příští zimní olympiády v Soči.
<P>
Jsem přesvědčen, že tímto bezprecedentním porušením územní celistvosti sousední země a připojením částí jejího území Ruská federace ztratila z morálního a politického hlediska právo uspořádat v roce 2014 olympiádu v Soči.
<P>
Vyzývám Mezinárodní olympijský výbor, aby pokud možno co nejdříve vybral pro pořádání zimní olympiády jiné město.
<SPEAKER ID="027" NAME="Manuel Medina Ortega" AFFILIATION="PSE">
(ES) Pane předsedo, jako španělský poslanec žijící na Kanárských ostrovech vám chci poděkovat za to, že jste vzpomněl na oběti neštěstí, k němuž došlo 20. srpna. Chci se rovněž připojit k vyjádření soustrasti. Doufám, že podobná neštěstí se nebudou opakovat a že Evropská unie dokáže zajistit leteckou bezpečnost.
<SPEAKER ID="028" NAME="Jelko Kacin" AFFILIATION="ALDE">
(SL) Pane předsedo, problémy ochrany životního prostředí a zvýšená potřeba energie ve spojení se změnou klimatu jsou výzvou vyžadující svědomitý přístup všech politiků. Přesahují státní hranice a národní zájmy. Ještě citlivějším problémem je výstavba mořských plynových terminálů v uzavřených mořích, například v Jaderském moři.
<P>
Plánuje se výstavba pozemních a námořních plynových terminálů v Terstském zálivu, pouhých osm kilometrů od slovinského pobřeží, přímo naproti největší turistické oblasti Piran. Pokud by se toho italská vláda odvážila, mohla by terminál umístit také do Benátské laguny, ale to by se nepodařilo, jelikož by se proti tomu postavil celý civilizovaný svět.
<P>
Občané mají právo proti takové výstavbě protestovat a politici musí jejich přání respektovat a kompenzovat demokratický deficit v Evropské unii. Velmi často jsme se na životní prostředí neohlíželi, a nemůžeme si tedy dovolit udělat takovou věc znovu. Italská vláda by o tom měla vyslat Evropskému parlamentu jasný vzkaz.
<SPEAKER ID="029" NAME="Jean Lambert" AFFILIATION="Verts/ALE">
Pane předsedo, chtěla jsem vás seznámit s velice závažným případem jednoho novináře ze Srí Lanky pana J. S. Tissainayagama, který jsme nadnesli po naší nedávné návštěvě Srí Lanky. Jedná se o velice známého spisovatele a novináře a mimo jiné provozuje webové stránky financované německou vládou pod názvem "Přesah” prosazující mír a spravedlnost. V té době byl bez obvinění čtyři měsíce zadržován ve špatných podmínkách a na základě tamního zákona o předcházení terorismu byl nakonec minulý týden obviněn a je ve vězení, přičemž obvinění se týkají znevažování vlády a šíření neklidu ve společnosti.
<P>
Žádáme vás, pane předsedo, abyste v rámci Rady a Komise zprostředkoval sledování tohoto závažného případu, minimálně aby se dotyčný mohl sejít se svými právníky mezi čtyřma očima - což doposud nemohl - a aby byl seznámen se všemi důkazy proti němu.
<SPEAKER ID="030" NAME="Předsedající">
Naši úředníci budou ten případ sledovat.
<SPEAKER ID="031" NAME="Andrzej Tomasz Zapałowski" AFFILIATION="UEN">
(PL) Pane předsedo, Rusko je jedním z našich hlavních politických a hospodářských partnerů. V posledních dnech však Rusko vydalo zastrašující prohlášení namířená proti Unii, v nichž jí vyhrožuje ruskou hospodářskou a vojenskou silou. Podobné hrozby obdržely i země zapojené do politiky evropského sousedství. Dámy a pánové, je v rámci partnerství normální, aby se jeden z partnerů uchyloval k takovému jednání? Mám na mysli zejména naše sdílené zájmy, především výstavbu ropovodů a plynovodů.
<P>
Evropské společenství je domovem 500 milionů občanů a je to největší ekonomika světa. Skutečnost, že nějaká země s výrazně nižším potenciálem může Unii bezohledně vyhrožovat, naznačuje, že jsme považováni za slabého partnera, který není schopen přijímat závažná politická rozhodnutí. Je jedině dobře, že neplatí Lisabonská smlouva, protože kdyby platila, i jednotlivé členské státy Unie by byly zbaveny možnosti čestně reagovat.
<SPEAKER ID="032" NAME="Předsedající">
Děkuji vám. Lisabonská smlouva hovoří jednoznačně: chtěl bych vás požádat, abyste se mnou měli trpělivost, neboť totéž jsem zdůrazňoval ve svém projevu k Evropské radě. Solidarita mezi členskými státy v oblasti energetiky je zásadou, která je zakotvena v Lisabonské smlouvě. To znamená, že kdyby jednomu členskému státu hrozilo, že mu budou zastaveny dodávky energie, všechny ostatní členské státy by měly za povinnost pomoci mu. Z tohoto důvodu je obzvlášť důležité, aby Lisabonská smlouva byla ratifikována. Omlouvám se, že to znovu opakuji, ale ta smlouva je velice důležitá, zejména pro oblast energetiky.
<SPEAKER ID="033" NAME="Kathy Sinnott" AFFILIATION="IND/DEM">
Pane předsedo, chtěla bych ve vymezeném čase poukázat na důsledky, jaké bude mít uplatňování směrnice o výrobcích závislých na energii na jednu společnost v mém volebním obvodu, která se specializuje na oblast vytápění. Dovídám se, že současný návrh na provádění směrnice, pokud jde o kotle, postihne v Irsku závažným způsobem a zbytečně odvětví ústředního vytápění, které v mém volebním obvodu zaměstnává spoustu lidí.
<P>
Podle současných návrhů, které se týkají kotlů, výrobci budou muset označovat kotle energetickým štítkem, stejně jako regulátory ohřevu, čerpadla a některé vyměnitelné části. Tyto návrhy na používání štítků neberou v úvahu klíčovou úlohu instalatéra. Instalatéři jsou velmi důležitou součástí systému zabezpečujícího dodávky tepla a tento přístup Komise bude znamenat, že jejich odbornost začne být do značné míry opomíjena nebo zůstane nevyužita.
<P>
Návrhy Komise od základu změní celý irský domácí trh s teplem a budou mít širší důsledky v podobě omezeného výběru, zavádějících informací pro spotřebitele, vyšších nákladů a méně pružného a konkurenceschopného trhu a ztráty zaměstnání.
<P>
Uvítala bych, kdyby si Komise ještě před svým konzultačním fórem při posuzování účinků této směrnice na Irsko vyslechla názory odborníků.
<SPEAKER ID="034" NAME="Willy Meyer Pleite" AFFILIATION="GUE/NGL">
(ES) Pane předsedo, chci se rovněž připojit k poděkování za oficiální prohlášení vydané Sněmovnou k vážnému neštěstí, k němuž došlo 20. srpna na letišti v Barajas a při kterém zahynulo 155 osob. Zároveň si však myslím, že je možná načase, dámy a pánové, abychom si položili otázku, zda všechny letecké společnosti důsledně uplatňují všechna evropská nařízení týkající se bezpečnosti a údržby.
<P>
Myslím si, že nastal čas, a tento požadavek vznáším na půdě tohoto Parlamentu, aby Evropská komise kriticky přezkoumala dodržování letecké bezpečnosti, zejména v oblasti údržby letadel.
<P>
Domnívám se proto, že právě teď je čas nejen na smutek a na solidaritu, což je samozřejmé, ale také na kritické zhodnocení, do jaké míry jsou dodržovány evropské směrnice o letecké bezpečnosti a údržbě evropských letadel.
<SPEAKER ID="035" NAME="Jim Allister" AFFILIATION="NI">
Pane předsedo, v mém volebním obvodu Severní Irsko EU v dobrém úmyslu často dává najevo svůj zájem. Nicméně ji chci varovat před financováním projektu, který má nesmírný rozvratný potenciál. Mám na mysli to, že pracovní skupina EU pošetile, na žádost představitelů výkonné moci Severního Irska z Demokratické unionistické strany a strany Sinn Fein, uvítala možnost podpořit "středisko pro řešení konfliktů" na místě bývalého vězení Maze.
<P>
Jakkoli se to opentluje a jakékoli piruetky se točí, zachovaný Blok H včetně nemocničního křídla by se stal jakousi svatyní teroristů, kteří ve vězení Maze spáchali v 80. letech sebevraždu. To by pro velkou většinu lidí bylo velice urážlivé a Unionisté, které zastupuji, by s tím nesouhlasili.
<P>
Varuji proto Komisi, aby se do této výbušné záležitosti nezapletla a nenechala se zneužít těmi, kteří se úzkostlivě schovávají za EU a snaží se dosáhnout něčeho, co vážně naruší příznivý vývoj vztahů v Severním Irsku.
<SPEAKER ID="036" NAME="Petru Filip" AFFILIATION="PPE-DE">
(RO) Poté, co ruský parlament uznal nezávislost Jižní Osetie a Abcházie, vstoupilo urovnání konfliktu na levém břehu Dněstru ohledně otázky Podněstří do nové fáze. Každému z nás je jasné, že zahraniční politika Ruska se po rozhodnutí ruského parlamentu změnila, a tudíž je třeba vzít tuto realitu v úvahu a změnit strategii v celé Unii. Vezmeme-li v úvahu, že problematika Podněstří, oblasti poblíž východní hranice Evropské unie, je předmětem velkého zájmu členských států, a zejména Rumunska, považuji za nutné, aby se Společenství v této věci přesvědčivým způsobem angažovalo, a nedocházelo tak ke zbytečnému zhoršování vztahů mezi zeměmi a subjekty, které deklarovaly své zájmy v tomto regionu.
<P>
Vezmeme-li v úvahu, že Natalia Timakova, mluvčí Dimitrije Medveděva, oznámila, že se uskuteční několik jednání za přítomnosti všech zúčastněných stran včetně zástupců Tiraspolu, mohlo by být důležité prověřit zde možnost zřízení výboru, který by určoval a předával stanovisko Společenství v této věci.
<P>
Nedávná studie Evropské rady o zahraničních vztazích ukazuje, že po událostech v Gruzii budou vyjednávání o dohodě mezi Moldavskem a Podněstřím mnohem těžší.
<SPEAKER ID="037" NAME="Ioan Mircea Paşcu" AFFILIATION="PSE">
Pane předsedo, Gruzie není jen další mezinárodní krizí, na kterou EU reaguje. Signalizuje vojenský návrat Ruska ohlašovaný jeho výbojnou energetickou politikou, kterou zahájilo v roce 2006.
<P>
EU se zmítá mezi zásadami a ekonomickými zájmy. Podpora těch prvních by znamenala ochotu obětovat ty druhé. A naopak, upřednostňování těch druhých by znamenalo významnou ztrátu tváře. Stejně tak i Rusko se zmítá mezi zisky ze svého prodeje energií Západu a respektováním mezinárodní zákonnosti. Ta nemůže být beztrestně znevažována. Naši vedoucí představitelé by měli toto hlasitě a jasně vzkázat do Moskvy.
<P>
Byla by to obrovská ztráta pro celé mezinárodní společenství, kdyby se Rusko rozhodlo investovat své nově získané energie do marného pokusu o obnovení bipolárního světa, místo aby se zapojilo do vytváření světa nového, multipolárního a globalizovaného.
<SPEAKER ID="038" NAME="Maria Petre" AFFILIATION="PPE-DE">
(RO) Budu mluvit o zablokování plateb z programu Sapard pro Rumunsko a jeho krátkodobých a střednědobých dopadech.
<P>
V červnu 2008 navštívila mise Evropské komise Bulharsko a Rumunsko a nařídila pozastavení plateb pro projekty Sapard. Bylo třeba přijmout opatření na nápravu postupů považovaných za nevyhovující a přímo zúčastněné a odpovědné orgány v Rumunsku navrhly akční plán nápravy problémů, který byl přijat.
<P>
To byl však pouze začátek problémů. Platby příslušným státům budou obnoveny pravděpodobně v září zavedením postupů pro provádění plateb a zároveň začne probíhat nezávislý audit, který může trvat celý rok a zaručí, že postupy budou vyhovovat, ovšem s velkým rizikem nenávratné ztráty peněz, naneštěstí pro region, který byl letos v létě vážně postižen záplavami.
<P>
Pokud při dvanácti předchozích auditech nebyly zjištěny žádné nesrovnalosti, pokud nedostatky nejsou zásadní, zajímalo by mě a ptám se Evropské komise, zda úspory ze zemědělského rozpočtu nejsou někdy důležitější než projekty Sapard a jejich výsledky.
<P>
Vidím pouze jediné řešení, a to smířit se s prodloužením lhůty o další rok.
<SPEAKER ID="039" NAME="Katalin Lévai" AFFILIATION="PSE">
Pane předsedo, v mnoha zemích EU lze pozorovat hrozivé známky toho, že znovu ožívá rasismus, homofobie a antisemitismus. Na pokojný Pride Festival v Budapešti letos v létě brutálně zaútočili extrémní pravicové skupiny a na účastníky házeli kameny a vajíčka naplněná kyselinou. Mnozí z nich byli zraněni. Po této ostudné události maďarský ministerský předseda inicioval vznik Maďarské charty a já bych zde na půdě Evropského parlamentu spolu se svými kolegy Michaelem Cashmanem a Editou Bauerovou chtěla založit Evropskou chartu.
<P>
Odsuzujeme všechny druhy násilí. Nemůžeme připustit vznik extremistických organizací, které chtějí prosazovat svou vlastní ideu spravedlnosti. Odmítáme znovuoživení fašistických myšlenek a předsudků vůči jakýmkoli menšinám a důrazně odmítáme všechny formy rasismu. Proti násilí a zastrašování bychom měli vystupovat společně s pomocí zákonů a také tím, že ve svém každodenním životě půjdeme dobrým příkladem. Proto bych vás zde v Parlamentu chtěla požádat o podporu Evropské charty.
<SPEAKER ID="040" NAME="Marco Pannella" AFFILIATION="ALDE">
(IT) Pane předsedo, dámy a pánové, Evropa byla založena na přesvědčení, že není možno už dále zajistit blaho, svobodu, demokracii a mír na základě národní suverenity. Přesto však odsuzujeme Gruzínce, kteří odvrhli dusící jho diktatury ve jménu Evropy a s nadějemi Evropy, odsuzujeme je k národní nezávislosti, zatímco velká část Evropy nyní poklonkuje Moskvě a politice Putina tím nejzbabělejším způsobem a je ochotna podobně přistupovat k Číně.
<P>
Naším dnešním problémem je to, že nadále nemůžeme odmítat Gruzii, Turecko, Izrael a Maroko - jehož král požádal o připojení k Evropské unii v roce 1985 - určitě je nemůžeme odsuzovat k něčemu, co jsme my sami odmítli na cestě ke své záchraně!
<SPEAKER ID="041" NAME="Milan Horáček" AFFILIATION="Verts/ALE">
(DE) Pane předsedo, dámy a pánové, navzdory značnému úsilí a celosvětovým iniciativám zajistit spravedlnost pro bývalého šéfa společnosti Jukos Michaila Chodorkovského a jeho obchodního partnera Platona Lebeděva, jejich osud zůstává nezměněn. "Svoboda je lepší než nesvoboda”, prohlásil nově zvolený president Medveděv. To by mělo být základem pro budoucnost Ruska, společně s reformou soudního systému a velmi potřebného zlepšení podmínek ve věznicích. Bohužel poslední rozsudek v případu Chodorkovskij ukazuje, že naděje na větší vládu práva v Rusku se nenaplňují. Nedávná rozhodnutí o vojenské strategii vůči Gruzii a NATO rovněž naznačují, že s novým duem Putin-Medveděv u moci začala nová doba ledová, a to nejen na domácí, ale také na zahraniční politické aréně. Vůči tomu musíme být skutečně ostražití.
<SPEAKER ID="042" NAME="Janusz Wojciechowski" AFFILIATION="UEN">
(PL) Pane předsedo, chtěl bych upozornit na incident, který se značně dotkl mých spoluobčanů. Během rozpravy o kriminalitě v jednom výboru britské dolní sněmovny prohlásil vysoký představitel britské policie, že všichni Poláci nosí nůž, protože nosit nůž je součástí jejich kultury, a že je nutno je převychovat. Rád bych objasnil, že ačkoliv jsem Polák, sám nůž nenosím, a v mé kultuře se nůž obvykle používá spolu s vidličkou při jídle.
<P>
Je politováníhodné, že toto zaznělo, zejména když velký počet mých spoluobčanů, kteří žijí na britských ostrovech, se s větší pravděpodobností stane obětí trestné činnosti než jejím pachatelem. Ostatně všechna zobecňující tvrzení přisuzující kterémukoli národu jakékoli negativní vlastnosti jsou výrazem netolerance. Něco takového by v členském státě Evropské unie nemělo nikdy zaznít.
<SPEAKER ID="043" NAME="Ilda Figueiredo" AFFILIATION="GUE/NGL">
(PT) Sdělovací prostředky v Portugalsku nedávno oznámily, že společnost Yasaki v Ovaru propustila dalších 312 pracovníků. Společně s tímto posledním kolem propouštění během posledního roku a půl Yasaki Saltano propustila téměř 1 200 lidí v závodech v Ovaru a ve Vila Nova de Gaia.
<P>
To způsobuje závažný sociální problém v oblasti, kde je málo jiných pracovních příležitostí a kde neustále stoupá nezaměstnanost. Zároveň je však opravdu skandální, když si uvědomíme, že tato nadnárodní společnost získala miliony eur z prostředků Společenství, které měla investovat v Portugalsku. Lidé, na něž dopadá změna obchodní strategie, jsou dělníci a obyvatelé oblastí, kde se závody nacházejí.
<P>
Musíme zabránit tomu, aby se tyto situace soustavně opakovaly.
<SPEAKER ID="044" NAME="Christa Klaß" AFFILIATION="PPE-DE">
(DE) Pane předsedo, dámy a pánové, po včerejší nedělní bohoslužbě v mém bydlišti nám náš indický kněz vyprávěl, jaká zvěrstva se páchají v jeho rodné zemi. Minulý týden došlo ve státě Orissa ve východní Indii k tažení proti křesťanům, kdy byli pronásledováni, ponižováni, týráni a vražděni. Do konce minulého týdne zde zahynulo 26 osob, bylo zničeno 41 kostelů, zapáleny čtyři kláštery a mnoho křesťanských domů pobořeno. Lidé hledají útočiště v lesích a zoufale prosí o ochranu před hinduistickými fanatiky.
<P>
Toto není první útok na křesťany, a proto nyní asi 60 000 křesťanů v Orisse opustilo své domovy. Současný konflikt spustilo zavraždění duchovního vůdce a člena Světové hinduistické rady 23. srpna. Otec Saji z mojí vesnice vyzval naši farnost, aby se modlila za oběti, ale my můžeme udělat víc než jen toto. Naprosto odsuzuji tyto zločiny proti lidskosti. Evropský parlament musí naléhat na indickou vládu, aby křesťanům v Orisse zaručila právo na život a svobodu.
<SPEAKER ID="045" NAME="Marianne Mikko" AFFILIATION="PSE">
(ET) Dámy a pánové, Podněstří uznalo nezávislost Jižní Osetie a Abcházie. Pokud jde o separatistickou oblast Moldavska Podněstří, toto přehřátí do značné míry souvisí se zmrazeným konfliktem.
<P>
Jižní Osetie, Abcházie a Podněstří jsou v podobné situaci - celé roky Rusko odmítalo stáhnout odtamtud své síly. Prezident Moldavska přirovnal Podněstří k sopce, která by mohla, stejně jako události v Gruzii, začít kdykoli explodovat.
<P>
Rusko řeklo prezidentu Voroninovi, že má zájem o uzavření dohody, podle níž by Podněstří bylo považováno za autonomní oblast Moldavska. Jako taková by se oblast Podněstří mohla v případě potřeby legitimně oddělit od Moldavska na základě referenda.
<P>
Je důležité přivést 5+2 partnery k jednacímu stolu, nemůžeme dopustit, aby Medveděv a Voronin řešili ten konflikt mezi sebou. Jako vedoucí moldavské delegace vytrvale naléhám, aby ohledně Podněstří byla přijata preventivní opatření.
<P>
V Podněstří by měly působit mezinárodní mírové jednotky; Moldavsku bychom měli nabídnout plán užšího partnerství a Moldavanům umožnit vstup do Evropské unie bez víz.
<SPEAKER ID="046" NAME="Toomas Savi" AFFILIATION="ALDE">
Pane předsedo, v červenci 2007 Mezinárodní olympijský výbor (MOV) rozhodl, že pořadatelství zimních olympijských her v roce 2014 přidělí ruskému Soči. Po ruské agresi vůči Gruzii poslanci amerického Kongresu Allyson Schwartz a Bill Shuster vydali prohlášení, že jakmile se členové amerického Kongresu vrátí z letních prázdnin, Kongres Spojených států přijme usnesení požadující, aby MOV určil pro olympijské hry v roce 2014 nové místo konání.
<P>
Je zcela jasné, že pokud by se olympijské hry měly konat v Soči, země by tuto akci bojkotovaly, stejně jako v Moskvě v roce 1980 po sovětské vojenské invazi do Afghánistánu. To by olympijské hnutí poškodilo mnohem víc než nynější volba nového pořadatele olympijských her v roce 2014. Je proto načase, aby Evropský parlament začal jednat. Jinak bychom znovu mohli čelit myšlence na pořádání olympiády v autoritářské a agresivní zemi, která nerespektuje lidská práva a občanské svobody, ani olympijskou chartu.
<SPEAKER ID="047" NAME="László Tőkés" AFFILIATION="Verts/ALE">
(HU) Pane předsedo, v souvislosti s nezávislostí Jižní Osetie a Abcházie rumunský president Traian Băsescu ostře zaútočil na kolektivní práva menšin, neboť podle jeho názoru by vedla ke zhroucení některých států. Obavy Evropského společenství z krize na Kavkaze, z imperialistické agrese a hrozeb Ruska a z nebezpečí, které hrozí Ukrajině a Moldavsku, jsou oprávněné. Nicméně mimo jakékoli zájmy velkých mocností a navzdory snahám všech separatistů by skutečné mírové řešení mohlo zajistit kolektivní lidská práva a národní práva a zároveň úplnou autonomii. Podle zpravodaje Rady Evropy Andrease Grosse nejúčinnějším lékem na separatismus je autonomie. Prezident Băsescu by se neměl znepokojovat, protože Maďaři v Transylvánii se nechtějí oddělit od Rumunska, stejně jako se Tibet nechce oddělit od Číny; pouze se snaží dosáhnout svých kolektivních práv a autonomie.
<SPEAKER ID="048" NAME="James Nicholson" AFFILIATION="PPE-DE">
Pane předsedo, v srpnu během letní přestávky postihly Severní Irsko, oblast, odkud pocházím, silné lijáky. Bylo zasaženo mnoho oblastí, kde povodně odplavily ornici a zničily mnohahektarové lány brambor a polehly obilí.
<P>
Navštívil jsem některé nejhůře zasažené oblasti a byl jsem svědkem, jaký žalostný pohled se v té době naskýtal lidem, kteří dřeli, aby si zajistili obživu, zničené silnice, stržené mosty i část dobytka ztracená.
<P>
V současné době jsou farmáři zvyklí bojovat s počasím o přežití, ale v tomto případě by těmto malým oblastem mohla a měla být poskytnuta pomoc. V Evropě máme Fond solidarity, z něhož by Komise uvolnila prostředky vládě Severního Irska, a chtěl bych vás požádat, abyste napsali předsedovi Komise, ať se obrátí na ministerského předsedu Severního Irska a zjistí, jak nejlépe pomoci.
<SPEAKER ID="049" NAME="Hanna Foltyn-Kubicka" AFFILIATION="UEN">
(PL) Pane předsedo, dnes je výročí vypuknutí Druhé světové války. Domnívám se, že je to vhodná příležitost k tomu, abych vás a všechny poslance Evropského parlamentu vyzvala, abyste podpořili vyhlášení 25. května mezinárodním dnem na počest všech, kteří hrdinně bojovali proti totalitě.
<P>
Volba nepadla na 25. května náhodně. Dne 25. května 1948 komunisté zavraždili kapitána Witolda Pileckého. Kapitán byl jediným člověkem, který šel dobrovolně do koncentračního tábora, aby zde organizoval vnitřní odpor a shromažďoval informace o hromadných vraždách, k nimž zde docházelo. Po více než dvouletém pobytu v Osvětimi uprchl a poté bojoval ve Varšavském povstání. Po porážce nacistů zůstal v Polsku, aby se postavil dalšímu totalitnímu režimu, a to sovětskému. Toto rozhodnutí ho nakonec stálo život.
<P>
Lidé jako Witold Pilecki si zaslouží, aby se na ně nezapomnělo. Jako demokraticky zvolení zástupci Evropy máme možnost stanovit některý den k uctění jejich památky. Doufejme, že až bude den 25. května k tomuto účelu vyhrazen, budeme si moci pouze připomínat minulé boje proti genocidě a že tragédie totality se nikdy nebude opakovat.
<SPEAKER ID="050" NAME="Nickolay Mladenov" AFFILIATION="PPE-DE">
(BG) Pane předsedo, vážení kolegové, začátkem července odešel z politiky Filip Dimitrov, náš první demokraticky zvolený ministerský předseda Bulharska.
<P>
Filip Dimitrov patřil mezi zakladatele demokratické opozice v Bulharsku, po rozpadu komunistického režimu převzal na začátku 90. let řízení státu, byl zástupcem v Evropském parlamentu a nakonec místopředsedou Bulharského národního shromáždění.
<P>
Po celá osmdesátá léta, kdy pan Dimitrov působil v politice, pro všechny z nás, kteří jsme ho znali, byl příkladem svou čestností a otevřeností, byl člověkem, který do hloubi duše věří v evropskou, euroatlantickou volbu naší země, ve svobodu projevu, v demokracii a lidská práva.
<P>
Jsem přesvědčen, že i když se z politiky stáhl, že nám všem bude i nadále pomáhat svými radami a svými zkušenostmi, abychom našemu státu vrátili image, kterou si zaslouží vzhledem k úsilí lidí, jako je Filip Dimitrov.
<SPEAKER ID="051" NAME="Luis Yañez-Barnuevo García" AFFILIATION="PSE">
(ES) Pane předsedo, můj projev se týká otázky, o které se zatím ještě nehovořilo.
<P>
Disidenti a lidé na Kubě, kteří nesouhlasí s diktaturou, jsou často svévolně zadržováni. Naposled byl zadržen vedoucí rokové skupiny Gorki Águila, který byl už naštěstí propuštěn. Chci však pana předsedu upozornit na to, že o těchto svévolných činech kubánské diktatury je nutno informovat a je třeba je zveřejňovat, aby se zabránilo jejich opakování. Vyzývám proto pana předsedu, až bude mít možnost, aby tlumočil kubánské vládě a kubánskému velvyslanectví v Evropské unii naši nespokojenost a nesouhlas s těmito činy.
<SPEAKER ID="052" NAME="Avril Doyle" AFFILIATION="PPE-DE">
Pane předsedo, zákaznická práva cestujících v letecké dopravě, kteří přilétají ze třetích zemí a procházejí centrálními letišti EU, jsou porušována. Tisícům občanů EU jsou nadále zabavovány bezcelně nakoupené tekutiny, neboť Komisi se nepodařilo rychle zavést nařízení (ES) č. 915/2007, kterým se mění nařízení (ES) č. 622/2003, kterým se stanoví prováděcí opatření ke společným základním normám letecké bezpečnosti. Třináct zemí, které nejsou členy EU, požádaly o uznání na základě tohoto nařízení, ale pouze v jednom případě bylo vyhověno.
<P>
Vaším prostřednictvím, pane předsedo, vyzývám znovu našeho nového komisaře pana Antonia Tajani, aby co nejrychleji tento problém vyřešil a toto nařízení zavedl.
<P>
Mnoha sportovcům na olympijských hrách v Pekingu - a samozřejmě i jejich příznivcům a rodinám - byly při návratu domů na ústředních letištích v Evropě zabaveny jejich věci. Opět přicházely desítky stížností. Vyřešte to prosím. Je to v rozporu se zákaznickými právy a je směšné, uvádíme-li bezpečnostní důvody.
<SPEAKER ID="054" NAME="Jörg Leichtfried" AFFILIATION="PSE">
(DE) Paní předsedající, dne 14. srpna 2008 byl odložen start jednoho letu společnosti Ryanair z Rakouska do Spojeného království na následující den. Letecká společnost se tehdy zaručila, že uhradí cestujícím výdaje za hotel a přesun a v souladu s nařízením (ES) č. 261/2004 byl rozdán informační leták upozorňující na práva cestujících v případě zpoždění nebo zrušení letu.
<P>
Když jeden cestující žádal společnost Ryanair o proplacení dodatečných výdajů, letecká společnost odmítla zaplatit a své rozhodnutí nijak konkrétně nezdůvodnila. Odmítnutí společnosti Ryanair zaplatit je jasné porušení nařízení (ES) č. 261/2004, které definuje, jaká pomoc má být poskytnuta cestujícím v letecké dopravě v rámci EU. Dojde-li ke zpoždění nebo zejména k odložení letu na následující den, cestující mají nárok na kompenzaci, která se řídí zákonem. Nízkonákladové letecké společnosti, jako je Ryanair, musí rovněž postupovat podle zákona a dodržovat příslušná nařízení. K těmto situacím dochází stále častěji, na úkor evropských cestujících v letecké dopravě, a je opravdu načase, aby Evropská komise přijala nějaké opatření.
<SPEAKER ID="055" NAME="Ryszard Czarnecki" AFFILIATION="UEN">
(PL) Paní předsedající, před 87 lety tehdejší vůdce světového komunismu a Sovětského svazu Lenin rozhodl, že od Gruzie budou odděleny tři regiony. Dva z těchto regionů byly Jižní Osetie a Abcházie. Téměř o 90 let později platí za toho rozhodnutí Gruzie a Evropa vysokou daň. Dnešní zasedání Evropského parlamentu se náhodou koná současně se zasedáním Evropské rady. Máme proto příležitost hlasitě a jasně vzkázat představitelům Unie, že ve jménu svobody národů a lidských práv nemůžeme ruskou agresi vůči Gruzii zavírat oči.
<P>
Stejně jako sovětský útok na Maďarsko v roce 1956 a později útok na Československo v roce 1968, i toto je ukázkový případ, kdy velký stát napadl malý v období po druhé světové válce. Je to však první případ za posledních 60 let, kdy si velká země přisvojila část území malé země s použitím vojenské síly. Ostatně i vyhlášení takzvané nezávislosti Abcházie a Jižní Osetie je jen politické divadlo v režii pana Putina. Evropský parlament by měl vyjádřit svou solidaritu s Gruzií a obecněji se všemi národy Kavkazu.
<SPEAKER ID="056" NAME="György Schöpflin" AFFILIATION="PPE-DE">
(HU) Děkuji vám za slovo, paní předsedající. Maďarské veřejné mínění se stalo svědkem pozoruhodné manifestace přímo uprostřed gruzínské krize. Ruský velvyslanec v Budapešti vydal značně nediplomatické prohlášení namířené proti vůdci opozice Viktoru Orbánovi, neboť Orbán se zastal Gruzie. Ruský velvyslanec - a to nelze popsat jinými slovy - pohrozil maďarské opozici, a tím většině maďarské společnosti, že ze strany ruského státu nelze čekat dobrou vůli. Není těžké rozluštit zakódovaný vzkaz: kdokoli volí FIDESZ, vystavuje se nelibosti Rusů. Vzkaz Jeho Excelence je neskrývané vměšování se do maďarských vnitřních záležitostí, a tedy do demokratického systému jednoho z členských států Evropské unie. Maďarsko v tom samozřejmě není samo, neboť téměř všem bývalým komunistickým státům se dostalo podobných výhrůžek, které ohrožují celou Evropu.
<SPEAKER ID="057" NAME="Proinsias De Rossa" AFFILIATION="PSE">
Paní předsedající, navzdory své vojenské neutralitě nezaujímá Irsko ke krizi, která vypukla v Gruzii, neutrální či nezúčastněný postoj. Veřejnost je hluboce znepokojena, neboť to vypadá, jako by mocní na všech stranách chtěli novou studenou válku, a má obavy ze sebedestruktivních hovorů o sankcích vůči Rusku. Impulsivní reakce nevytvoří ani nezaručí mír a spravedlnost lidem v regionu, a ostatně ani kdekoli jinde.
<P>
Rusko na nás v podstatě vypálilo varovný výstřel. Ve své reakci musí EU využít své zdroje k vytvoření nových institucí EU schopných vyjednat závazné mnohostranné dohody. Musíme se snažit budovat nový mírový svět v partnerství s Ruskem, nikoli v opozici vůči němu.
<SPEAKER ID="058" NAME="Předsedající">
Tímto je bod uzavřen.
