<CHAPTER ID="012-01">
1. Somálsko
<SPEAKER ID="236" NAME="Předsedající. - Dalším bodem je rozprava o šesti návrzích usnesení o Somálsku">
.
<SPEAKER ID="237" NAME="Marios Matsakis">
autor. - Pane předsedající, Somálsko je zemí, kde občané žijí ve velmi nuzných a chaotických podmínkách, plní obav o své blaho a samotnou existenci. Tato sněmovna - a vůbec celé mezinárodní společenství - se opětovně zabývá nepřijatelnou situací v této zemi. Jak EU, tak i OSN a další zahraniční organizace výrazně podporovaly - a i nadále podporují - somálské obyvatele, finančně i jinak.
<P>
Ale aby toho neměla tato krutě stíhaná země málo, přidaly se ještě tzv. islámské soudy. Ty jsou v podstatě manifestací praktik zlých a zločinných lidí, kteří terorizují své spoluobčany pod záminkou náboženství, v tomto případě islámu.
<P>
Nedávné ukamenování 13leté Aishy Ibrahim Duhulowové, která byla znásilněna, je dalším příkladem těchto praktik. Ale nejaktuálnějším znepokojujícím jevem v postupně se rozkládající somálské společnosti je nejen barbarský rozsah takových zvěrstev, ale také skutečnost, že tento hnusný čin spáchalo 50 mužů a přihlíželo mu 1000 lidí. Takovouto odpornou ukázku sadistického chování je snadné odsoudit, ale těžké pochopit, pokud užíváme lidsky přijatelné parametry společenské psychologie.
<P>
Somálská vláda musí s pomocí mezinárodního společenství a Africké unie neprodleně zlikvidovat ďábelské islámské soudy i všechny, kdo podporují nebo propagují jejich zavádění v zemi.
<SPEAKER ID="238" NAME="Manuel Medina Ortega" LANGUAGE="ES">
Pane předsedající, jménem Skupiny sociálních demokratů v Evropském parlamentu bych chtěl dělit, že naprosto odsuzujeme vraždy páchané v somálské oblasti ve jménu božím . Jen málo zvěrstev bylo spácháno někým, kdo by se nezaštiťoval jménem božím nebo náboženstvím.
<P>
Musím především odsoudit způsob, jakým byla tato odporná vražda spáchána: 13letou dívku znásilnili, následně obvinili z cizoložství a poté ji pět mužů - můžeme-li je vůbec považovat za lidi - chvatně nechalo na stadiónu se zhruba 1000 diváky ukamenovat, a dokonce zabránili, aby ji někdo mohl zachránit.
<P>
Tato událost, spolu s pirátstvím, které má letos zatím na svědomí skoro 100 únosů lodí podél somálského pobřeží, vytváří naprosto nepřijatelnou humanitární situaci.
<P>
Mezinárodní společenství nemůže nečinně přihlížet. Nesmí nečinně přihlížet zbabělosti a tomu, jak je náboženství zneužíváno k ospravedlnění páchání zvěrstev. Proto musíme znovu nastolit pořádek, a to tak, že podpoříme legitimní somálskou vládu, aby mohla znovu převzít kontrolu nad celou zemí a zavést právní stát, který dodržuje lidská práva.
<P>
Myslím si, že jsme jen málokrát stáli tváří v tvář situaci, která si tak jednoznačně žádá, abychom jednali. Myslím si, že nemůžeme nečinně přihlížet tady, ve Společenství o 500 miliónů lidí a 27 zemích, těch nejdůležitějších na světě. Musíme zasáhnout. Nevím jak, ale vím, že musíme, a to okamžitě.
<P>
Skupina sociálních demokratů nesouhlasí s pozměňovacími návrhy, které byly předloženy na poslední chvíli a nebyly řádně projednány. Podporujeme text společného návrhu usnesení a doufáme, že to bude znamenat začátek vážného zájmu Evropské unie o tento druh humanitárních otázek a toho, že odsoudí zneužívání náboženských idejí k páchání zvěrstev ve jménu božím.
<SPEAKER ID="239" NAME="Ryszard Czarnecki">
autor. - - (PL) Pane předsedající, účastnil jsem se v této sněmovně spousty rozprav o lidských právech, ale dnes jsem obzvláště pohnut, protože když hovoříme o vysokých počtech, o tisících mrtvých, postupně vůči tomu otupíme. Avšak když mluvíme o vraždě jedné konkrétní osoby, de facto holčičky, 13leté Aishy Ibrahim Duhulowové, pak nás krutost takového činu donutí zamyslet se nad tím, co můžeme udělat.
<P>
Samozřejmě se vše, co se děje v Somálsku, neomezuje na jeden otřesný, krutý případ vraždy, zaštítěný majestátem místního islámského náboženského práva. Rovněž zahrnuje - a je to třeba říci a nebylo to zmíněno předchozími mluvčími - sebevražedné bombové útoky, které nedávno zabily třicet lidí. Zahrnuje to veřejná bičování prováděná v hlavním městě této země kvůli demonstraci síly radikálních islamistů. Rovněž to zahrnuje - ačkoli to je zmiňováno méně často a mělo by to být zdůrazněno - nedávné únosy dvou italských katolických jeptišek z Keni, které jsou nyní drženy v Somálsku. Rovněž to zahrnuje - ačkoli to je zmiňováno méně často a mělo by to být zdůrazněno - nedávný únos dvou italských katolických jeptišek z Keni, které jsou nyní drženy v Somálsku.
<P>
Stručně řečeno, musíme dnes říci hlasité "ne!".
<SPEAKER ID="240" NAME="Urszula Gacek">
autorka. - Pane předsedající, každý čtvrteční večer se během našich plenárních zasedání ve Štrasburku dozvídáme o dalších tragédiích, děsivých zločinech, zvěrstvech a hrubých nespravedlnostech. Soupeření o tři místa určená pro naléhavé rozpravy je nejlepší ukázkou vzrůstající lidské nehumánnosti vůči člověku
<P>
V takové ponuré situaci je těžké si představit, že by nás ještě něco mohlo šokovat. Mohli bychom říci, že už jsme všechno slyšeli. A přesto se sem tam zabýváme případem tak naprosto odporným, že je nám dokázán opak. Ukamenování 13leté holčičky v Somálsku je právě takovým případem: nejprve ji hromadně znásilnili, poté ji usvědčili z cizoložství, zatímco skuteční pachatelé zůstali na svobodě, a nakonec ji odsoudili k tomu nejotřesnějšímu trestu smrti. Jak už zmínili kolegové, 50 mužů ji ukamenovalo k smrti a tisícihlavý dav té hrůze přihlížel.
<P>
K jejich dobru je třeba přičíst, že se mezi nimi našli tací, kteří se pokusili ochromenou holčičku zachránit. Vojáci však zahájili střelbu do těch, kdo měli dostatek slušnosti, aby tuto oběť nelidských a fanatických praktik chránili. Jeden mladík zaplatil životem, stal se obětí milic.
<P>
Co můžeme jenom udělat proti tomuto úděsnému zločinu, abychom napravili spáchanou křivdu? Musíme vyjádřit veškerou podporu přechodné federální vládě Somálska, neboť jen získáním nějaké kontroly a ustavením právního státu v oblastech této země, kterou ovládají radikální opoziční skupiny, může existovat nějaká naděje, že se taková a podobná zvěrstva nebudou opakovat.
<P>
Somálská vláda by měla uctít památku oběti, Aishy Ibrahim Duhulowové. Tato sněmovna vyjadřuje upřímnou soustrast Aishině rodině.
<P>
Byla jsem to já, kdo navrhl, aby byl Aishin případ zařazen na pořad dnešního jednání. Děkuji vám, že jste tuto žádost podpořili. Kéž už nikdy nemusíme v této sněmovně diskutovat o podobném případu.
<SPEAKER ID="241" NAME="Filip Kaczmarek">
, jménem skupiny PPE-DE. - (PL) Pane předsedající, dnes tu diskutujeme o události v Somálsku, kterou si průměrný Evropan nedokáže představit. První, co uděláte, když uslyšíte něco takového, je, že tomu odmítnete uvěřit. Člověku se prostě nechce věřit, že je taková věc vůbec možná. Musíme si nicméně uvědomit, že možná je, protože situace v Somálsku umožňuje nejrůznější věci, ať jsou jakkoli nepřijatelné nebo nepředstavitelné. Co víc, situace v Somálsku ovlivňuje situaci v Africkém rohu, která je už tak dost složitá a komplikovaná.
<P>
Situace v oblasti lidských práv v této oblasti se zlepší teprve tehdy, až se zde zlepší politická situace. Proto bychom měli podpořit realizaci mírové dohody z Džibuti, neboť bez míru, stability, posílené bezpečnosti a zodpovědné vlády budeme častěji slýchat o tragédiích, jako je Aishina smrt.
<SPEAKER ID="242" NAME="Paulo Casaca" LANGUAGE="PT">
Pane předsedající, přidávám svůj hlas ke všem svým kolegům poslancům, kteří o tomto tématu mluvili. Jde opět o další zemi, kterou ovládá náboženský fanatizmus a kde jsou ve jménu spravedlnosti, která se skrývá za náboženství, zpochybňovány základní principy celé civilizace. Taková situace je naprosto nepřijatelná.
<P>
Musím říci, vedle všeho, co tu už bylo řečeno, že nesmíme za žádných podmínek zapomínat na hladomor, který se šíří touto oblastí, jak v Somálsku, tak také v Etiopii. To samozřejmě nemá co dělat s tím, co se děje, a nemůže tuto situaci omluvit, ale musíme se podívat na tento nesmírně závažný humanitární problém, který se nyní rozrůstá v Somálsku.
<SPEAKER ID="243" NAME="Urszula Krupa">
jménem skupiny IND/DEM. - (PL) Pane předsedající, problém porušování lidských práv v Somálsku, o kterém dnes diskutujeme, přesahuje případy citované v usnesení, které slouží jako dramatický důkaz toho, jak barbarsky se zachází s těmi nejchudšími, včetně dívek, žen a unesených jeptišek.
<P>
V Somálsku, kde je 95 % obyvatelstva muslimského vyznání a které je jednou z nejchudších zemí na světě, žije většina lidí na hranici chudoby, negramotnost dosahuje 70 % a průměrná délka života je 47 let. Ačkoli Somálsko znovu získalo nezávislost před více než 40 lety, stále zde dochází ke konfliktům mezi klany, soupeřícími o pastviny a vodní zdroje.
<P>
Před získáním nezávislosti byly tyto konflikty potlačovány koloniálními mocnostmi. Když byli ponecháni svému osudu, začali Somálci vést občanskou válku, která zesílila, když se zhroutilo hospodářství. V takových podmínkách by měl být boj proti terorizmu a pirátství založen především na odstranění chudoby a bídy prostřednictvím humanitární pomoci těm nejchudším a umožněním rozvoje.
<P>
Somálská těžce získaná stabilita byla však zničena cizím zásahem provedeným pod vlajkou boje proti terorizmu. Rozdělené, chudé, nevzdělané a snadno manipulovatelné somálské kmeny se stávají snadným nástrojem k prodlužování anarchie a rozdělování.
<P>
Všechny národy mají právo vybrat si svůj způsob smýšlení a žití a mezinárodní pomoc by neměla být využívána k šíření dárcovské ideologie nebo šíření vlivu. Nikoli poprvé používají odpůrci náboženství, aby pomoc zdiskreditovali a získali moc, a to se neděje jen v Somálsku, ale také ve Vietnamu nebo v Indii, kde se pronásledování katolíků stalo součástí volebních kampaní.
<P>
Avšak tam, kde jsou pronásledováni katolíci, nepřipouští levicově-liberální skupiny Parlamentu debatu, zaměřenou na zabránění pronásledování a porušování lidských práv.
<SPEAKER ID="244" NAME="Tadeusz Zwiefka" AFFILIATION="PPE-DE">
(PL) Pane předsedající, nevládní organizace varují, že ze Somálska se stal příklad nejpřehlíženějších lidských tragédií, které se dějí před očima celého světa. Mnoho lidí umírá hladem, žízní a kvůli chorobám a každé čtvrté somálské dítě zemře, než dosáhne pěti let. Hlavni město Mogadišo je opuštěné. Střely dopadají na obyčejné lidi. Civilisté jsou terorizováni sebevražednými atentátníky. Piráti zamořují somálské pobřeží, zatímco na pevnině ovládají somálské síly Talibanu čím dál větší území, posunují se stále blíže hlavnímu městu a zavádí kruté právo šaría. Nenechme se mást iluzemi, toto právo je uplatňováno pro jejich vlastní účely. Připočteme-li katastrofy způsobené suchy a záplavami, vyjeví se nám skutečný rozměr této tragédie. Přírodní katastrofy se dají alespoň pochopit, ale jak je možné, že je v chudém Somálsku tolik zbraní? Jsem toho názoru, že to je způsobeno cynickým chováním některých zemí, které chtějí provádět své špinavé obchody v této chudé části Afriky, zatímco my jsme spokojení a souhlasíme s tím, aby Čína pořádala Olympijské hry.
<SPEAKER ID="245" NAME="Esko Seppänen" AFFILIATION="GUE/NGL">
(FI) Pane předsedající, pane komisaři, nestabilní mír v Somálsku se dnes ukázal ve formě práce profesionálních pirátů. Případu, který teď máme před sebou v Evropském parlamentu, se nedostalo toho samého druhu pozornosti: ukamenování Aishy Ibrahim Duhulowové. To lze považovat za ještě větší tragédii než činnost pirátů. Poskytuje to obraz země, která žije v islámském středověku.
<P>
Společný návrh usnesení možná poskytuje příliš bezvýhradnou podporu somálské přechodné federální vládě. Rada ministrů Mezivládního úřadu pro rozvoj, která se skládá ze zemí této oblasti, se nedávno sešla. Odsuzuje neochotu somálské vlády pracovat na závazcích a mírové politice. Zástupci ostatních zemí v oblasti říkají, že této vládě chybí politická vůle a iniciativa k tomu, aby se zavázala k míru, což je tou největší výzvou pro prevenci nejistoty. Usnesení Parlamentu je však důležité pro Aishu, takže naše skupina je připravena ho přijmout. Při našich snahách o dosažení míru nehodláme smazat minulost somálské vlády.
<SPEAKER ID="246" NAME="Charles Tannock" AFFILIATION="PPE-DE">
Pane předsedající, Aisha Ibrahim Duhulowová byla sotva v pubertě. Nejspíš by se nikdy nedozvěděla nic o Evropské unii nebo jejím Parlamentu. Ani během hromadného znásilnění, ani pod sprškou kamenů by si nejspíš nikdy neuměla představit, že by politici někde velmi daleko pochopili její utrpení a připomněli si její příliš krátký život. Ale jsem si jistý, že když umírala, věděla, že je obětí hrubé nespravedlnosti.
<P>
Nechutné zločiny, které na ní spáchali, činí ještě více šokujícími bizarní detaily tohoto případu: místem činu byl stadion, jako kdyby šlo o nějakou sportovní podívanou; byl objednán kamión s kameny jen pro tuto příležitost; milice střílející po těch, kteří se snažili zachránit té ubohé dívce život.
<P>
Somálsko je zkrachovalým státem a EU může prakticky udělat jen málo jako odpověď na barbarství různých klanů a islámských milic, kterým patří území, jež jsou mimo kontrolu vlády.
<P>
Kde však můžeme zaujmout stanovisko, je uplatňování našich vlastních hodnot, které se neslučují s právem šaría. Tento názor není jen můj, sdílí ho i Evropský soud pro lidská práva. Tento tragický případ jen posiluje naše odhodlání nikdy se nevzdat našich těžce dobytých demokratických svobod ve prospěch tmářství.
<SPEAKER ID="247" NAME="Ewa Tomaszewska" AFFILIATION="UEN">
(PL) Pane předsedající, Somálsko je už po léta dějištěm brutálních bitev, protizákonných činností a námořního pirátství. Nedávno padli do rukou únoscům dva Poláci. Ale to, k čemu došlo 27. října, se vymyká lidskému chápání.
<P>
Třináctiletá holčička, Aisha Ibrahim Duhulowová, byla ukamenována. Tato dívka byla znásilněna třemi muži. Pachatelé nebyli zatčeni ani souzeni. Ve městě Kismayo byla ukamenována padesáti muži v přítomnosti tisíce svědků. Aisha byla potrestána v souladu s islámským právem za to, že byla znásilněna.
<P>
Tento šokující čin není ojedinělý, jedná se o brutální uplatnění islámského práva ve jménu boha, který trestá oběť za zločin spáchaný na ní. Apeluji na somálskou vládu, aby ukončila tyto barbarské praktiky a exemplárně potrestala viníky, a tak rehabilitovala Aishu.
<SPEAKER ID="248" NAME="Colm Burke" AFFILIATION="PPE-DE">
Pane předsedající, 27. října byla 13letá dívenka jménem Aisha Ibrahim Duhulowová - a to jméno nechť nikdy nezapomeneme - ukamenována skupinou 50 mužů na stadiónu v jižním přístavu somálského města Kismayo před asi tisícovkou diváků. Byla obviněna a usvědčena z cizoložství, tedy z porušení islámského práva, ale ve skutečnosti byla znásilněna třemi muži. Viníci nebyli zadrženi ani vzati do vazby.
<P>
Naprosto odsuzuji ukamenování a popravu Aishy Ibrahim Duhulowové a jsem otřesen takovým barbarským činem spáchaným na 13leté oběti znásilnění. Jak uvedla organizace UNICEF po její tragické smrti, bylo toto dítě dvojnásobnou obětí: nejprve těch, kteří ji znásilnili, a poté těch, kteří jsou zodpovědní za "vykonání spravedlnosti".
<P>
Takovéto odporné zacházení s ženami nemůže být v žádném případě omluveno a povoleno právem šaría. Tato událost zdůrazňuje nejen zranitelnost dívek a žen v Somálsku, ale i trvale přítomnou diskriminaci, kterou takoví jedinci musí vytrpět.
<SPEAKER ID="249" NAME="Marcin Libicki" AFFILIATION="UEN">
- (PL) Pane předsedající, dnes tu diskutujeme o ukamenování dívky v Somálsku. Jsme si rovněž vědomi toho, že dvě katolické jeptišky byly uneseny a jsou v Somálsku drženy . To vše je zastíněno pirátstvím bujícím na somálském pobřeží. Slyšeli jsme, že to je vše kvůli tomu, že somálská vláda je prakticky nefunkční. Kde jsou v této situaci mocní tohoto světa? Kde jsou ty mocné Spojené státy, Čína, Rusko a Evropská unie, které se prohlašují za civilizované země? Když nejsou země schopny zasáhnout na obranu těch nejslabších, kteří jsou napadáni těmi zdaleka ne nejsilnějšími, nemohou být považovány za civilizované. Kde jsme v této situaci? Pane předsedající, apeluji na mocné tohoto světa: Dělejte, co je správné! Konejte svou povinnost!
<SPEAKER ID="250" NAME="Siim Kallas">
místopředseda Komise. - Pane předsedající, jménem Komise a pana komisaře Michela bych se rád podělil o některé postřehy ohledně problému lidských práv v Somálsku.
<P>
Zaprvé bych rád vyjádřil znepokojení nad probíhajícím konfliktem a politickou nestabilitou v Somálsku. Somálsko zůstává v situaci, kdy jsou základní lidská práva a úcta k základní lidské důstojnosti nadále pošlapávána ozbrojenými jednotkami, které provádějí systematické a rozsáhlé útoky na civilisty.
<P>
V posledních měsících zmítá jihem a středem Somálska sílící vlna útoků na humanitární pracovníky, mírové aktivisty a ochránce lidských práv. Přinejmenším 40 somálských ochránců lidských práv a humanitárních pracovníků bylo zabito jen od ledna do září roku 2008. Výsledkem těchto útoků je, že mnoho humanitárních organizací bylo nuceno stáhnout se z Mogadiša; humanitární přístup obdržel další rány a lidská práva a humanitární podmínky se ještě více zhoršily.
<P>
Komise spolu s členskými státy a dalšími mezinárodními aktéry je v této kritické chvíli zavázána pomoci.
<P>
EU podporuje snahu Úřadu vysokého komisaře pro lidská práva, včetně nezávislého odborníka na lidská práva v Somálsku, Shamsula Bariho, o vytvoření mechanizmu vyšetřování systematického porušování lidských práv všemi zúčastněnými stranami.
<P>
Na úrovni rozvoje se EU silně angažuje v podporování lidsko-právních organizací, především co se týče školení a financování identifikace, dokumentace a pozorování porušování lidských práv a obhajoby. Komise se konkrétně snaží o čím dál větší zapojení civilní společnosti do všech programů rekonstrukce a národního usmíření, včetně výměnných programů civilní společnosti s ostatními regionálními organizacemi, paralelního školení, kampaní na zvyšování povědomí veřejnosti a práce ženských skupin na posílení jejich politického zastoupení a účasti na usmiřovacích procesech. Vedle toho podporuje EU programy zaměřující se na vymáhání práva a posilování soudní moci.
<P>
Mezitím musíme pracovat na zvýšení bezpečnosti a urychlit usmiřovací proces v Somálsku. Atmosféra nejistoty jen zhorší lidsko-právní situaci a podpoří porušování mezinárodního humanitárního práva. Jakýkoli trvalý mír v Somálsku musí být založen na zodpovědnosti a spravedlnosti, co se týče porušování lidských práv spáchaných všemi zúčastněnými stranami během somálského konfliktu.
<SPEAKER ID="251" NAME="Předsedající">
Rozprava je ukončena.
<P>
Hlasování se bude konat po skončení rozprav.
<P>
Písemná prohlášení (článek 142)
<SPEAKER ID="252" NAME="Eija-Riitta Korhola  " AFFILIATION="PPE-DE">
písemně. - (FI) Pane předsedající, mezi naléhavými usneseními pro tento týden nás znepokojuje především případ v Somálsku. Před třemi týdny byla ukamenována 13letá holčička, Aisha Ibrahim Duhulowová, poté, co ji tři muži znásilnili. Viníkům se nic nestalo, ale dívka byla podle práva šaría odsouzena za cizoložství.
<P>
Ukamenování se odehrálo na stadiónu v Kismayu v jižním Somálsku za přítomnosti tisícovky diváků a provedlo ho 50 mužů. Rozsudek byl vynesen milicemi Al-Šabab, které ovládají město Kismayo. Ty rovněž zastřelily chlapce, který chtěl Aishu zachránit před ukamenováním. Tento krutý a nelidský výklad práva šaría, podle nějž se cizoložství trestá ukamenováním toho, kdo je vinen, nabralo nepředstavitelně krutých rozměrů; vedlo k vraždě nevinného dítěte, které bylo obětí zločinu.
<P>
Je důležité, abychom zavrhli tento rozsudek a popravu ukamenováním a trvali na tom, aby somálská vláda a Africká unie učinily to samé, a potom co nejdříve podnikly konkrétní kroky k zajištění toho, aby se takové rozsudky už nemohly vydávat. Když podporujeme pokusy somálské vlády o převzetí kontroly nad městem Kismayo, musíme na ni rovněž apelovat, aby předvedla muže, kteří znásilnili Aishu, před soud. Jak navrhuje usnesení o Somálsku, členské státy EU by se měly více snažit podporovat Somálsko, aby tato země mohla mít demokratickou vládu a aby její vláda obdržela pomoc, kterou potřebuje k převzetí moci nad všemi oblastmi Somálska..
