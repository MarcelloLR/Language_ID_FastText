<CHAPTER ID="022">
Dohoda o volném obchodu s Jižní Koreou: dopad na evropský průmysl (rozprava) 
<SPEAKER ID="179" NAME="Předsedající">
Dalším bodem je prohlášení Komise k dohodě o volném obchodu s Jižní Koreou: dopadu na evropský průmysl.
<SPEAKER ID="180" NAME="Catherine Ashton">
členka Komise. - Pane předsedající, z hlediska nových vývozních příležitosti spočívá velký potenciál v asijských trzích, které mají vysokou míru růstu, ale také ovšem velké překážky pro vstup. Kromě mnohostranných rozhovorů vede důležitá cesta k překonání těchto překážek použitím vlivu, který nám poskytují jednání o dohodách o volném obchodu.
<P>
Proto členské státy požádaly Komisi, aby zavedla obchodní dohody nové generace s klíčovými asijskými ekonomikami. Tyto dohody o volném obchodu by měly být ambiciózní ve vytváření nových vývozních příležitostí pro řadu odvětví.
<P>
V případě Koreje jsme toho dosáhli po dvou letech intenzivních jednání. Jedná se o nejambicióznější dohodu o volném obchodu, jakou kdy Evropská unie uzavřela.
<P>
Panuje konsenzus v tom, že ve dvou ze třech hlavních odvětví našeho hospodářství jsou výhody z dohody o volném obchodu převážně v náš prospěch: z této dohody především ve velkém měřítku získají naši konkurenceschopní poskytovatelé služeb. Například v oblastech, jako jsou telekomunikace, doprava, výstavba a ekologické služby, bude obchodování s Koreou v budoucnosti mnohem snazší.
<P>
Zadruhé odstraní Korea téměř veškerá svá mimořádně vysoká cla pro zemědělské produkty, která v průměru dosahují 35 %! Podpoří to vývozy v zemědělství, mimo jiné vepřového masa, vína, whisky či mléka a mléčných výrobků. Zajistíme dále ochranu evropských zeměpisných označení, jako je Parmská šunka, Rioja či Tokay.
<P>
Dohoda o volném obchodu však přinese velké výhody i evropským vývozcům ve zpracovatelském průmyslu. Celkově evropští vývozci ve zpracovatelském průmyslu ušetří ročně zhruba 1,2 miliardy EUR na celních poplatcích, z čehož 800 milionů EUR bude ušetřeno hned od prvního dne dohody. Například vývozci strojů budou mít možnost na ročních celních poplatcích ušetřit 450 milionů EUR ročně a vývozci chemikálií ušetří na celních poplatcích více než 150 milionů EUR.
<P>
Odstranění cel umožní našim vývozcům také posílit jejich postavení na korejském trhu, a tím zvýšit prodeje. Korejští spotřebitelé nakoupí každoročně zboží pocházející z EU v hodnotě 25 miliard EUR. Korea je tak jedním z našich nejvýznamnějších vývozních trhů v Asii.
<P>
Kromě toho byla zvláštní pozornost věnována právním předpisům. Dohody zahrnují opatření týkající se transparentnosti regulace, účinného vymáhání závazků, lepší ochrany práv duševního vlastnictví a pravidel "WTO-plus" pro dotace, která budou všechna přínosná pro veškeré výrobce prodávající v Koreji.
<P>
Dále byla zakotvena ambiciózní pravidla, pokud jde o průmyslové technické překážky obchodu, zejména pro automobily, elektroniku a léčiva, vycházející z evropského regulačního modelu a odpovídající dlouhodobým požadavkům evropských podniků v těchto odvětvích. Korea bude muset změnit své domácí právní předpisy, aby dosáhla souladu s těmito závazky, zatímco v Evropě žádná taková změna nebude nutná.
<P>
Pokud jde konkrétně o automobilový průmysl, chtěla bych především prohlásit, že i my máme zájem na tom, aby evropští výrobci automobilů měli lepší přístup na trh v Koreji. Naši vývozci automobilů jsou zdaleka nejsilnějšími dovozci na korejském trhu, se značnou mírou růstu. Mohou toto své postavení dále rozvíjet, neboť budou těžit z kombinace odstranění cel - na automobilu v ceně 25 tisíc EUR činí úspora 2 000 EUR - a odstranění technických překážek.
<P>
Uzavřená dohoda obsahuje ta nejambicióznější pravidla pro necelní překážky, jaká kdy byla s třetí zemí vyjednána. Korea od prvního dne bude akceptovat, že automobil, který vyhovuje mezinárodním normám, bude považován za vyhovující i z hlediska těch korejských předpisů, které byly naším průmyslem označeny jako předpisy představující značné překážky.
<P>
Jsou zde rovněž ustanovení, jimiž Korea uznává rovnocennost evropských a korejských právních předpisů v oblasti životního prostředí. Korea skutečně dokonce ještě před vstupem dohody v platnost souhlasila s uplatněním některých přechodných výjimek z korejských norem v oblasti životního prostředí, které jsou důležité pro naše vývozce, a my velmi pozorně sledujeme diskuse, které v Koreji probíhají o nových právních předpisech týkajících se omezení emisí CO2 s cílem prokázat, že nejsou překážkou obchodu.
<P>
Jsme si vědomi toho, jak citlivý automobilový průmysl je. Bojovali jsme za dlouhá přechodná období pro liberalizaci našeho nejcitlivějšího segmentu automobilového průmyslu - odvětví malých automobilů. Cla budou odstraněna až v pátém roce dohody, čímž vzniká dostatek času na úpravy. Neměli bychom zapomínat na značné korejské investice v oblasti automobilového průmyslu v Evropě.
<P>
Mírně jsme změnili předpisy o původu, a to zvýšením přípustné meze zahraniční hodnoty v korejských automobilech ze 40 na 45 %, a shodli jsme se na dvoustranné ochranné doložce, která nám umožňuje navýšit cla v případě prudkého nárůstu dovozů a ohrožení našeho průmyslu.
<P>
A závěrem, co se týče navracení cla, zde není nic nového. Podle Světové obchodní organizace jsou tyto politiky legitimní. Navracení cla navíc nevytváří výraznou konkurenční nevýhodu pro naše výrobce automobilů, neboť naše cla na automobilové díly jsou obecně velmi nízká a budou se dále snižovat. A vyjednali jsme zvláštní doložku, která nám umožní navracení cla účinně omezit.
<P>
Zdůrazňuji, že tato dohoda má výraznou podporu evropských výrobních odvětví a rovněž organizací v oblasti zemědělství a služeb. To je důležité, a dává to jasný signál o našem odhodlání usilovat o výhodu přístupu na trh v klíčových nově se rozvíjejících asijských ekonomikách.
<SPEAKER ID="181" NAME="Daniel Caspary">
jménem skupiny PPE. - (DE) Pane předsedající, Jižní Korea je čtvrtým největším vnějším obchodním partnerem EU s objemem vývozu 30 miliard EUR ročně. Uzavření dohody o volném obchodu je proto výrazně v zájmu evropských zaměstnavatelů a evropských pracujících.
<P>
Kromě toho nemám, paní komisařko, v úmyslu vám dnes blahopřát, neboť dohoda nebyla dosud podepsána. Pokud se vám však nyní, v době krize - kdy míry vývozu na celém světě poklesly historicky nevídanou měrou -, skutečně podaří dohodu o volném obchodu uzavřít, bude to úžasný výsledek - a z celého srdce věřím, že jste schopna jej dosáhnout.
<P>
Dohody o obchodu bývají často vysoce kontroverzní, za sebe bych však řekl, že dohoda s Jižní Koreou je velmi vzácnou výjimkou. Zaznamenávám velmi pozitivní zpětnou vazbu snad v každé z oblastí evropského průmyslu. Mám na mysli všeobecné strojírenství, farmaceutický průmysl, elektronické strojírenství, chemický průmysl a bezpočet odvětví služeb. Nikdy jsem se nesetkal se situací, kdy by pozitivní zpětná vazba v souvislosti s obchodními dohodami přišla z odvětví zemědělství. To je rozhodně novinka - myslím, že s něčím takovým se prakticky nikdo z nás dosud nesetkal.
<P>
Výsledky jsou jednoznačně pozitivní, i když v řadě odvětví by rádi dosáhli více. Je zde však jedna výjimka - konstrukce vozidel. Ani zde se však nejedná o celé odvětví, ale jen o několik výrobců, kteří smlouvu kritizují. Další výrobci a zejména mnozí dodavatelé jsou vůči dohodě v její současné podobě naladěni velmi vstřícně.
<P>
Myslím, že by bylo správné, kdybychom využili příležitosti vyřešit některé kritické připomínky v tomto odvětví a možná ještě odstranit některé škodlivé následky dohody o volném obchodu v podobě několika drobností tady nebo tam. Mám zde na mysli klíčové oblasti, jako jsou Capital Region Act Seoul, dále normy pro palubní diagnostiku, normy v oblasti životního prostředí, ochranná doložka pro navracení daně aj. Měli bychom zde zabránit nedorozuměním, nebo ještě lépe je úplně vyjasnit, a především tlačit na Jižní Koreu, aby skutečně splnila to, k čemu se zavázala. Jednoznačně rozumné je jasné monitorování případných nových necelních překážek obchodu.
<P>
Doufám, že dohoda vstoupí velmi brzy v platnost a že spotřebitelé a pracující v Evropské unii budou moci velmi rychle těžit z jejích výhod. Děkuji vám mnohokrát a přeji vám úspěch v cílové rovince.
<SPEAKER ID="182" NAME="Kader Arif" LANGUAGE="FR">
Pane předsedající, paní komisařko, dámy a pánové, velmi rád jsem slyšel, že moji konzervativní i liberální kolegové souhlasí s Komisí - má pozice socialisty je tak snazší.
<P>
V každém případě doufám, že dnešní rozprava nakonec umožní dát odpověď na řadu obav souvisejících s dopadem této dohody o volném obchodu mezi Evropskou unií a Koreou zejména na evropský průmysl.
<P>
Paní komisařko, hovořila jste o konsenzu, rád bych vám však připomněl, že některá průmyslová odvětví - mimo jiné výrobci automobilů a sdružení pracovníků, která je podporují - vás již několik měsíců upozorňují na možné tragické důsledky této dohody. Řada těchto problémů nebyla dodnes stále vyřešena.
<P>
Možná jste se ale rozhodli obětovat evropský automobilový průmysl ve prospěch služeb.
<P>
Ovšem proč má Korea mít navracení cla, což je výhoda, která nebyla nikdy dříve přiznána, a to ani rozvojovým zemím, jako jsou například země ve Středomoří? V čem je logika předpisů o původu, jejichž dopadu je třeba se obávat, a to nejen na automobilový, ale i na evropský textilní průmysl?
<P>
Proč bychom měli svolit k takovému narušení hospodářské soutěže, proč vytvářet tento precedens?
<P>
Tváří v tvář těmto i bohužel dalším rizikům, které zde nemohu rozebírat, ale jejichž podrobnosti znáte - už jste je uvedla -, navrhla Komise poslední záchranu, kterou je začlenění ochranné doložky. Vy však, paní komisařko, víte, že ochranná doložka nepůsobí automaticky a že bude velmi obtížné ji uplatnit a v příštích pěti letech bude nemožné ji aktivovat.
<P>
Uvedu jen jediný příklad, který ilustruje naše obavy. Umožní-li dohoda o volném obchodu, aby Korea mohla vyvézt do Evropy dalších 100 000 automobilů - nyní jich vyváží 600 000 ročně -, bude to mít za následek ztrátu šesti tisíc pracovních míst. Naopak Evropa je strašně omezená, každý výrobce může vyvézt do Koreje pouze tisíc automobilů, přičemž pro Evropu jako celek je kvóta stanovena na šest tisíc automobilů.
<P>
Jak v době krize, která má mimořádný dopad na pracovníky v automobilovém průmyslu, vysvětlíte, že se Evropa zavázala k takové dohodě? Předpokládáte obnovení jednání o rozporuplných bodech, které jsem právě uvedl? To mimochodem požaduje řada členských států a průmyslových odvětví, o nichž jsem právě hovořil.
<P>
Paní komisařko, zavážete se nakonec k zajištění větší transparentnosti a většímu zapojení nás, poslanců Evropského parlamentu? Společně s Komisí jsme vytvořili podmínky pro negativní obraz polského instalatéra; nedovolte, abychom vytvořili negativní obraz korejského karosáře.
<SPEAKER ID="183" NAME="Michael Theurer" LANGUAGE="DE">
Pane předsedající, dámy a pánové, především bych jménem skupiny Aliance liberálů a demokratů pro Evropu rád poděkoval vám, paní komisařko Ashtonová, za informace, které jste nám dnes poskytla na mimořádném zasedání Výboru a zde v plénu. Je zřejmé, že dohoda o volném obchodu s Jižní Koreou je blízko uzavření. Z liberálního pohledu a zejména z pohledu mé vlastní strany Svobodné demokratické strany Německa je volný a spravedlivý světový obchod mimořádně významným cílem, a to zejména nyní, kdy se v probíhající hospodářské a finanční krizi setkáváme s tendencemi k protekcionismu, jimž je třeba v zájmu prosperity a pracovních míst v Evropské unii jednoznačně učinit přítrž.
<P>
V této souvislosti vzniká otázka, jaký význam připisuje Komise dohodě o volném obchodu s Jižní Koreou, neboť zde dlouhou dobu panovalo zaměření na pokrok v rámci rozvojového kola z Dohá, a přitom nebylo v tomto směru dosud dosaženo žádné dohody. A to je důvod, abych vám položil tuto otázku, paní komisařko Ashtonová: vnímáte uzavření dohody o volném obchodu s Jižní Koreou jako první krok k dalším dvoustranným dohodám o volném obchodu, a znamená to podle vás odklon od Dohá? Nebo jsou takové dvoustranné dohody jen doplňkem či rozšířením politiky volného obchodu Evropské unie?
<P>
Navíc je, jak víte, v řadě členských států a odvětví průmyslu - zejména v automobilovém průmyslu - příčinou znepokojení doložka o navracení cel. Tato doložka by mohla vést k podpoře podnikání v nízkonákladových zemích, jako jsou Indie a Čína, a tím k ohrožení evropské výroby. Dovedete si představit, jak by bylo ještě možné obavy na straně řady členských států v souvislosti s navracením cel rozptýlit?
<SPEAKER ID="184" NAME="Ilda Figueiredo">
jménem skupiny GUE/NGL. - (PT) V prohlášení paní komisařky se jasně stanoví, že v Evropské unii existují hospodářské a finanční skupiny a odvětví, které ze smlouvy s Jižní Koreou získají. Každá mince má však i svůj rub, o němž jste zde, paní komisařko, nehovořila. Konkrétně hovořím o jistých citlivějších odvětvích, jako je textilní průmysl a oděvnictví, a o pracovních místech.
<P>
Jak to připomínají organizace průmyslu a pracujících v našich zemích, je proto znepokojivé, že Evropská komise i nadále přehlíží závažné problémy, jimž tento textilní a oděvní průmysl čelí. Musím upozornit na situaci v mé zemi - Portugalsku - kde nezaměstnanost dosáhla znepokojivé míry, konkrétně v regionech, kde tato průmyslová odvětví převládají: na severu a v některých částech středního Portugalska.
<P>
A proto zdůrazňujeme, že je nutná soudržná koordinovaná strategie na podporu průmyslu v Evropské unii, a to zejména oborů s vysokým podílem lidské práce, ať již prostřednictvím naléhavé regulace světových trhů nebo prostřednictvím veřejných politik, které podporují investice, inovace, diferenciaci, odbornou přípravu a tvorbu pracovních míst podle práva.
<SPEAKER ID="185" NAME="David Campbell Bannerman">
jménem skupiny EFD. - Pane předsedající, toto je má první - "panenská" řeč v tomto Parlamentu. Jakožto poslanec Evropského parlamentu za Stranu nezávislosti Spojeného království (UKIP) pocházející z východní Anglie jsem již předem pokládán za rebela - a pokusím se očekávání vaše ani očekávání svých voličů nezklamat.
<P>
Hovoříme zde dnes o dohodách o volném obchodu EU, a zejména o té s Jižní Koreou, která má být tento rok podepsána. Vzhledem k tomu, že o této konkrétní dohodě nevíme mnoho podrobností, kromě toho, že - pokud se nepletu - dvě třetiny výhod získá Jižní Korea a třetina EU, bych rád učinil několik obecnějších poznámek.
<P>
Řada lidí vůbec neví, že existuje více než sto jednotlivých dvoustranných dohod o obchodu EU, jako je tato - jednen z odhadů hovoří o 116 dohodách. Existují dohody o obchodu se zeměmi, jako jsou Spojené státy, Kanada, Mexiko, Brazílie, Indie, Čína, Japonsko a Jižní Afrika. V Evropě existují dohody o obchodu s Ruskem, Ukrajinou, Tureckem a Lichtenštejnskem.
<P>
Dále zde máme dohody o obchodu se zeměmi EHP a ESVO mimo EU, například Švýcarskem či Norskem. Norská dohoda o obchodu úzkostlivě chrání jeho rybolov a zemědělství - a Norsko není žádná malá ryba. Je pro EU čtvrtým největším dovozním partnerem a šestým největším vývozním trhem.
<P>
Co by pak měla dohoda o obchodu s Jižní Koreou doopravdy obsahovat? Vhodným příkladem je podle mne Švýcarsko. Jsou zde ustanovení odstraňující celní poplatky a obchodní kvóty na průmyslové a zemědělské produkty. Jsou zde ustanovení, která poskytují švýcarským občanům právo žít a pracovat v zemích EU a občanům EU právo žít a pracovat ve Švýcarsku. Jsou zde ustanovení o tom, že se Švýcarsko stane součástí schengenského prostoru volného pohybu. Švýcarsko se může účastnit v Evropské agentuře pro životní prostředí, bude-li chtít, ve filmových a také vzdělávacích programech EU a může podávat žádosti o výzkumné granty EU. Funguje zde spolupráce leteckých společností a spolupráce v azylových a soudních záležitostech. Tyto země mají zkrátka všechny proklamované výhody členství v EU, ale bez nákladů.
<P>
Je pravda, že Švýcarsko musí za přístup platit 600 milionů švýcarských franků ročně, podle údajů švýcarské vlády však úspory z toho, že Švýcarsko není členem EU, dosahují 3,4 miliardy švýcarských franků. Čistá úspora tedy činí 2,8 miliardy švýcarských franků ročně. A ani Švýcarsko není nevýznamným obchodním partnerem: 80 % švýcarského vývozu směřuje do EU a Švýcarsko je pro EU jejím čtvrtým největším obchodním partnerem.
<P>
Dle mého názoru mohou země dohodami o obchodu dosáhnout výhod obchodu EU, aniž by však byly zatíženy vysokými regulačními náklady, ztrátou suverenity a zdrojů. I internetové stránky Komise připouštějí, že Švýcarsko může v ostatních oblastech vytvářet a dodržovat své vlastní právní předpisy, které se mohou od právních předpisů EU lišit. Je to v jeho zájmu, například z hlediska finančního trhu a pracovního trhu. Jak ráda by se Británie podobně odchýlila od směrnice o pracovní době, směrnice o agenturách dočasného zaměstnávání nebo od nové směrnice o správcích fondů!
<P>
Proto se na závěr ptám - proč ne Británie? Proč nemůže mít Británie podobnou vstřícnou dohodu o obchodu s EU jako Jižní Korea namísto plného členství v EU? Británie je sama o sobě největším samostatným obchodním partnerem EU s deficitem 40 miliard GBP ročně. I my můžeme mít takové záruky, jakých se dostává Švýcarsku. Mohli bychom, a myslím, že bychom měli, být opět nezávislým volně obchodujícím národem, jako je Norsko, Švýcarsko, a dokonce i Jižní Korea.
<SPEAKER ID="186" NAME="Peter Šťastný" AFFILIATION="PPE">
Pane předsedající, jako jeden ze zpravodajů pro dohodu o volném obchodu s Jižní Koreou a jeden z jejích hlavních přívrženců doufám, že uzavřeme vyváženou dohodu s rovnými podmínkami pro všechny, která bude výhodná pro obě strany a ve které nebude ani vítězů ani poražených.
<P>
Jedno z našich klíčových odvětví však se současným stavem jednání není spokojeno, a na jeho straně stojí řada stoupenců včetně některých členských států, odvětví a poslanců Evropského parlamentu. Jsou přesvědčeni, že vyváženost podmínek je v této dohodě vychýlena ve prospěch Jižní Korey. Těmito třecími plochami - konkrétně se jedná o ochrannou doložku, necelní překážky a předpisy o původu - by se Evropská komise a Evropská rada měly důkladně zabývat. Kdyby bylo možné v této věci něco zlepšit tak, aby to více uspokojilo automobilový průmysl EU, pak by to bylo doopravdy ku prospěchu a k zachování míry zaměstnanosti, silného HDP a očekávané životní úrovně.
<P>
Rovné podmínky pro všechny nebudou tak docela nevýhoda. Dohoda o volném obchodu může vytvořit silný precedens pro jiné dohody, které jsou plánovány a přijdou v blízké budoucnosti. Je mi jasné, že celkově tato dohoda přináší jiné výhody pro EU a jiné pro její rozdílná průmyslová odvětví. Při podrobném zkoumání vždy najdeme vítěze a poražené - taková je povaha dvoustranných smluv. Z celkového pohledu jsme však blízko opravdové rovnováze. Je-li však tak klíčové odvětví, jako je automobilový průmysl, zásadně nespokojeno, je nutné se tím dále zabývat. O skutečně vyrovnané dohodě o volném obchodu, která je přijatelná a má skutečný a pozitivní dopad jako precedens pro budoucí dohody o volném obchodu, můžeme hovořit, jen pokud bude dosaženo určitého dalšího pokroku.
<SPEAKER ID="187" NAME="Gianluca Susta" AFFILIATION="S&amp;D">
(IT) Pane předsedající, dámy a pánové, uvítal jsem práci vykonanou v tomto období, na níž se jako komisařka podílela paní Ashtonová. Musím říci, že jsme s ní měli lepší vztah než s jejím předchůdcem, navzdory jejich stejným politickým názorům, které sdílíme i my, a jejich stejné státní příslušnosti.
<P>
Tentokrát však nesdílím nadšení paní komisařky v této věci, neboť příliš často zde Komise v posledních letech vystupovala a hovořila o některých iniciativách, aby pak prosadila něco jiného. Procházíme specifickým obdobím velké hospodářské a finanční krize, která je mimo jiné důsledkem nedostatku vzájemnosti ve světě, a to nejen s rozvojovými zeměmi - což má svou vlastní logiku, své vlastní vysvětlení -, ale rovněž s novými světovými hráči a tradičními světovými hráči.
<P>
Zdá se mi až příliš často, že Komise, ústy svého předsedy a komisařů, vystupuje, jako by nevěděla o tom, jaké iniciativy by měly být realizovány na podporu a obnovu evropského průmyslu, obnovu evropského výrobního průmyslu. Zdá se mi, že tato dohoda - která je nesporně dohodou pozitivní a má mimořádně pozitivní obsah - má spíše akademickou hodnotu, je to téměř čítanková smlouva, ale nemá žádnou vazbu na skutečnost.
<P>
Do Koreje vyvážíme 30 miliard USD, zpět proudí do Evropy 20 miliard USD v podobě dovezených automobilů a 1,5 miliardy USD činí nepřímá pomoc, kterou získají korejské automobily v Evropě, a to nemluvím o textilním průmyslu a jiných odvětvích. To je jednoznačná nerovnováha, na niž je dle mého názoru třeba upozornit a napravit ji dříve, než dáme zelenou dohodě o volném obchodu, která je nevýhodná pro evropský průmysl. Náš průmysl je kvalitní a zavázal se k novým požadavkům na nezbytné inovace; rozhodně se nejedná o nejaký zkrachovalý průmysl, který by se nedokázal poprat s potřebou inovovat, jež v hospodářství panuje.
<SPEAKER ID="188" NAME="Zuzana Roithová" AFFILIATION="PPE">
(CS) Pane předsedající, paní komisařko, ani mně se nelíbí podivné novinky ve smlouvě, jako jsou vratky cel za dovezené komponenty pro zboží na vývoz do Unie či snížení 60% hranice pro určení země původu. Jde o zvýhodnění korejského dovozu na úkor konkurenceschopnosti evropského průmyslu a na úkor nezaměstnanosti. Na tom má již dnes lví podíl dovoz zboží z Asie, kde je cena práce bezkonkurenčně nízká. To je díky nízkým či spíše žádným sociálním a ekologickým standardům. A tudíž by tématem pro jednání o obchodních podmínkách mělo být jejich zvýšení, a nikoli prosperita asijského průmyslu na úkor Evropy. Tohle Komise dluží evropským občanům již dlouho.
<P>
Táži se tedy Komise, zda si je vědoma negativního dopadu smlouvy na evropskou konkurenceschopnost a zaměstnanost v automobilovém a textilním průmyslu? Zadruhé, je si vědoma, že smlouva obsahuje neblahý precedens s vlivem na další obchodní smlouvy? Zatřetí hodlá Komise ignorovat zásadní výhrady odborů zastupujících evropské strojírenství? A začtvrté jak to, že korejská média již oslavují vítězství jejich automobilového průmyslu, a přitom smlouvu nediskutovalo ani kolegium Komise? Nebo je Komise připravena návrh revidovat a vyjednat vyváženou smlouvu? Je Komise odhodlána tlačit Koreu také k tomu, aby přijala i mezinárodní závazky ohledně sociálních a ekologických standardů, a to dříve, než získá Korea veškeré výhody volného obchodu s Evropskou unií? Děkuji za odpověď a věřím, že zvítězí zdravý rozum.
<SPEAKER ID="189" NAME="David Martin" AFFILIATION="S&amp;D">
Pane předsedající, musím říci, že jsem velmi znepokojen tónem této rozpravy. Snad jedině s výjimkou příspěvku Daniela Casparyho byla spíše negativní.
<P>
Byl jsem zpravodajem Parlamentu pro dohodu o volném obchodu s Koreou. V předvečer této rozpravy jsem si rekapituloval, o co jsme se rozhodli požádat - s jakými požadavky měla Komise do těchto jednání podle nás vstupovat a čeho měla naším jménem dosáhnout - a skutečně si myslím, že Komise dosáhla toho, o co jsme ji požádali, aby dosáhla. Rád bych vzdal hold hlavnímu vyjednavači, který sedí vedle baronky Ashtonové, i samotné baronce Ashtonové za to, jaké dohody dosáhli.
<P>
Z podstaty věci je zřejmé, že v každé dohodě o volném obchodu, v každém jednání, jsou vítězové a poražení, podíváte-li se ale na světový dopad této dohody, jsou zde výrazní vítězové jak na straně Evropy, tak na straně Koreje. Jsou zde tedy výrazní vítězové, kteří udrží světový obchod v pohybu. V současné době, v této krizi, cokoli, co vyšle pozitivní signál o dvou jednotkách velkých jako Korea a jako Evropská unie, že chceme udržet svět v pohybu a chceme, aby světový obchod zůstal otevřený, musí být dobré.
<P>
Musím říci, že jestli Evropský parlament a Rada ministrů nedokážou dovést tuto dohodu do fáze konečné podepsané dohody mezi Koreou a EU, pošleme možná vzkaz GŘ pro obchod, aby zastavilo jednání o všech dalších dohodách o volném obchodu, neboť pokud se nedohodneme s Koreou, zapomeňme na ASEAN, země v oblasti Golfského zálivu, na spoustu dalších dohod o volném obchodu, které se snažíme dojednat, a přímně, zapomeňme na Dohá. Toto je důležitá dohoda, v níž Evropa dosáhla svých strategických cílů. Pojďme vyslat pozitivní signál zbytku světa, že Evropa je otevřená obchodu a že chceme navzdory této recesi zachovat naše trhy co možná nejotevřenější.
<SPEAKER ID="190" NAME="Seán Kelly" AFFILIATION="PPE">
Pane předsedající, budu velmi stručný, vše je pro mne nové a rozpravu shledávám velmi podnětnou a poučnou. Když mluvila poprvé Lady Ashtonová, myslel jsem si, že tato dohoda je fantastickou záležitostí pro Evropskou unii, a přemýšlel jsem, jestli v ní Korea získá nějaké výhody. Další řečníci však uvedli odlišná stanoviska, doufám tedy, že Lady Ashtonová odpoví ve svém shrnutí přímo na poznámky pana Arifa, pana Theurera, pana Campbell Bannermana a dalších, a možná by nás dále mohla informovat o tom, zda v současnosti probíhají nějaká další jednání o dvoustranných dohodách s jednotlivými asijskými zeměmi a v jaké jsou fázi.
<SPEAKER ID="191" NAME="Gerard Batten" AFFILIATION="EFD">
Pane předsedající, rád bych vystoupil na podporu mého kolegy pana Campbell Bannermana. Švýcarská federální vláda vypracovala v roce 2006 zprávu o všech aspektech stávajících i potenciálních vztahů s Evropskou unií.
<P>
Došli k závěru, že plné členství v EU by pro ně bylo šestkrát nákladnější než současné dvoustranné vztahy. Švýcaři se v tomto případě rozhodli jako Švýcaři, že pro ně bude lepší zůstat mimo Evropskou unii a nepřipojit se, ani nezískat plné členství v EU.
<P>
Je-li toto pravda pro Švýcary, platí to jistě i pro Brity, a pokud by naše vláda měla tak citlivý a pragmatický přístup k britskému hospodářství, jako má švýcarská vláda ke švýcarskému, opustili bychom EU právě tak, jako se k ní Švýcarsko nepřipojilo.
<SPEAKER ID="192" NAME="David Martin" AFFILIATION="S&amp;D">
Pane předsedající, jste velmi tolerantní, v našem jednacím řádu je však jasně zakotveno, že postup "catch the eye" se musí vztahovat k předmětu rozpravy. Toto nemá co dělat s Koreou ani s dohodami o volném obchodu.
<SPEAKER ID="193" NAME="Sari Essayah" AFFILIATION="PPE">
(FI) Pane předsedající, pan Martin ve svém vystoupení právě řekl, že je mimořádně důležité uzavírat dohody, které urychlí hospodářský růst a zaměstnanost a odstraní překážky obchodu obecně, zejména v současné hospodářské krizi. Musíme si však uvědomit, že jsme dnes vedli rovněž velmi závažnou rozpravu o krizi v evropském automobilovém průmyslu a budeme se tento týden zabývat i problémy v textilním průmyslu a pomocí z Evropského fondu pro přizpůsobení se globalizaci jako kompenzací za masivní propouštění v tomto průmyslu ve Španělsku a v Portugalsku. Musíme proto, dámy a pánové, brát vážně zájem Evropanů ohledně naší odpovědi na tuto ztrátu pracovních míst v Evropě, a zhodnotit, jaké metody Komise k nápravě vlastně používá. Jakkoli volný obchod musí být dobrý z hlediska zaměstnanosti a hospodářského růstu na obecné úrovni, jak předcházíme ztrátám pracovních míst v těchto tradičních evropských odvětvích?
<SPEAKER ID="194" NAME="Catherine Ashton">
členka Komise. - Pane předsedající, ráda bych řekla, že mne v jistém smyslu tato rozprava vůbec nepřekvapila, protože připomínky, které mí kolegové vznesli, jsou diskutovány již několik měsíců.
<P>
Chci nejprve vzdát čest panu Davidu Martinovi za práci, kterou odvedl ve Výboru. Je velmi důležité uvědomit si, jak mnoho se mnou během uplynulých měsíců Výbor pro mezinárodní obchod spolupracoval, a jsem si samozřejmě velmi dobře vědoma toho, že kolegové neměli dosud možnost seznámit se s podrobnostmi dohody. Pokusím se tedy a odpovím na vaše dotazy. Co je však důležitější, zajistíme, abychom vám poskytli další a další podrobnosti, neboť je důležité, abyste se zabývali spíše fakty než tvrzeními, která budou učiněna.
<P>
Dovolte mi nejprve několik obecných slov o přístupu k této věci. Tato jednání byla zahájena s cílem dosáhnout toho nejlepšího pro evropský průmysl - zejména, a to bych ráda zdůraznila kolegům ze Strany nezávislosti Spojeného království (UKIP), pro britský průmysl. Je podle mého názoru výrazně v zájmu Evropy posunout se v této věci kupředu - jinak bych tady nestála a nenavrhovala bych vám, že se posuneme kupředu tak, jak jsem učinila.
<P>
Byl přitom nyní jasný modus operandi a jasný přístup, který Komise zaujala a jenž byl, jak bylo řečeno, podporován Parlamentem, Komisí i Radou, a je to skutečně takový postup, kterým jsme se kupředu posunuli. Kolega Arif se, myslím, nebude zlobit, řeknu-li, že názor, že jsem obětovala nějaké odvětví, považuji za poplašný či snad poněkud deprimující, neboť to skutečně není to, co bych udělala.
<P>
Zda si nemyslím, že jestli chcete seriózní obchodní dohodu, musíte si uvědomit, že je to ve skutečnosti dohoda, ze které mají obě strany prospěch? Ano, je to tak. Jestli chcete mít obchodní dohodu, jestli opravdu věříme - a já se domnívám, že ano - že obchod je motorem, který nás vyvede z recese, pak to znamená, že vedete těžká, pracná jednání s jednotlivými odvětvími a zeměmi, u kterých nám jde o to, aby s námi obchodovaly. Jinak můžeme jako na běžícím páse uzavírat dohody se zeměmi, které nás příliš nezajímají, a můžeme otevřít trhy, protože nás ve skutečnosti nezajímají.
<P>
Korea je seriózním trhem. Nabízí skutečné příležitosti pro průmysl chemický, farmaceutický a další průmyslová odvětví. Jestliže chceme seriózní obchodní dohody, musíme si uvědomit, jakou hodnotu a jaký význam takový postup má. Jsme skutečnou hospodářskou supervelmocí. Naprosto nesouhlasím s mými kolegy ze Spojeného království, když hovoří o Švýcarsku a snaží se jej jakýmsi způsobem srovnávat se vztahem, který hodláme vytvořit mezi Evropou a Koreou - nebo jsem to možná jen nesprávně pochopila.
<P>
Toto je seriozní jednání s cílem dosáhnout seriozního výsledku a doufám, že až budou odhaleny jeho podrobnosti, budou na ně kolegové nazírat v tom duchu, jaký jsme se při nich snažili nastolit.
<P>
Automobilový průmysl nám na začátku dal seznam věcí, o jejichž dosažení stál. Měli velký zájem na tom, aby zůstal trh s Koreou otevřený, a my jsme dosáhli všeho, o co nás na začátku požádali.
<P>
Co se týče textilního průmyslu, jsem přesvědčena, že je zde jen málo věcí, jimiž je třeba se znepokojovat. Záruky pro textilní průmysl, které máme, určitě zajistí, abychom zachovali evropská pracovní místa.
<P>
Nemám žádný zájem na rušení pracovních míst ani odvětví v Evropě a v důsledku této dohody k ničemu takovému nedojde. A je-li někdo z vás přesvědčen, že má důkaz, který to dokládá, sem s ním, neboť rétorika a realita jsou dvě odlišné věci, a my se skutečně musíme dostat za rétoriku a přenést se do reality, kterou tato smlouva nabízí.
<P>
Skutečně si dovolím tvrdit, že dohoda, kterou máme před sebou, je velmi důležitá pro všechna průmyslová odvětví. Otázka navracení cla je pro mne velmi jednoduchá. Navracení cla je navrženo proto, aby naše odpověď na to zabránila konkrétnímu problému. Otázka zní - je to jediný možný způsob řešení daného problému? Existují-li jiné způsoby, které by problém srovnatelně vyřešily, avšak v praxi by nás dovedly k lepší obchodní dohodě, potom je se jimi budu zabývat. Stále mi však jde o to ten stejný problém vyřešit, a věřím, že mechanismy, které využíváme v rámci této smlouvy, to přesně činí. Není to nic, na čem bychom jednou provždy trvali jako na jediném možném způsobu k dosažení toho, čeho chceme dosáhnout - účinně předcházet dovozu přes zadní dvířka - a věřím, že jsme tento problém vyřešili jinak.
<P>
Nemíním se tu tedy Parlamentu omlouvat - a to ani politicky ani hospodářsky ani jinak - za to, že jsem šla a vložila se do jednání o této důležité obchodní dohodě. Neomlouvám se za to a nemlouvám se ani za to, že jsem předložila tomuto Parlamentu něco, co jsem považovala za seriózní dohodu o volném obchodu vhodnou pro 21. století, která má mimořádný přínos pro celé hospodářství Evropské unie. A už vůbec se neomlouvám za to, že jsem tak učinila v době hospodářské krize, neboť jestli někdy nastal čas, kdy bylo mojí povinností poskytnout evropskému průmyslu i pracujícím co možná největší podporu, je to právě teď a tato dohoda tento účel plní.
<P>
Jak jsem již řekla, naléhavě vyzývám kolegy, aby se seznámili s realitou smlouvy. Bude na vás vyvíjen tlak lobbistů - i na mne byl vyvíjen - když se ale podíváte na to, čeho jsme dosáhli, domnívám se, že je to velmi konkrétní výsledek, který bude mít veliký přínos pro hospodářství v Evropě. A to je nakonec to, co jsme chtěli a čeho bylo nakonec dosaženo.
<SPEAKER ID="195" NAME="Předsedající">
Rozprava je ukončena.
<P>
Písemná prohlášení (Článek 149)
<SPEAKER ID="975" NAME="Tokia Saïfi" AFFILIATION="PPE">
písemně. - (FR) Dohoda o volném obchodu mezi Evropskou unií a Jižní Koreou, která by měla být uzavřena v polovině října, vzbuzuje u evropských průmyslových odvětví řadu obav. Tato dohoda, již evropská komisařka pro obchod považuje za nejambicióznější dohodu, kterou kdy EU dojednala, je mimo jiné dle mínění výrobců automobilů velmi nevyvážená. Tito výrobci se obávají masivního přílivu korejských vozidel na evropský trh v důsledku celních preferencí poskytnutých Evropskou komisí. Není pochyb o tom, že zachování určitých celních doložek, jako je navracení cla, by bylo nespravedlivé a vedlo by k narušení hospodářské soutěže, jež by bylo pro evropský automobilový průmysl velmi škodlivé. To všechno platí tím víc vzhledem k tomu, že velkorysost Evropské unie zřejmě nebude vyrovnána snížením necelních překážek zavedených korejskými úřady (dovozní kvóty na evropská vozidla na benzinový pohon). Komise tedy má z dnešního dne úkol, aby přezkoumala podmínky této dohody a navrátila do ní působení spravedlivé a vyvážené hospodářské soutěže a aby zajistila zachování našeho průmyslu a pracovních míst v Evropě z dlouhodobého hlediska.
