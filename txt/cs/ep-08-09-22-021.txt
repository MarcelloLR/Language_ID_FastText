<CHAPTER ID="021">
Evropský rok tvořivosti a inovace (2009) (rozprava) 
<SPEAKER ID="133" NAME="Předsedající">
Dalším bodem je zpráva, kterou předkládá Katerina Batzeliová jménem Výboru pro kulturu a vzdělávání o návrhu rozhodnutí Evropského parlamentu a Rady o Evropském roku tvořivosti a inovace (2009) - C6-0151/2008 -.
<SPEAKER ID="134" NAME="Katerina Batzeli" LANGUAGE="EL">
Pane předsedající, pane komisaři, vyhlášení příštího roku Evropským rokem tvořivosti a inovace je plně v souladu s cíli a prioritami EU změřenými na rozvoj evropské znalostní společnosti a je to klíčová odpověď Evropy 27 států na ekonomické a společenské výzvy globalizace. Tato globalizace se nestoudně snaží stavět do středu vývoje pouze ekonomiku a nic jiného, což však v praxi často představuje jen nezákonné rozdělování zisků.
<P>
Globalizace, pokud se má vyvinout ve spravedlivou rozvojovou politiku schopnou poskytnout ekonomické a sociální výhody všem regionům, musí být orientovaná na člověka. Musí poskytovat rovné příležitosti všem občanům v každé části světa.
<P>
Volbou spojení inovace a tvořivosti jako klíčového rozměru Evropského roku 2009 jsme udělali správné rozhodnutí. "Znalostní trojúhelník" - vzdělávání, výzkum a inovace spolu s tvořivostí - tak činí z občana ústřední pilíř rozvojového modelu EU.
<P>
Navíc volba roku 2009 jako Roku tvořivosti a inovace je z politického hlediska jasným prodloužením Evropského roku mezikulturního dialogu. Dovolte mi dodat, že s vaší účastí, pane Figeľi, bude velmi úspěšný.
<P>
Mobilita znalostí a tvořivosti tvoří nedílnou součást otevřeného mezikulturního dialogu. Cílem tohoto dialogu je obsáhnout kulturní rozmanitost, partnerství v podnikání, profesní spolupráci, sociální sbližování a větší vyrovnání úrovně vzdělanosti mezi občany EU.
<P>
Je proto důležité, aby existoval jasný závazek a byli zapojeni všichni sociální partneři, malé a střední podniky, vzdělávací a profesní orgány a také Společenství a vnitrostátní a regionální orgány.
<P>
Hlavní hybnou silou všech akcí v roce 2009 budou vzdělávací programy na vnitrostátní a evropské úrovni, programy Společenství pro celoživotní učení, opatření spojená se školením a vzděláváním v rámci Evropského sociálního fondu a ostatních strukturálních fondů a také vnitrostátní vzdělávací programy, které mají být do tohoto roku začleněny.
<P>
Jsou zahrnuty oblasti kultury, komunikací, trhu práce, mládeže, žen, přistěhovalců, místních a regionálních jednotek, kulturního průmyslu a malých a středních podniků.
<P>
Bylo rozhodnuto, že tato spolupráce má být založena na víceletých a jednoletých programech, a to s financováním určeným pro projekty, i když by Parlament uvítal, aby tento rok měl svůj vlastní rozpočet, jako tomu bylo v případě Roku mezikulturního dialogu. Parlament alespoň předložil pozměňovací návrhy, které zajistí, že tento rok nebude primárně financován prostřednictvím programů Společenství v oblasti celoživotního učení, ale prostřednictvím všech programů a odvětvových opatření. Podle tohoto návrhu nebudou inovace a tvořivost představovat zátěž pro vzdělávací programy, ale budou ústřední pro všechny politiky Společenství.
<P>
Dovolte mi zakončit poděkováním panu komisaři, oddělením Komise a slovinskému a francouzskému předsednictví za otevřený dialog a spolupráci, kterou jsme spolu měli.
<SPEAKER ID="135" NAME="Ján Figeľ">
člen Komise. - Pane předsedající, chci vyjádřit svou vděčnost paní Batzeliové, Výboru pro kulturu a vzdělávání a všem poslancům za jejich podporu a pozměňující návrhy - a vylepšení - původního textu, zaměřené na jeho posílení a zdůraznění několika hledisek možného Evropského roku tvořivosti a inovace.
<P>
Komise může z celého srdce text podpořit takový, jaký je. Tato iniciativa je odpovědí na výzvy přicházející z tohoto Parlamentu a z členských zemí, aby se upevnilo spojení mezi vzděláváním a kulturou. Tím, že se zaměřujeme na tvořivost a lidský talent, chce Komise zdůraznit, že zatímco můžeme čerpat inspiraci z minulosti tím, že se učíme z našeho bohatého evropského a světového dědictví, zapojení kultury by se především mělo stát zkušeností, která pomáhá rozvinout vrozený potenciál lidí a zajistit jejich aktivní účast. Tvořivost a schopnost inovace jsou spojené dovednosti, které je nutné všemožně pěstovat prostřednictvím celoživotního učení.
<P>
V každém z nás je tvořivost a inovační potenciál a každý máme různá nadání, ať se jedná o profesionální umělce nebo amatéry, učitele nebo podnikatele, ať jsme z bohatých nebo chudých poměrů.
<P>
Péče o tento potenciál může pomoci řešit společenské výzvy a také formovat budoucnost Evropy v globalizovaném světě, jak právě řekla paní Batzeliová. Tento Evropský rok poskytne příležitost ke zdůraznění skutečnosti, že Parlament spolu s Radou a členskými státy již navrhl listinu vyrovnaného přístupu ke vzdělávání v podobě doporučení týkajícího se klíčových schopností pro celoživotní učení. Přijali jsme ji v prosinci 2006 a v průběhu roku bude naší metodickou pomůckou. Jedním z jejích pozoruhodných rysů je definice schopností jako "znalostí, dovedností a postojů" a máme v úmyslu využít rok zejména k vyzdvižení otázky postojů, což je zřejmě myšlenka, na které by Evropa potřebovala pracovat nejvíce.
<P>
Když byla zpočátku otázka navrhovaného Evropského roku neformálně diskutována s Výborem pro kulturu, paní Packová zdůraznila, že se jedná o velmi úspěšný evropský příklad, jenž bude dobré předložit voličům ve volebním roce 2009. S tímto na mysli bych rád pobídl Parlament a nás všechny, abychom se stali skutečnými vyslanci tvořivosti a inovace - nejen v roce 2009, ale i po jeho uplynutí.
<SPEAKER ID="136" NAME="Mihaela Popa">
jménem PPE-DE. - (RO) Jak víte, návrh Komise, aby se rok 2009 stal Evropským rokem tvořivosti a inovace, je součástí iniciativy, která má za cíl zdůraznit důležitost různých témat tím, že se spojí s jednotlivými roky. Evropa potřebuje zdůraznit tvořivost a inovativnost, aby se mohla vyrovnat s Evropou v pohybu, a zvolení tohoto tématu pro Evropský rok je dobrou příležitostí sdělit veřejnosti informace týkající se nejlepších postupů v dané oblasti a podnítit politické diskuse.
<P>
Celkovým cílem Evropského roku 2009 je propagovat tvořivost jako hnací sílu inovace a klíčový faktor v rozvoji osobních, profesních, podnikatelských a sociálních dovedností v průběhu celého života. Tvořivost a inovativnost jsou dvě hodnoty, které používáním získávají na ceně. Čím více je používáme, tím jsou účinnější. Nicméně špičkový výkon vyžaduje zvláštní pozornost za příznivých okolností .
<P>
V roce 2009 bude pro každý členský stát velmi důležité podporovat, v souladu se zásadou subsidiarity a proporcionality, ty činnosti, které zapojují mládež a muže stejně jako ženy, protože víme, že ženy jsou ve vědě a výzkumu ve značné menšině. Tyto aktivity by také měly zapojit osoby se zdravotním postižením, které mají vysoký tvůrčí potenciál.
<P>
Evropská lidová strana podporuje evropské inovace a považuje založení Evropského inovačního a technologického institutu za prioritu. Jsme však přesvědčeni, že důvěra ve vrozenou tvořivost a inovativnost lidí nestačí; měli bychom organizovat aktivity a tvořit události. V tomto kontextu podporujeme přijetí návrhu zprávy o Evropském roku tvořivosti a inovace, která byla projednána s Evropskou komisí a Radou. Dále je důležité, abychom zahájili sérii navazujících opatření, která zajistí, aby tyto snahy pokračovaly i poté, co rok skončí, a jak řekl pan komisař, jakožto poslanci Evropského parlamentu bychom skutečně měli jednat jako vyslanci tvořivosti.
<SPEAKER ID="137" NAME="Christa Prets">
jménem skupiny PSE. - (DE) Pane předsedající, pane komisaři, stále ještě se nacházíme v Evropském roce mezikulturního dialogu a již přemýšlíme o Roce tvořivosti a inovace, což je dobré, protože tato dvě témata se navzájem doplňují. To je velmi důležité, protože zavést mezikulturní dialog, praktikovat jej a udělat z něj součást našich životů vyžaduje hodně tvořivosti a inovace. Měli bychom se nyní zaměřit na praxi, abychom se hladce přenesli do příštího roku a nových požadavků, protože tvořivost musí být považována za hybnou sílu inovace a za klíčový faktor rozvoje osobních, profesních, podnikatelských a sociálních schopností.
<P>
Zvláštní důležitost v této souvisloti náleží celoživotnímu učení. Evropa musí být tvořivější a více inovativní, aby se uměla vyrovnat s výzvami globální hospodářské soutěže a přizpůsobit se rychlým technologickým změnám a vývoji a reagovat na ně. V tomto směru zbývá ještě mnohé udělat. Pokud uvažujeme o programu výzkumu a vývoje a o rozpočtu, který má každý stát poskytnout, konkrétně 3 % HDP, nemůžeme neuznat, že jsme od cíle stále daleko. Když se podíváme na jiné země, jako například Spojené státy a Čínu, které do výzkumu a vývoje investují daleko více, uvidíme, kde jsou mezery, které zde v Evropě musíme vyplnit.
<P>
I sestavení finančních balíčků vyžaduje velkou dávku tvořivosti a inovace. Tomuto programu by jeden jistě přišel vhod. Je smutné, že se musí obejít bez finančních zdrojů. Členské státy - a také organizace a instituce - si musí nyní samy určit, kde stanoví své priority a jak je zafinancují, a za tím účelem samozřejmě budou muset využívat odpovídajících podpůrných programů EU. Pro další inovace a aktivity bychom ale potřebovali další financování. To je jistě zásadní.
<P>
Je také velmi důležité zavést úzké spojení mezi uměleckou tvořivostí a školami a univerzitami. Umění a kultura také potřebují pomoc a podporu, pokud mají produkovat tvořivost. Nápady často existují, ale chybějí peníze na jejich realizaci. Je velmi důležité, abychom nezanedbali hodnocení ve spojitosti s Rokem mezikulturního dialogu, Rokem mobility a všech těchto záležitostí, které jsou spolu propojené, abychom na konci věděli, jaké výhody obyvatelstvo získává a jak můžeme našim spoluobčanům srozumitelně vysvětlit, že všechny tyto priority výsledně přinášejí užitek jim osobně a podporují rozvoj Evropské unie.
<SPEAKER ID="138" NAME="Hannu Takkula">
jménem skupiny ALDE. - (FI) Pane předsedající, je mi obzvláštním potěšením dnes promluvit, protože toto zasedání vede nejlepší místopředseda Parlamentu, Marek Siwiec, a je zde i vážený pan komisař Ján Figelľ, a také proto, že dnešní téma je nanejvýš zajímavé: tvořivost a inovace; i když by bylo možné se při diskusích na toto téma vždy zeptat, co to vlastně tvořivost a inovace jsou.
<P>
Často se zdá, že jsou to jen slova, která zřejmě nemají větší obsah. Pokud bych měl odpovědět na otázku, co je tvořivost, znám alespoň jednu odpověď, kterou údajně řekl finský skladatel Sibelius: domníval se, že tvořivost je bolest.
<P>
My v Evropě samozřejmě z bolesti strach nemáme, pokud nese přidanou hodnotu, tedy něco, co nás vede vpřed jako skupinu národů a v kontextu Evropy jako celek. Jak já to chápu, je hlavním účelem tohoto Evropského roku přinést do evropské skutečnosti nějakou přidanou hodnotu.
<P>
Jak se tvořivost a inovace podporuje? Jak pan předsedající ví, vaše země, Polsko, má získat Evropský inovační a technologický institut. Toto je jistě v dané oblasti jedním z faktorů, které členské státy Evropské unie povzbuzují k vytváření nové přidané hodnoty a inovací za využití různých pobídek.
<P>
Nicméně víme, že inovace nebo tvořivost nejsou přinášeny vládními rozhodnutími. Ať již zde rozhodneme cokoliv, nedochází k nim v důsledku rozhodnutí. Místo toho potřebujeme zdroje a správné předpoklady na univerzitách, ve školách a v různých odvětvích naší společnosti, aby se lidé mohli na tvorbu něčeho nového soustředit a vyměňovat zkušenosti a aby se mohli osvobodit od stereotypního myšlení, které jim zabraňuje přistupovat k věcem novým způsobem.
<P>
Myslím, že toto je velkou výzvou, protože všichni víme, že vzdělávací instituce v našich zemích se často vyvinuly jako výsledek tradic sahajících hluboko do minulosti. Určité tradice se učí, určitá pravda, ale do jisté míry je zapotřebí záležitosti zpochybňovat a zkoumat je z více úhlů. Musíme si uvědomit, že tím, že budeme kritičtí a nesouhlasit, tím, že kriticky rozebereme paradigmata a určité "pravdy", můžeme být úspěšní při tvorbě nové přidané hodnoty.
<P>
Vím, že pan komisař bude určitě naléhat na všechny členské státy, aby předložily vnitrostátní strategie inovací, jak pomohou studentům věnovat se novým myšlenkám nebo jak poskytnou rámec pro nové způsoby myšlení od raných školních let po univerzitu, vycházející z programu celoživotního učení.
<P>
Jedná se o důležité téma a myslím, že hlavním přínosem Evropského roku bude, že se tvořivost, inovace a nové způsoby myšlení stanou jádrem diskuse. Možná to povede k inovaci a nové přidané hodnotě a možná, že výsledkem bude tvorba produktů, protože ekonomika je v Evropské unii důležitou záležitostí. Děkuji vám, pane předsedající.
<SPEAKER ID="139" NAME="Mieczysław Edmund Janowski">
jménem skupiny UEN. - (PL) Pane předsedající, pane komisaři, Paul Gauguin řekl, "abych viděl, zavírám oči". Chceme lépe vidět, lépe chápat a lépe jednat. Musíme probudit dovednosti a talenty, které v nás spí. Je důležité použít všechny síly tvořivosti, kterou evropská společnost vlastní, abychom byli schopni čelit výzvám, které přináší svět. Představujeme méně než 8 % obyvatelstva naší planety. Ostatní lidé nejsou ani pasivní, ani méně nadaní. Z tohoto důvodu bych jménem Skupiny Unie pro Evropu národů rád podpořil ustanovení Evropského roku tvořivosti a inovace.
<P>
Nerad bych ovšem, aby tato aktivita byla samoúčelná. Musíme udělat vše pro to, abychom se vyhnuli plýtváním příležitostí a schopností, které máme, a abychom vytvořili nové a pozitivní hodnoty ve všech oblastech: v technologii, podnikání, financích a rovněž tak v sociálních a dalších oblastech. Nemůžeme si dovolit plýtvat dovednostmi, schopnostmi a tvrdou prací tisíců talentovaných Evropanů, mladých i starých, včetně těch se zdravotním postižením. Musíme udělat vše pro zjednodušení postupů k zavádění inovačních řešení. Za tímto účelem využijme cíle 7. rámcového programu!
<SPEAKER ID="140" NAME="Mikel Irujo Amezaga">
jménem skupiny Verts/ALE. - (ES) Rád bych začal tím, že poblahopřeji jak Komisi k jejímu návrhu, tak zpravodajce, paní Batzeliové, ke zprávě, která získala téměř jednomyslnou podporu s obvyklou výjimkou jednoho člena našeho výboru.
<P>
Na jedné straně bych měl konstatovat, že můj region, Baskicko, má Rok inovace letos. Je realizován na základě návrhů schválených v roce 2007 a věřím, že by mělo být možné do určité míry z nich čerpat.
<P>
Konkrétně by jednou koncepcí mohlo být podporovat kritické, svobodné myšlení ve společnosti. Rok by měl toto pojetí alespoň zahrnout - myšlení, které pohání vědeckého ducha vpřed a rozvíjí intelektuální schopnosti, aby byla usnadněna změna v organizacích a institucích na našem území a jejich přínos k budování moderního, podporujícího, otevřeného a inovativního kontinentu.
<P>
Na druhé straně by měl Rok tvořivosti a inovace povzbudit představu otevřené inovace: inovace, která vychází z vnitřních schopností a současně zahrnuje všechny možné zdroje - uživatele, dodavatele a sítě - a která jde za výrobek a technologii a obsahuje nehmatatelné a obecně rozmanité aspekty vedoucí k tvorbě hodnot.
<P>
Podobně by rok měl přinést inovaci do všech sfér: inovaci, která se dotkne všech vlád, a zde nemám na mysli jen vlády členských států, ale i regionální nebo nestátní orgány, které toho v tomto roce mají hodně co říci. Požádal bych také Komisi, aby na ně rovněž pamatovala.
<P>
Inovace by se také měla rozvinout i ve všech organizacích a institucích, ať již veřejných nebo soukromých, komerčních nebo neziskových, a zasáhnout do všech aspektů života; zejména by měla podporovat sociální inovaci a inovaci na podporu udržitelnosti životního prostředí.
<SPEAKER ID="142" NAME="Vladimír Železný">
za skupinu IND/DEM. - Vážený pane předsedo, byl jsem zvolen do Evropského parlamentu v bývalé komunistické zemi. To, o čem jsme byli přesvědčeni, že už je dávno za námi, překvapivě zažíváme znovu tady v EU. Je to podivné déjà vu. Prožil jsem úplně celou komunistickou éru v mé zemi a náš život byl pečlivě rozčleněn mezi roky, měsíce, týdny a dny, které byly zasvěceny někomu nebo něčemu. Měli jsme rok lidové kultury, měli jsme měsíc knihy, měsíc československo-sovětského přátelství, měli jsme týden kosmu, měli jsme den horníka, kdykoli jsme se ráno probudili, patřil náš den, týden nebo měsíc někomu jinému než nám. Naše životy plynuly jako jedna velká nekonečná kampaň. Kampaňovitost měla zastřít nedostatek svobody i nedostatek pomerančů a masa. V Evropské unii máme dost pomerančů i masa, ale přesto propadá Unie stejnému pokušení dosahovat výsledky nikoli pomocí trpělivé a klidné práce, ale pomocí kampaní.
<P>
Jak hodlá Evropská unie vykřesat ve větší míře kreativitu, jejímž zdrojem je invence, talent, geniální nebo alespoň dobrý nápad? Jediné, čeho docílíme, bude spokojenost stovek dalších nových NGOs. NGOs, tahle podivná choroba naší demokracie, kdy nevolení a nikým neautorizovaní mohou čerpat naše peníze, protože přece konají obecné dobro. Rádi spotřebují rozpočet na tuhle roční kampaň. Spotřebují peníze daňových poplatníků na tisíce letáčků, spoustu plakátů, akcí a seminářů. Jen kreativita zůstane po tom roce stejná, jako byla. Pane předsedo, mám návrh, pojďme místo roku inovací a kreativity vyhlásit rok obyčejné, žádnou kampaní nerušené práce. Rok bez kampaní a bude to úleva. Děkuji.
<SPEAKER ID="143" NAME="Thomas Wise" AFFILIATION="NI">
Pane předsedající, celkovým cílem Evropského roku 2009 je "podpořit tvořivost pro všechny, jako hnací sílu inovace a jako klíčového faktoru rozvoje osobních, profesních, podnikatelských a sociálních schopností prostřednictvím celoživotního učení". Vždycky však hovoříme o nových právních předpisech. Antagonistický stát zablácený v právních předpisech dusí ve svých lidech tvořivost i podnikavost. Například Belgie těžko někdy stvoří lidi jako Joe Meek nebo Richard Branson, a buďme upřímní: Zpívající jeptiška (Singing Nun) se nikdy nevyrovnala The Beatles nebo Rolling Stones.
<P>
Komise upadá do senility a ještě před tím, než se ztratí v temnotách, velká díla evropské kultury zůstanou jako síť majáků. Nedusme už naše umělce dalšími právními předpisy. Jak kdysi naříkal velký Ral Donner: "Nevíš, co máš, dokud to neztratíš, oh yeah!"
<SPEAKER ID="144" NAME="Pál Schmitt" AFFILIATION="PPE-DE">
(HU) Pane předsedající, pane komisaři, Evropský rok tvořivosti a inovace je vynikající příležitostí přitáhnout pozornost občanů k aktivitám Unie v oblasti vzdělávání a výzkumu, zejména s ohledem na program celoživotního učení.
<P>
Celoživotní učení je nedílnou součástí lisabonského programu a jeho nejdůležitější cíle zahrnují rozvoj znalostní společnosti, zvýšenou konkurenceschopnost, povzbuzení ekonomiky a tvorbu pracovních míst.
<P>
Když mluvíme o tvořivosti, máme sklon mít na mysli výhradně vědce, inženýry, stavaře nebo mistry řemesel. K ekonomické a technologické inovaci má ale pojem tvořivosti další, jednodušší interpretaci, která je nám možná blíže, zejména tvořivost v uměleckém smyslu.
<P>
Umělci, kteří nás opakovaně oslní, do značné míry přispívají k tomu, že jsou naše životy úplné, ať se jedná o malbu, sochu, literaturu, píseň, divadlo, grafiku, fotografii, design nebo dokonce film, jenž má dosah k širokým masám lidí. Umělci a díla, která tvoří, určují naši kvalitu života.
<P>
Rok tvořivosti nabízí dobrou příležitost uznat a ocenit tyto lidi, kteří dělají naše bezprostřední prostředí obyvatelným a ovlivňují vkus, hodnoty a požadavky mladých Evropanů k lepšímu.
<P>
Uvědomuji si, že máme velkou potřebu inovačních a tvůrčích technologií, které přinášejí revoluční změny. Jsme oslněni nádhernými auty, zázračnými komunikačními prostředky a výsledky inovačního, vědeckého výzkumu, ale jakou by měl život cenu bez krásných uměleckých děl, soch, grafik, látek nebo tvůrčích hudebních a literárních děl, která nás obklopují?
<P>
Velmi doufám, že programy Evropské unie zahrnou etické a materiální ocenění kultury, hlavně těch děl, která přispívají k pocitu hrdosti na evropskou identitu, takže výsledně všichni můžeme být o něco více Evropany.
<P>
A konečně, i když jsem do teď hovořil o umění, dovolte mi, prosím, vyjádřit naději, že Evropský inovační a technologický institut, jenž byl nedávno otevřen v Budapešti, účinně přispěje k úspěchu tohoto roku. Děkuji za pozornost.
<SPEAKER ID="145" NAME="Leopold Józef Rutowicz" AFFILIATION="UEN">
(PL) Pane předsedající, růst spotřeby stejně jako nárůst zdrojů pro ekonomický růst, zdravotní péči a kulturu v nadcházejícím procesu globalizace stále více závisí na účinnosti vzdělávání, na aktivitách podporujících každodenní tvořivost a inovaci lidí, na vytvoření lepších organizačních a finančních modelů pro zavádění inovací a na nápadech, které zvýší produktivitu, zlepší kvalitu, vytvoří pracovní místa, sníží náklady a zlepší konkurenceschopnost.
<P>
Při tom všem je důležitý rozvoj vzdělávání, což zahrnuje i povinné vzdělání, které by mělo podpořit tvořivé myšlení. I média by měla podpořit inovační myšlení tím, že představí úspěchy a dají najevo obdiv k těm, kdo za těmi úspěchy stojí. Inovace v hospodářství, na různých úrovních místní samosprávy a tak dále by mohla podnítit vysoký stupeň zapojení, a to za předpokladu, že budou odstraněny administrativní překážky a dojde k plnému sociálnímu začlenění, což do značné míry závisí na politicích.
<P>
Rok 2009: rok tvořivosti a inovace by neměl být rokem přemýšlení, ale měl by být rokem konkrétní a tvůrčí činnosti. Navrhovaná směrnice je nezbytným dokumentem a předložené pozměňovací návrhy její podstatu nemění. Děkuji Vám, paní Batzeliová, za vaši zprávu.
<SPEAKER ID="146" NAME="Małgorzata Handzlik" AFFILIATION="PPE-DE">
(PL) Pane předsedající, tvořivost a inovace jsou klíčovými faktory znalostní ekonomiky a evropská ekonomika je jistě jednou z nich. Čelit výzvám globalizace a využívat příležitosti, které nabízí, vyžaduje inovativní a tvůrčí přístup.
<P>
Ekonomická činnost je jen jednou z oblastí, kde jsou tvořivost a inovace důležitými faktory úspěchu a kde často poskytují rozhodující konkurenční výhodu. Bez nich je těžké si představit výrobky nebo služby, které splňují rostoucí požadavky spotřebitelů. Proto se domnívám, že by mělo být v plánech Evropské komise podstatně zdůrazněno zvýšené zapojení podniků, zejména co se týče jejich zkušeností s využíváním potenciálu nabízeného inovací a tvořivostí lidí.
<P>
Tvořivost a inovace jsou dovednosti, jež je obtížné se naučit, ale které je jistě možné podporovat. Vzdělávání je k podnícení jejich rozvoje velmi důležité. Toto by se však nemělo omezovat jen na školní nebo akademické vzdělání. Je důležité, aby byly tvořivost a inovace podporovány na každé úrovni vzdělávání, od různých forem školního vzdělávání přes vzdělávání v průběhu celého profesního života až do důchodu. Při podpoře inovace a tvořivosti je vhodné využít zkušeností získaných z existujících vzdělávacích programů i z dalších iniciativ, zejména těch, které mají přeshraniční rozměr.
<P>
Věřím, že vyhlášení roku 2009 jako Evropského roku tvořivosti a inovace bude účinné v tom, že pomůže zvýšit povědomí lidí, rozšířit informace o dobrých zkušenostech a podnítí výzkum a tvořivost a především podnítí diskusi o politikách a změnách, které by měly být zavedeny, aby tvořivost a inovace získaly větší podporu ze strany podniků, evropských orgánů a členských států.
<SPEAKER ID="147" NAME="Jerzy Buzek" AFFILIATION="PPE-DE">
(PL) Pane předsedající, je skutečně vzácné, že souhlasím se všemi, kdo vystoupili přede mnou. Všichni jste zřetelně a přesvědčivě vysvětlili, proč je tento rok důležitý. Pan Janowski to před několika minutami vysvětlil obzvláště výmluvně. Také však souhlasím s těmi, kdo říkají, že se může jednat jen o další z těch roků, které nemají žádné skutečné výsledky. Proto pokud právě tohle nechceme říkat za rok či dva, musíme připravit nějaké konkrétní kroky.
<P>
Jedním konkrétním krokem by bylo prohlásit, že si uvědomujeme naši základní prioritu, a tou je Lisabonská strategie. Nikoho jsem neslyšel ji zmínit. Jedná se o neuvěřitelně důležitou otázku. Právě v Lisabonské strategii jsme poprvé spojili technologické a ekonomické otázky s těmi uměleckými. Pokud máme hovořit o konkrétních krocích, pak věřím, že bychom tak měli učinit na dvou úrovních.
<P>
První úrovní (využívám skutečnosti, že je mezi námi pan komisař Figeľ a že má na starosti školství a vzdělávání) je vzdělávání. Měli bychom analyzovat situaci v Evropské unii. Poskytují zkoušky při zápisu na střední školu základ tvůrčímu myšlení mladých lidí, kteří tyto zkoušky skládají? Mělo by dojít ke skutečnému přezkumu toho, co se v Evropě děje. Estetická citlivost na jedné straně a matematické schopnosti a věda na straně druhé - to je to, čeho máme nedostatek. Tradiční humanitní obory toto neumožňují. Evropská asociace univerzit o tomto problému často hovoří.
<P>
A další věc, která je velmi důležitá. Pokud jde o zdroje, hovoříme o přidělení nějakých zdrojů na úrovni Evropské unie. Musíme se pokusit zde vytvořit situaci, kdy budeme mít na konci tohoto roku k dispozici nějakou zprávu, nějaké konkrétní údaje o situaci v jednotlivých členských státech, o tom, co chybí, a jak můžeme provádět srovnání, protože jsme nikdy takové srovnání na úrovni Evropy neprováděli, alespoň ne řádně. To nám s Lisabonskou strategií pomůže.
<SPEAKER ID="148" NAME="Zita Pleštinská" AFFILIATION="PPE-DE">
(SK) Pane komisaři Figeľi, jsem ráda, že jste dnes přítomen u této rozpravy, protože vaše životní zkušenost je v mnohém podobná té mé.
<P>
Má osobní umělecká zkušenost mi dovoluje tvrdit, že věnování Evropských roků určitým tématům rozhodně pomáhá zvýšit povědomí a zapojení veřejnosti.
<P>
Protože se dnešní Evropa musí vypořádat s výzvami a příležitostmi globalizace tím, že posílí své tvůrčí a inovativní schopnosti, vítám rozhodnutí Komise vyhlásit rok 2009 Evropským rokem tvořivosti a inovace.
<P>
Motivační síly za inovací jsou lidé, jejich pracovní, podnikatelské a sociální dovednosti. Proto se musí zvláštní pozornost věnovat celoživotnímu učení. Vítám navrhovaná opatření k podpoře tvořivosti a schopnosti inovace na všech stupních celoživotního učení, přes pracovní cyklus až po důchod.
<P>
Jsem přesvědčena, že aby bylo možné dosáhnout cílů roku 2009, jež mají Evropě přinést užitek z inovací, sada opatření by měla přesně zapadat do dalších politik, které by měly pokračovat i po skončení Evropského roku tvořivosti a inovace.
<SPEAKER ID="149" NAME="Silvia-Adriana Ţicău" AFFILIATION="PSE">
(RO) Vyhlášení roku 2009 Evropským rokem tvořivosti a inovace je pevným závazkem, jenž jsme přijali. 42 % podniků pracujících v průmyslu a službách v EU oznámilo inovační činnosti. V roce 2003 realizovalo inovace 65 % německých podniků a bylo uděleno 312 patentů na 1 milion obyvatel, přičemž evropský průměr je 128 patentů na 1 milion obyvatel. V Rumunsku inovačně podniká jedna pětina podniků. V roce 2006 představovaly evropské investice do výzkumu a inovací pouhých 1,84 % HDP ve srovnání s cílem 3 %, který ukládá Lisabonská strategie.
<P>
Investice do výzkumu a inovací se nezvýšily stejným tempem jako evropský HDP. Domnívám se, že průzkumy, hlasování, konference a informační kampaně nestačí. Evropský rok tvořivosti a inovace musí být rokem, kdy sliby budou dodržovány. Podpora tvořivosti potřebuje odpovídající podporu z rozpočtu Společenství stejně jako z vnitrostátních rozpočtů. Pane komisaři, společně s námi, Evropským parlamentem a členskými státy se zavazujete ke zvýšení tvořivosti a inovačních aktivit v Evropě roku 2009.
<SPEAKER ID="150" NAME="Dumitru Oprea" AFFILIATION="PPE-DE">
(RO) Děkujeme všem, kdo se přičinili o to, že středoevropská a východoevropská země oslavila tvořivost o rok dříve, neboť Budapešť je vlastně hlavním městem tohoto nového evropského trendu tvořivosti a inovace. Stejně tak navrhujeme, aby přední univerzity měly příležitost podporovat evropskou politiku organizováním zvláštních akcí alespoň na jedné univerzitě v každé zemi z posledních dvou vln rozšíření, přičemž odborníci a specialisté by měli mít v těchto akcích slovo. Také navrhujeme, aby dva až tři špičkoví výzkumníci ze zemí z posledních dvou vln rozšíření vyjeli na exkurze do pěti špičkových univerzit a výzkumných pracovišť v Evropě.
<SPEAKER ID="151" NAME="Marusya Ivanova Lyubcheva" AFFILIATION="PSE">
(BG) Pane předsedající, pane komisaři, určení roku 2009 jako Evropského roku tvořivosti a inovace poskytuje příležitost k podpoře kulturní, vědecké a hospodářské spolupráce. Každé zemi se otevírají možnosti rozvinout vlastní vnitrostátní program na podporu tvořivého potenciálu lidí.
<P>
Tak jako je důležité celoživotní učení, tak je tvořivost, která stojí v základech každé inovační politiky, rozhodující pro vytváření nové přidané hodnoty. Tato politika ukazuje, že počítáme s lidskými zdroji a rozvíjíme je a že jsou pro nás ústřední. Je důležité, aby bylo vytvořeno přímé spojení mezi vzděláním, kulturou a vědou. Je důležité, aby na sebe instituce vzájemně působily, aby rozšířily svůj rozsah působnosti. Tvořivost a inovace se týká všech lidí každého věku. Je také důležité, aby byly vyčleněny odpovídající zdroje a byla zajištěna veřejná pomoc na podporu talentů. Talenty se vyvíjejí, ale potřebují podporu, protože hybnou silou společnosti jsou právě schopné a talentované tvůrčí osobnosti.
<SPEAKER ID="152" NAME="Ján Figeľ" LANGUAGE="SK">
Rád bych mnohokrát poděkoval za zajímavou diskusi, která ukazuje zájem o inovaci a tvořivost, a za podporu Parlamentu tomuto programu. Všiml jsem si, že v rozpravě převažovali poslanci z nových členských států, což samo o sobě je pozitivní a možná to vysílá příznivý signál o tom, že rozšíření Unie přináší nahlížení nových témat a skutečností jak z pohledu globálního světa, tak z pohledu místního.
<P>
Richard Florida, americký sociolog, prohlásil, že klíčem k inovativní společnosti je kombinace "3 T": talent, technologie a tolerance. Každý má do určité míry talent, zvláštním způsobem, různého druhu. Technologie je zastoupena počítačem či hudebním nástrojem, nebo taky invalidním vozíkem, jako prostředkem k rozvoji dovedností. Třetí T, tolerance, umožňuje každému, včetně marginalizovaných a slabých, aby se účastnil procesů, které vedou ke zlepšení, sociálnímu začlenění a novým znalostem.
<P>
Jsem rád, že jsme zde slyšeli o návaznosti na rok 2008, protože naším cílem je na základě kulturní rozmanitosti a mezikulturního dialogu rozvinout další rozměr kulturního programu, a tím je tvůrčí průmysl. Pomáhá nám to vnímat kulturu jako tvořivou část společnosti, ne z hlediska spotřebitele, ne jako "něco, občas", ale jako stálou součást procesu tvorby hospodářství. Kultura přispívá. Kultura není o spotřebě. Pokud budeme na kulturu pohlížet tímto způsobem, náš tvůrčí průmysl bude prosperovat a přinese dobrá pracovní místa a značný ekonomický růst, což je vlastně totéž jako Lisabonská strategie. Neexistuje zde dichotomie (buď podnikání nebo kultura), ale spíše spojení, které je samozřejmě vyrovnané a racionální.
<P>
Zadruhé, posun znalostí do praxe je velmi důležitý pro proces učení. Naše učení je často izolované a fragmentované a má malý význam pro praktické potřeby. Nechci příliš dlouho hovořit, jen chci zopakovat, že jsme zde vyjádřili konkrétní povzbuzení podnikatelskému sektoru, vzdělávání pro podnikání a odpovědnosti za to, že nejen Evropská unie, ale také členské státy musí podporovat talent a inovace a pomáhat jim. Toto vše je propojené s modernizací vzdělávacího systému a s celoživotním učením.
<P>
Rád bych zakončil tím, že inovace se neodráží jen v koncových produktech nebo nových službách. Inovace také ukazuje nové přístupy, nové metody a nové způsoby myšlení. V tom je důležitost roku 2009: změnit naše vnímání důležitosti inovace, hodnoty talentu a tvořivosti. Děkuji vám mnohokrát. Budu se těšit na další spolupráci.
<SPEAKER ID="153" NAME="Katerina Batzeli" LANGUAGE="EL">
Pane předsedající, myslím, že všichni zde v Parlamentu jednomyslně a v politické shodě podporují názor, že by se rok 2009 měl stát Rokem tvořivosti a inovace. Pokusili jsme se podepřít naši důvěru v úspěch programu roku 2009, což bylo možné díky postupu spolurozhodování. Evropský parlament prosadil, že tento postup bude založen na interinstitucionální dohodě nejen při rozhodování, ale také pokud jde o realizaci a účinnost programu.
<P>
Dovolte mi nyní zdůraznit, že Komise musí počítat s obavami poslanců, které se týkají realizace a úspěchu programu v průběhu monitorování a předkládání návrhů vnitrostátními orgány a příslušnými stranami. Tato tvořivost a inovace bude prostupovat do všech politik. Umožní také mobilitu mezi umělci, kulturním průmyslem, vzdělavateli a učiteli.
<P>
To vyžaduje rozsáhlejší audit než v Roce mezikulturního dialogu, kdy financování bylo nesporné a zaručeno v ročním rozpočtu Evropských společenství. Když vezmu v úvahu vzkaz, jenž sdělil pan komisař Figeľ a další kolegové poslanci, a sice, že bychom měli sledovat realizaci programu, dovolte mi, abych tuto sněmovnu upozornila, že mezikulturní dialog a Rok tvořivosti a inovace musí být předvojem naší komunikační politiky se zřetelem k evropským volbám. Takto můžeme trochu přispět k podnícení občanů k podnikání, tvořivosti a kultuře.
<P>
(Potlesk)
<SPEAKER ID="154" NAME="Předsedající">
Rozprava je ukončena.
<P>
Hlasování se bude konat zítra.
<P>
Písemná prohlášení (článek 142)
<SPEAKER ID="155" NAME="Bogdan Golik  " AFFILIATION="PSE">
písemně. - (PL) Než jsem se stal poslancem Evropského parlamentu, měl jsem možnost poznat principy fungování vzdělávacího systému a soukromých podniků. Zkušenost, kterou jsem získal, mi ukázala, že Evropa potřebuje rozvinout své tvořivé a inovační dovednosti, a to jak ze sociálních, tak z ekonomických důvodů.
<P>
Zdá se mi, že nadcházející Rok tvořivosti a inovace je vynikající příležitostí ke zlepšení konkurenceschopnosti EU v globalizovaném světě. Všechny projekty vztahující se k trvalému růstu spolupráce mezi členskými státy v oblasti vzdělávání a výměny osvědčených postupů i projekt Evropa znalostí a inovace jsou podporovány jak polskou vládou, tak orgány EU. Byl jsem potěšen upevněním myšlenky ETI ustavením jeho ústředí v Budapešti v červnu 2008.
<P>
Abychom byli schopni plně využít schopností lidí a plně využít myšlenek, jako je ETI, potřebujeme nejen rozvinutou infrastrukturu k rozvoji lidské tvořivosti, ale také podpůrný systém, jenž zaručí řádné pracovní podmínky, které umožní pokračovat v osobním rozvoji. Rád bych využil této příležitosti a upozornil na iniciativu z Polska, konkrétně z města Łódź, kde je jedna z poboček ETI. Łódź v Evropě vyniká inovacemi a výjimečnými dovednostmi jak v oblastech moderního vzdělávání, tak v koncepcích zaváděných do podniků. Dobře využít příznivých okolností, jakými jsou například Rok tvořivosti a inovace, stejně jako nedoceněného potenciálu takových měst, jako je Łódź, by nám všem mohlo prospět!
<SPEAKER ID="156" NAME="Zita Gurmai  " AFFILIATION="PSE">
písemně. - (HU) Tvořivost a inovace hrají nesmírně důležitou roli ve schopnosti Evropy účinně reagovat na výzvy a příležitosti globalizace. Efektivnější využití znalostí a rozvoj inovace jsou hlavními prvky evropské ekonomiky, takže na ně musíme klást zvláštní důraz. Evropský rok, jenž má za cíl rozvíjet tvořivost a inovaci, musí zaměřit svou pozornost právě na toto.
<P>
Dynamičnost evropské ekonomiky hodně závisí na její inovační kapacitě. Evropa musí své tvořivé a inovativní schopnosti zaměřit jak na sociální, tak na ekonomické důvody. Proto si myslím, že je důležité, aby Evropský rok také hovořil o praktických opatřeních a podporoval rozvoj inovace.
<P>
Výsledky tvořivosti a inovace musí být více známy. Z tohoto důvodu je zde obzvláštní potřeba iniciovat informační a propagační kampaně, organizovat akce na společných úrovních - na úrovni evropské, na úrovni členských států a regionálních a místních úrovních, vyjádřit klíčová poselství a uvést ve známost osvědčené postupy.
<P>
Musí být podporovány klastrové sítě, jež jsou uznávány jako hybné síly inovace, stejně jako tvorba znalostních trojúhelníků a urychlení různých forem vzdělávání. Aby bylo možné podporovat inovaci, členské státy se musí soustředit na dosažený vývoj v oblasti služeb na podporu inovace, zejména za účelem přenosu technologií, na vytváření pólů a sítí inovace prostřednictvím kontaktu s univerzitami a podniky, na přenos znalostí a na lepší přístup k financování.
<SPEAKER ID="157" NAME="Nicolae Vlad Popa  " AFFILIATION="PPE-DE">
písemně. - (RO) Rozmanitost je jedním ze zdrojů inovace a politika rozšiřování EU přinesla do Evropy nový zdroj různorodosti, a proto i nové zdroje inovace. Bohužel je však cena účasti na programech Erasmus pro mnoho studentů v Rumunsku a Bulharsku odrazující, což snižuje jejich míru zapojení.
<P>
Erasmus byl vytvořen v roce 1987 s cílem poskytnout studentům evropskou mobilitu a vyhlídky na lepší kariéru. O 21 let později nejen že program přilákal 2 miliony studentů a 3 100 institucí vyššího vzdělávání, ale aktivně také přispěl ke zlepšení akademického života studentů tím, že jim pomáhá získat mezikulturní schopnosti a sebevědomí.
<P>
Ačkoliv to nebylo jedním z jeho zjevných cílů, program Erasmus uspěl v tom, že pomohl studentům porozumět samotné podstatě Evropské unie: svobodě pohybu v rámci rozmanité, leč sjednocené rodiny.
<P>
Proto ve světle blížícího se Roku tvořivosti a inovace věřím, že přidělení zvláštních fondů do rozpočtu určeného pro studenty z nejnovějších členských států by vedlo k vyšší účasti v programu a v důsledku i ke zvýšení rozmanitosti jako zdroje inovace a tvořivosti.
