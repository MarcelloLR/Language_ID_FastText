<CHAPTER ID="011">
Budoucnost automobilového průmyslu (rozprava) 
<SPEAKER ID="408" NAME="Předsedající">
- Dalším bodem je sdělení Komise k budoucnosti automobilového průmyslu.
<SPEAKER ID="409" NAME="Günter Verheugen">
místopředseda Komise. - (DE) Pane předsedající, dámy a pánové, nyní jsme se zde za několik měsíců po druhé sešli v této sněmovně, abychom diskutovali o situaci v automobilovém průmyslu v Evropě. S lítostí vám však musím oznámit, že od poslední rozpravy se situace zhoršila.
<P>
V posledním čtvrtletí roku 2008 klesl prodej nových aut o 20 % a výroba aut o 29 %. Tento negativní trend pokračuje i v roce 2009. V lednu tohoto roku klesl prodej o 29 % a v únoru tohoto roku o 18 %. Pokles by byl ještě větší, kdyby některé členské státy nezahájily úspěšné kampaně k podnícení poptávky. Krize se netýká pouze evropského trhu. Značně se snížily vývozy do třetích zemí, což znamená, že můžeme očekávat negativní dopad na naši obchodní bilanci. Automobilový průmysl čelí po celém světě velkému tlaku.
<P>
Existuje naděje na zlepšení v následujících měsících tohoto roku. Celková výroba aut a průmyslových vozidel v Evropě pravděpodobně klesne o 20 až 30 %. To znamená, že se v Evropě v roce 2009 ve srovnání s rokem 2007 vyrobí o přibližně 5 milionů vozidel méně. Negativní předpovědi se týkají hlavně průmyslových vozidel, u kterých se očekává pokles výroby o 35 %.
<P>
Víte, že Komise na tuto situaci zareagovala rychle. V říjnu roku 2008 jsme učinili první doporučení skupině CARS 21 pro překonání krize, včetně doporučení týkajících investic Evropské investiční banky a šrotovného. Počátkem ledna jsem se setkal s ministry financí Evropské unie, abychom se dohodli na společném postoji ke krizi. Komise představila dne 25. února koncepci, kterou o několik dní později schválila Evropská rada a Rada ve složení pro konkurenceschopnost.
<P>
V reakcích se přímo zaměřujeme hlavně na nejdůležitější příčiny této velmi těžké krize. Mezi tyto příčiny patří rychle klesající poptávka, potíže při získávání kapitálu, problémy s likviditou a strukturální nadměrná kapacita. V případě strukturální nadměrné kapacity se jedná o celosvětový jev. To, co nyní chceme, je zachovat celistvost evropského vnitřního trhu, vyhnout se ochranářským opatřením a chránit solidaritu mezi členskými státy, abychom tak zachránili pracovní místa v automobilovém průmyslu.
<P>
Na tomto místě bych chtěl zcela jasně říct, že toto samotné průmyslové odvětví musí učinit první kroky vpřed. V rámci skupiny CARS 21 jsme stanovili základní podmínky pro automobilový průmysl hledící vpřed a stále je zlepšujeme. Abych byl zcela přesný, evropský automobilový průmysl nyní musí na široké frontě usilovat o to, aby na trh uváděl typy aut, které potřebujeme na počátku 21. století, jinými slovy energeticky úsporná auta s malou spotřebou paliva, která jsou z energetického hlediska účinnější.
<P>
Komise objasnila své stanovisko z politického hlediska. Dle našeho názoru je nejdůležitější, abychom umožnili finančnímu systému opět účinně fungovat, aby tak bylo možné poskytnout velké investice do evropského automobilového průmyslu, který je potřebuje. Velké investice jsou nezbytné, protože se tento průmysl musí dále rozvíjet a uvádět na trh evropská auta budoucnosti.
<P>
Přijali jsme dočasný rámec Společenství pro opatření státní podpory, který dává členským státům větší manévrovací prostor pro řešení problémů likvidity. Byl to nezbytný krok pro to, abychom zajistili, že se jinak ziskové společnosti nestanou obětí náhlých dopadů krize.
<P>
Dále jsme chtěli zajistit, aby společnosti i v době krize pokračovaly v investicích do výzkumu a modernizace. Ohledně přijatých opatření jsme značně pokročili. Letos již Evropská investiční banka schválila projekty pro automobilový průmysl v hodnotě více než 3 miliardy EUR. Pro rok 2009 se již plánují další projekty v celkové hodnotě několika miliard eur. Tyto projekty se vztahují nejen na výrobce aut, ale též na jejich dodavatele.
<P>
Evropská investiční banka, které bych chtěl moc poděkovat za její spolupráci, také pracuje na zvláštním programu pro střední podniky, které působí jako dodavatelé pro automobilový průmysl a které byly krizí zasaženy obzvláště těžce. Uvolníme 1 miliardu EUR na výzkumné partnerství s průmyslem, abychom tak urychlili kroky směrem k energeticky účinnému hospodářství s nízkými emisemi. To je potřeba, abychom evropský průmysl dostali do dobrého postavení pro období, které bude následovat po krizi, abychom tak mohli skutečně využít pozitivní vývoj, který očekáváme.
<P>
Můžeme něco udělat i s poptávkou. Řada členských států zavedla pro zvýšení poptávky šrotovné. Komise stanovila pravidla, kterými se členské státy musí v případě těchto pobídkových programů řídit. Cílem těchto pravidel je to, aby bylo zajištěno, že vnitrostátní opatření nebudou působit diskriminačně a nedostanou se do rozporu s vnitřním trhem. Mohu vám s potěšením oznámit, že byla úspěšná.
<P>
Samozřejmě se také musíme chránit před vlivy strukturálních změn, udržovat sociální výdaje na co nejnižší úrovni a udržet odborné pracovníky v automobilovém průmyslu. Pokud chce evropský automobilový průmysl zůstat z dlouhodobého hlediska konkurenceschopný, budou některé strukturální změny nevyhnutelné. Tento proces bude bolestivý, ale nemůžeme jej obejít. Potřebujeme silný a konkurenceschopný průmysl, který bude schopen zaměstnat značné množství lidí, nikoliv společnosti trvale závislé na dotacích. Evropská komise uvolnila prostředky z Evropského sociálního fondu a z Evropského fondu pro přizpůsobení se globalizaci, aby podpořila zaměstnance, kteří jsou nejvíce zasaženi přechodnými dopady nezbytné restrukturalizace tohoto průmyslového odvětví.
<P>
V dubnu se bude konat náš první kulatý stůl se zástupci tohoto průmyslového odvětví, zástupci zaměstnanců a členskými státy, kde se bude diskutovat o sociálním rozměru krize a naší reakci na ni. Doporučil bych však společnostem, aby svým zaměstnancům poskytly odbornou přípravu, aby jim zvýšily šance na nalezení nového pracovního místa v automobilovém průmyslu nebo v jiných hospodářských odvětvích.
<P>
Chtěl bych říci něco k situaci konkrétního výrobce - General Motors v Evropě -, který je tvořen z Opelu, Vauxhallu a Saabu. Na tomto místě bych chtěl zopakovat, že není v zájmu Evropy umožnit těmto společnostem, aby zbankrotovaly. Na této společnosti je v celé Evropě závislých více než 200 000 pracovních míst. Nesdílím názor, že zánik výrobních závodů General Motors v Evropě by pomohl vyřešit problémy s kapacitami v evropském automobilovém průmyslu a měl by být proto přivítán. Zaměstnanci, kteří jsou krizí ve společnosti postiženi, za ni nenesou zodpovědnost. Krize přichází pouze z Ameriky.
<P>
Tento problém nemá řešení na vnitrostátní úrovni. Neexistuje ani evropské řešení. Může existovat pouze transatlantické řešení zahrnující mateřskou společnost. Pro nás je proto významné vědět, co se stane ve Spojených státech. V tuto chvíli to nevíme. Ani americká vláda to dosud neví. Jsem rád, že všechny evropské vlády zemí, kde má General Motors své pobočky, se dohodly na tom, že nebudou jednat na vlastní pěst, ale budou spolupracovat na evropském řešení. Výsledkem tohoto řešení může být pouze nástupnická společnost, která bude konkurenceschopná a schopná přežít na trhu. Navíc musí existovat možnost hospodářského a politického ospravedlnění tohoto řešení. Pracovní místa v General Motors v Evropě jsou příliš důležitá na to, aby byla zavlečena do předvolebního boje či politiky jednotlivých států. Proto bude Komise pokračovat ve svém úsilí nalézt evropské řešení tohoto druhu.
<P>
Komise také zajistí, že v tomto těžkém období nebudou pro automobilový průmysl v legislativním programu zavedena žádná dodatečná břemena.
<P>
Čas na to, abychom si všimli závažnosti krize, již uplynul. Máme k dispozici evropské plány obsahující koordinovaná opatření jak na úrovni Evropské unie, tak na úrovni členských států. Nyní je na čase, abychom začali jednat a tyto plány naplňovat. Děkuji.
<SPEAKER ID="410" NAME="Werner Langen">
jménem skupiny PPE-DE. - (DE) Pane předsedající, chtěl bych moc poděkovat panu komisaři Verheugenovi za to, že toto téma otevřel, a poblahopřát mu k úspěchu při koordinaci evropských opatření a k tomu, že zabránil jednotlivým členským státům na zasedání ministrů dne 13. března v tom, aby se vydaly vlastní cestou.
<P>
Požadovali jsme, aby byla na základě vaší písemné zprávy vedena rozprava, protože máme za to, že krize je tak vážná, že o ní musí jednat Evropský parlament. Vypracovali jsme společné usnesení, které se týká nejdůležitějších bodů.
<P>
Chtěl bych zopakovat to, co už zde někteří uvedli. Záchrana konkrétní společnosti může být samozřejmě úspěšná jen tehdy, pokud bude vzato v úvahu, že společnost sama za svou záchranu musí převzít odpovědnost, a dále budou vzaty v úvahu zvláštní okolnosti případu General Motors, práva duševního vlastnictví a mnoho jiných faktorů. Celkově se jedná o velké průmyslové odvětví. Jedná se velmi důležité průmyslové odvětví s celkovým počtem 12 milionů pracovních míst závislých na automobilovém průmyslu, ročními investicemi ve výši 20 miliard EUR, ročním obratem 780 miliard EUR a přidanou hodnotou 140 miliard EUR, které se dostalo do potíží i kvůli vlastním chybám - mám zde na mysli nadměrnou kapacitu a politiku některých výrobců -, ale obecně hlavně kvůli dopadům mezinárodní krize na finančních trzích.
<P>
Vítáme proto to, že jsou všechna tato kolektivní opatření přijímána. Měla by napomoci tomu, že se automobilový průmysl stane udržitelnějším, že bude podnícena poptávka, a toto průmyslové odvětví se tak dostane z krize a bude snadnější poskytnout kupujícím a tomuto průmyslovému odvětví investice a finance. Navíc tato opatření, jak jste uvedl v závěru vašeho projevu, by neměla způsobit nové legislativní problémy, které by vytvářely další tlak na konkurenceschopnost evropského automobilového průmyslu.
<P>
Na tomto základě můžeme přijmout společné usnesení. Moje skupina bude hlasovat pro pozměňovací návrh skupiny socialistů v Evropském parlamentu k odstavci 5 tak, aby obsahoval konkrétní odkaz na případ General Motors, abychom mohli s širokou podporou vyzvat Komisi k tomu, aby zajistila větší jistotu pracovních míst a otevřela automobilovému průmyslu nové možnosti.
<SPEAKER ID="411" NAME="Robert Goebbels" LANGUAGE="FR">
Pane předsedající, pane komisaři, dámy a pánové, v dohledné budoucnosti se lidstvo nebude schopné obejít bez osobních ani bez nákladních aut. Tyto dopravní prostředky musí méně znečišťovat životní prostředí a být energeticky účinnější. Avšak ani nejlepší a nejvíce žádoucí organizace veřejné dopravy nebude nikdy schopná nahradit flexibilitu individuální dopravy.
<P>
Evropský automobilový průmysl je z technologického hlediska v tomto odvětví světový vůdce. Špičkový průmysl musíme chránit. Pro strukturu průmyslu v Evropě má strategický význam. Závisí na něm přímo či nepřímo miliony pracovních míst. Skupina socialistů v Evropském parlamentu chce tato pracovní místa chránit. Vyzývá k možné restrukturalizaci, která by měla následovat po diskusi se zaměstnanci a odbory.
<P>
S ohledem na to, co bylo učiněno ve prospěch bank, zafinancovala Čína modernizaci a technologické úpravy v tomto odvětví. Z tohoto hlediska zcela souhlasím s připomínkami pana Verheugena. Evropa musí přijmout svůj díl odpovědnosti. V případě potřeby musí být zvýšen kapitál Evropské investiční banky, aby byla schopná napomoci restrukturalizaci tohoto odvětví a jeho tisíců subdodavatelů, kterými jsou zejména malé a střední podniky.
<P>
Očekáváme, že Komise bude pokračovat v konstruktivním dialogu všech evropských zemí, ve kterých jsou umístěny závody patřící americkým výrobcům a tyto firmy. Blahopřejeme také panu Verheugenovi k tomu, co v této souvislosti učinil.
<P>
Musíme však stále chránit evropské duševní vlastnictví a vrátit Evropě patenty k vynálezům vytvořeným v Evropě, jejichž vlastnící jsou nyní ve Spojených státech. Je to podobné krádeži nebo přinejmenším vyvlastnění bez náhrady. Je nemyslitelné, aby evropské závody musely platit v budoucnu poplatky za know-how vyvinuté inženýry a pracovníky v Evropě.
<P>
Pokud jde o situaci kolem General Motors, pane předsedající, skupina socialistů souhlasí s tím, co v této sněmovně uvedl pan Verheugen.
<SPEAKER ID="412" NAME="Jorgo Chatzimarkakis">
jménem skupiny ALDE. - (DE) Pane předsedající, pane komisaři Verheugene, opět se zde scházíme, abychom diskutovali o tématu aut, a je to tak správné. Tato krize zasáhla jedno z našich klíčových odvětví obzvláště silně. Celkem 12 milionů pracovních míst, 6 % práceschopného obyvatelstva, největší investor do výzkumu a vývoje, proto o tomto problému musíme diskutovat a hledat řešení. Nyní se však ukázalo, že Evropská unie nemá pro řešení krize dostupné nástroje. Členské státy postupují individuálně, rámec pro hospodářskou soutěž byl často ohrožován a zaměstnanci a prostředky Evropské investiční banky, která má být všelékem, jsou přetěžováni. Musíme proto najít nový přístup.
<P>
Jsem vděčný panu komisaři Verheugenovi za velmi rychlé přijetí této rámcové směrnice, která nám umožní zjistit, jak můžeme s ohledem na předpisy upravující hospodářskou soutěž postupovat dále. Evropská investiční banka však musí dostat k dispozici lepší nástroje. Evropská investiční banka potřebuje, aby jí Evropská centrální banka nabídla zvláštní podmínky, aby tak měla přístup k čerstvému kapitálu, což nyní právní předpisy nedovolují. Je také důležité, aby byla státní podpora více spojená se změnou paradigmat směrem k novým technologiím a odklonila se od spalovacích motorů. Fondy, například strukturální fondy a zemědělské fondy, by se navíc měly zaměřit na rozvoj silnější infrastruktury pro tyto nové technologie.
<P>
Chtěl bych se blíže zaměřit na General Motors. Souhlasím s panem komisařem a předchozími řečníky, že tento problém má evropský rozměr, protože tato společnost má výrobní závody v mnoha členských státech Evropské unie. Sečteno a podtrženo, státy i Evropská unie by neměly do hospodářství zasahovat. Krize na této zásadě nic nezměnila. Ačkoliv je automobilový průmysl strategickým odvětvím, není tak spojen s bankovnictvím. Měli bychom se proto vyhnout nabývání akcií v automobilovém průmyslu. Věřím však, že pokud existuje soukromý investor, jsou správným krokem záruky Evropské investiční banky. To předpokládá, že budeme následovat změnu paradigmat a posuneme se k novým technologiím. Daimler a investiční fondy v Abú Dhabí nedávno přistoupily k tomuto kroku a mohla by to být i cesta pro nás.
<P>
Chtěl bych poděkovat panu komisaři za to, že tato opatření navrhl. Chtěl bych také poděkovat mým kolegům poslancům za podporu podnětů obsažených v tomto usnesení.
<SPEAKER ID="413" NAME="Antonio Mussa">
jménem skupiny UEN. - (IT) Pane předsedající, dámy a pánové, krize v automobilovém průmyslu je jednou z nejzávažnějších v globálním výrobním průmyslu, protože kromě toho, že má závažný dopad na hospodářství a zaměstnanost v evropských podnicích a přidružených podnicích, zasahuje i třetí země, do kterých byla v několika posledních desetiletích výroba ve stále větší míře přesunována.
<P>
Pokud se má navíc Unie dostat na úroveň zisků v tomto odvětví, kde byly v roce 2007, nemůže si dovolit sociální výdaje vyplývající ze snížení přibližně 350 000 pracovních míst. Měli bychom proto alespoň přivítat harmonizovanou pomoc tomuto odvětví, pokud doplňuje ochranu pracovních míst. Klíčovým slovem musí být pro evropské podniky špičkový výzkum a vývoj. Je jasné, že vzhledem k tomu, jak se trh vyvíjí, jsou možnou cestou fúze či strategické dohody, ale k tomu nesmí docházet na úkor evropské tradice výroby aut, která je perlou výrobního průmyslu Společenství.
<SPEAKER ID="414" NAME="Rebecca Harms">
jménem skupiny Verts/ALE. - (DE) Pane předsedající, pane komisaři, ti, o které máme největší obavy, jsou pracovníci v automobilovém průmyslu. Čísla jsou tak vysoká, že je těžké si představit rozsah problému. Ve vašem projevu jste, pane komisaři, jasně pojmenoval děsivé problémy, které ostře kontrastují s čísly týkajícími se obrovské nadprodukce a naprosté neschopnosti inovací v oblasti energetické účinnosti a ochrany klimatu. Jestliže jsme nyní připraveni poskytnout automobilovému průmyslu státní podporu, tato podpora musí být poskytnuta pouze tam, kde napomůže udržení bezpečných míst a vytvoření udržitelné zaměstnanosti. Navíc musí být podmíněna tím, že se tyto společnosti opravdu zaměří na inovace.
<P>
Co ve mně, pane komisaři, trochu vzbuzuje pochybnosti, je značný vliv skupiny CARS 21 a vliv automobilového průmyslu v procesu, který je zde zahajován. Znám situaci v některých německých automobilových společnostech a vím, že když přijde na ochranu klimatu a hospodárnost, zatahují za záchrannou brzdu.
<P>
Také jsem si všimla, že před dvěma týdny byla požadována nová výjimka týkající se vyloučení požadavků v oblasti životního prostředí. K tomu nesmí dojít. Podpora musí být podmíněna vytvářením pracovních míst, opravdovými inovacemi, poskytováním odborné přípravy a školení zaměstnancům, přičemž toto se týká i dodavatelů, jinými slovy, mnoha malých a středních podniků, které jsou závislé na velkých společnostech, a pracovníků v automobilovém průmyslu. Moje skupina by s tím byla spokojena. Bez těchto přísných podmínek nepřispějeme k vytváření udržitelných pracovních míst.
<SPEAKER ID="415" NAME="Roberto Musacchio">
jménem skupiny GUE/NGL. - (IT) Pane předsedající, dámy a pánové, tato rozprava o automobilovém průmyslu přišla bohužel v příliš pozdní hodinu a také její obsah není adekvátní. Ve skutečnosti vedeme rozpravu v době, kdy již vlády jednotlivých států přijaly rozhodnutí mimo jakýkoliv evropský rámec a kdy již došlo k tragickým sociálním dopadům na zaměstnanost.
<P>
Podíváme-li se na obsah usnesení, jeho text neobsahuje nic o tom, jak zajistit, aby byla opatření, která mají být přijata, účinná a spravedlivá. Chtěl bych poukázat na to, že před několika měsíci, když jsme jednali o změně klimatu, se Evropa k této věci postavila zcela odlišně a jednala o této věci jako o skutečně politické otázce. Nestaví se tak k hospodářské krizi. Dala vládám volnou ruku a vlády jednaly nekoordinovaně a já bych řekl i tak, aby získaly hlasy.
<P>
To samozřejmě způsobila politická slabost Barrosovy Komise, ale i obtíže při řešení situací, které vyžadovaly rozhodná řešení v průmyslové a sociální politice a politice zaměstnanosti.
<P>
Můžeme sjednotit opatření jednotlivých států? Můžeme si dovolit vlny kolektivních propouštění za současné podpory firem? Může nadále docházet k přemísťováním v automobilovém průmyslu a přidružených podnicích, jako tomu bylo v případě italské společnosti ITONO a jako je tomu nyní v případě Indesitu, což jsou společnosti působící v dalším zásadním odvětví? Můžeme rozšířit rámec evropských fondů, aniž bychom je zároveň zvětšili? Z tohoto hlediska nestačí říci, že se jedná o problém automobilového průmyslu a že se konalo již hodně jednání.
<P>
Musíme stanovit pravidla pro naši činnost, čímž myslím, že společnosti nebudou moci propouštět lidi, když dostanou podporu, že podpora bude muset být použita na inovace tak, jak to stanoví balíček týkající se změny klimatu a nařízení Sacconi, a že přemísťování a soutěž mezi členskými státy Evropské unie bude muset skončit. Moje skupina předložila ke všem těmto bodům pozměňovací návrhy. Jinými slovy, potřebujeme novou politiku, takovou, jakou, jak se zdá, Evropa nemá, a kterou musíme přijmout před tím, než se problémy stanou tak velkými, že nebudeme moci dát zaměstnancům jasnou odpověď.
<SPEAKER ID="416" NAME="Sergej Kozlík" AFFILIATION="NI">
- (SK) Celosvětový dramatický pokles poptávky po automobilech se projevil i v Evropě. V posledním čtvrtletí roku 2008 zaznamenal prodej aut v Evropě více než 19% meziroční pokles, který dále pokračuje. Několik klíčových členských států Evropské unie se rozhodlo podpořit odvětví výroby automobilů. Objevují se však pochybnosti o zvolených a připravovaných postupech, které zavánějí protekcionismem. Podporuji proto stanovisko Evropské komise, které varuje před protekcionistickými opatřeními na podporu domácích výrobců. Na místě je i výzva Komise členským státům prioritně řešit strukturální problémy, zejména vysokou nadprodukci a investování do inovačních technologií.
<P>
Jakákoliv podpora z veřejného sektoru musí být transparentní a respektovat pravidla Evropské unie týkající se hospodářské soutěže a státní podpory. Je třeba se vyvarovat soupeření jednotlivých hráčů na evropském trhu o dotace. Situace je o to složitější, že tato pravidla neberou v úvahu světoví konkurenti, především Spojené státy americké. Ve Spojených státech se plánuje rozšíření dotací na řešení problémů automobilek i na subdodavatele výrobců aut. Pokud se situace vyhrotí takto, může Evropa čelit nejen problému, jak uspořádat problémy výroby a odbytu v Evropě, ale bude čelit i problémům dovozů automobilů využívajících nepřiměřenou státní podporu. V této situaci by měla Evropa pohrozit i opatřeními v rámci Světové obchodní organizace.
<P>
Mnoho evropských zemí zavedlo šrotovné, nejnověji o něj usilují i ve Velké Británii. Šrotovné však odbytovou krizi může řešit jen krátkodobě. Spíše bude deformovat trhy, odčerpá část z veřejných zdrojů a oddálí potřebná řešení zaměřená na realizaci investic do inovačních technologií.
<SPEAKER ID="417" NAME="Amalia Sartori" AFFILIATION="PPE-DE">
- (IT) Pane předsedající, dámy a pánové, přála jsem si promluvit k této věci i proto, že v posledních několika měsících jsem s velkým zájmem sledovala práci Evropského parlamentu, našich výborů a nyní i práci této sněmovny, právě pokud jde o zvláštní závazky, které jsme dali výrobcům aut na našem kontinentu.
<P>
Stanovili jsme si velké cíle, zejména pokud jde o CO2, když jsme žádali, aby bylo snižování emisí CO2 součástí plnění hlavních cílů, které si Evropa pro následující roky stanovila, přičemž tyto ambiciózní cíle sledují všechny země světa s velkým zájmem. Požádali jsme automobilový průmysl, aby v průměru snížil emise CO2 do roku 2012 o 120 mg a do roku 2020 o dalších 25 mg. To jsou velké cíle, které budou vyžadovat značné investice.
<P>
Ke skutečnosti, kterou zde už zmínilo mnoho kolegů poslanců, je třeba dodat, že automobilový průmysl přímo či nepřímo zaměstnává v Evropě 12 milionů pracovníků, tedy 6 % práceschopného obyvatelstva. Jestliže Evropa myslí vážně poskytnutí prostředků automobilovému průmyslu k dosažení stanovených cílů týkajících se snižování CO2 a jestliže na druhou stranu chceme, aby si lidé udrželi svá pracovní místa, což je právě nyní problém našeho kontinentu, musíme přijmout koordinovanou strategii pro poskytování pomoci tomuto odvětví.
<P>
Několik členských států připravuje plány na podporu prodeje, což ve skutečnosti znamená zachování stejné úrovně prodeje aut. Tyto politiky však musí být součástí jednotné strategie Společenství, abychom zabránili nebezpečnému narušení trhu.
<SPEAKER ID="418" NAME="Hannes Swoboda" AFFILIATION="PSE">
(DE) Pane předsedající, chtěl bych zde jasně říci, že plně podporuji vše, co zde řekl pan komisař. V mé zemi, v Rakousku, je krizí přímo či nepřímo zasaženo mnoho tisíc pracovníků. To platí i pro našeho souseda, Slovensko, a mnoho jiných zemí.
<P>
Mám velké obavy, protože je samozřejmě jasné, že automobilový průmysl je klíčovým průmyslovým odvětvím. Neměl by být vnímán jako staromódní průmysl, protože velká část výzkumu a vývoje je spojená s existencí automobilového průmyslu v Evropě. Navíc je na automobilovém průmyslu závislých mnoho malých a středních podniků, které působí jako jeho dodavatelé. Vždy si představujeme velké společnosti a nesoucítíme s nimi. Podíváme-li se však na dodavatele, malé a střední podniky, situace vypadá hned jinak.
<P>
Zejména bych chtěl zdůraznit to, co jste, pane komisaři, řekl o General Motors. Ve Vídni máme velký výrobní závod General Motors. Známe strach lidí, kteří čekají na rozhodnutí, které bude učiněno v Americe. Doufám, že toto rozhodnutí bude pozitivním příkladem transatlantické spolupráce, kdy nám dá Amerika - protože to není americká vláda, ale Amerika jako taková -, která vždy požaduje, aby Evropa učinila více pro boj s krizí, pozitivní příklad, aby měla Evropa možnost něco učinit i pro své vlastní společnosti.
<P>
Závěrem bych se chtěl zmínit o ochranářských opatřeních. Přijatelné je pouze společné evropské řešení. To musí být náš cíl.
<SPEAKER ID="419" NAME="Gianluca Susta" AFFILIATION="ALDE">
- (IT) Pane předsedající, dámy a pánové, toto je třetí rozprava o automobilovém průmyslu za několik měsíců. Ani Komise ani Rada dosud nereagovaly na naše požadavky, ani pokud jde o podporu poptávky, ani pokud jde o podporu vývozu.
<P>
I když považuji evropská opatření pro boj s finanční krizí za důležitá, myslím si, na rozdíl od toho, co bylo dohodnuto na posledním summitu, že evropská reakce na recesi a na skutečné problémy hospodářství je nedostatečná. Jsme ve válce a naši vojáci střílí slepými náboji.
<P>
Automobilový průmysl je zásadním průmyslovým odvětvím; dopadají na něj nové požadavky týkající se reorganizace výroby a inovace postupů a výrobků. Pobídky typu celounijního šrotovného a všechny typy ochranářských opatření; refinancování včetně pomocí Evropské investiční banky, úvěry pro toto odvětví; pobídky pro auta šetrná k životnímu prostředí a hybridní auta; více prostředků na výzkum do čistých motorů a účinná opatření v rámci Světové obchodní organizace, aby tak byly vytvořeny podmínky skutečné reciprocity na globálním trhu s auty - to jsou ty nejdůležitější požadavky těch, kteří si nepřejí, aby z Evropy zmizel průmysl se zásadní přidanou hodnotou a zaměstnávající velké množství lidí.
<SPEAKER ID="420" NAME="Mario Borghezio" AFFILIATION="UEN">
- (IT) Pane předsedající, dámy a pánové, pan komisař Verheugen zdůraznil, že musíme být velmi opatrní, abychom nenavrhovali a nepodporovali ochranářská opatření. Chtěl bych mu připomenout, že na druhé straně Atlantiku se taková opatření přijímají a zjevně z nich mají konkurenti evropských výrobců užitek.
<P>
Mám dojem, že strategie, kterou až dosud Evropská unie měla, není správně cílena - jak by tomu v tak kritické situaci mělo být - na podporu pouze nebo hlavně "evropských" aut konstruovaných a vyráběných zde v Evropě. Viděl jsme představitele odborů ronit krokodýlí slzy nad mizením průmyslu, přemísťováním výroby a tak dále. Pokud by osoba jako já před několika lety použila tyto argumenty na zasedání třeba velkého italského výrobce aut, nebyly by brány příliš vážně. Dnešní skutečnost nám bohužel dává za pravdu.
<P>
Pokud se Evropa omezí na opatření zaměřená pouze na podporu poptávky, která může zjevně směřovat i k autům neevropských výrobců, nedosáhne žádoucích výsledků. K dosažení těchto výsledků musíme spíše naléhavě přijmout opatření pro podporu výroby aut v Evropě. Evropští výrobci musí být podporováni v investicích do výzkumu, aby tak byla zajištěna budoucnost vynikajícího průmyslového odvětví, odvětví, které zahrnuje i společnosti spojené s výrobou aut, jež nyní také trpí politikou neuvolňování prostředků uplatňovanou evropskými bankami.
<SPEAKER ID="421" NAME="Ilda Figueiredo" AFFILIATION="GUE/NGL">
(PT) Neměli bychom zapomínat, že minulý rok v listopadu jsme v této sněmovně vedli tu samou rozpravu a již tehdy bylo jasné, že čelíme krizi kapitalistického systému, která vyžaduje zásadní změny, aby se zvýšila kupní síla většiny obyvatelstva. Trváme proto na tom, aby se zvýšily mzdy a důchody, aby tak došlo ke spravedlivějšímu rozdělování příjmů. To zůstává hlavním opatřením, které by mohlo zvýšit poptávku, a zajistit tak pro automobilový průmysl a jeho dodavatele jistý odbyt.
<P>
Sociální situace se bohužel stále více komplikuje, protože politici nepřijímají potřebná opatření a naopak nadále roste počet nezaměstnaných a lidí s nejistým či špatně placeným zaměstnáním. Trváme proto na tom, aby byly přijaty nové politiky, jejichž prioritou budou zaručená pracovní místa a podpora průmyslové výroby v zemích Evropské unie, a které budou protiváhou nadnárodní strategie, která využívá krizi jako záminku pro snižování počtu pracovních míst, většímu vykořisťování zaměstnanců a zvýšení zisku. Je třeba, aby se průmyslu v Evropské unii dostalo potřebné podpory, aby tak byla udržena a vytvořena řádná pracovní místa. Musíme však také věnovat pozornost zemím s křehčím hospodářstvím, jakou je například Portugalsko, tím, že zvýšíme finanční podporu na zabránění ztráty pracovních míst a na pomoc mikropodnikům, malým a středním podnikům v automobilovém průmyslu a v souvisejících a dalších odvětvích a malým opravnám.
<SPEAKER ID="422" NAME="Carl Lang" AFFILIATION="NI">
(FR) Pane předsedající, šílená globalizace a její šílení představitelé způsobili, že zaměstnanci v automobilovém průmyslu platí vysokou cenu za jejich fundamentalismus, pokud jde o otevřený trh a volnou obchodní výměnu.
<P>
Finanční virus americké hypotéční krize se tak mohl volně šířit finančním systémem, bankovním systémem a dále hospodářským systémem, a vedl tak ke zničení podniků a pracovních míst.
<P>
Jako poslanec spolu s mým kolegou Le Rachinelem, který je poslancem za francouzské regiony Picardy, Nord-Pas de Calais a Normandii, kde došlo ke ztrátě tisíců pracovních míst, vám musím říct, že evropská obchodní politika je vedena na úkor lidského a sociálního rozměru, což je nesnesitelné, neospravedlnitelné a nepřijatelné. Fanatici obhajující otevřený trh však trvají na svém. I dnes pan Brown a pan Barroso znovu potvrdili, že odmítají chránit Evropu, náš průmysl a naše pracovní místa ve jménu všemocného volného trhu a globalizace. Sociální globalisté nalevo, liberální globalisté napravo a noví globalisté na krajní levici, kteří nic nechtějí vidět a ničemu nechtějí rozumět, zrazují a opouštějí evropské zaměstnance.
<P>
Globalisti celého světa spojte se! Zaměstnanci zmizte! To je manifest globalistů.
<P>
Navíc je neustálé obtěžování motoristů a vlastníků motorových vozidel ze strany ekologicky uvědomělých občanů, vlád a některých místních funkcionářů sotva slučitelné s ochranou a podporou našeho automobilového průmyslu.
<P>
A nakonec jsou zde demagogové na krajní levici, kteří vnímají současnou krizi jako dar z nebes pro ospravedlnění revoluce a kteří jsou zcela neschopní odpovědět na potřeby francouzských a evropských zaměstnanců. Jedině hospodářským a sociálním vlastenectvím, upřednostňováním národních a evropských výrobků a národní a evropskou podporou budeme moci vdechnout nový život našim průmyslovým odvětvím.
<SPEAKER ID="423" NAME="Gunnar Hökmark" AFFILIATION="PPE-DE">
(SV) Pane předsedající, problémy, kterým evropský automobilový průmysl čelí, jsou do velké míry výsledkem hospodářské a finanční krize. V tomto ohledu se doufejme jedná o problém, který přejde. Ale v jiném významném ohledu se jedná o problém související s nadměrnou kapacitou. Abychom proto zajistili budoucnost evropského automobilového průmyslu, je pro nás nesmírně důležité, abychom zajistili, že se budeme moci opřít o realistické a rozumné obchodní plány a rozumné vlastníky.
<P>
Tím chci říct, že pokud máme v Evropě úspěšně zachránit automobilový průmysl spolu s jeho možnostmi technického vývoje, zaručenými pracovními místy a úlohou, kterou toto odvětví hraje v evropském hospodářství, musí být státní podpora, kterou v současnosti poskytují členské státy, určena na zajištění přežití recese a finanční krize, ale nesmí narušit hospodářskou soutěž mezi členskými státy či mezi výrobci aut.
<P>
Státní podpora, která by narušovala hospodářskou soutěž a zasévala nedůvěru mezi členské státy, by ve skutečnosti ohrožovala schopnost evropského automobilového průmyslu přežít, a v této souvislosti bych se chtěl zeptat na to, co se stalo ve Slovinsku a ve Francii a na státní podporu udělenou ve Francii. Jedním z hlavních úkolů Komise je zajistit, že nedojde k porušování pravidel dohledu, že bude vytvořena víra v to, že žádná státní podpora nebude udělena na úkor jiných členských států ani jiného odvětví. Podpora, která vede k narušení hospodářské soutěže podkopává budoucnost evropského automobilového průmyslu a má negativní dopad jak na zaměstnanost, tak na technický rozvoj.
<SPEAKER ID="424" NAME="Monica Giuntini" AFFILIATION="PSE">
- (IT) Pane předsedající, dámy a pánové, ze všeho nejdříve bych chtěla ocenit včasný závazek Komise a Rady týkající se podpory automobilového průmyslu a přidružených společností, ale bohužel to stále nestačí.
<P>
Od doby prvních opatření ze strany členských států se toto odvětví trochu vzpamatovalo: údaje z Itálie ukazují 18% pokles prodeje v únoru, zatímco v lednu došlo k 22% poklesu. Samozřejmě ve srovnání s údaji, které citoval pan komisař Verheugen, se Evropa musí posunout vpřed tím, že zajistí finance od Evropské investiční banky a bude více koordinovat opatření jednotlivých států, aby tak zabránila nekalé a diskriminační hospodářské soutěži.
<P>
Evropa se také musí při vytváření restrukturalizačních plánů pokusit zkoordinovat své úsilí se zástupci pracovníků a sdruženími zaměstnavatelů, aby tak vytvořila evropskou strategii pro oživení tohoto odvětví na základě investic do výzkumu a nových technologií.
<P>
I s ohledem na hrozivé údaje o hromadném propouštění a opatření na ochranu před nezaměstnaností vyzývám Komisi, aby předložila návrhy na účinnější využití zdrojů ze Sociálního fondu a Fondu pro přizpůsobení se globalizaci.
<SPEAKER ID="425" NAME="Lena Ek" AFFILIATION="ALDE">
(SV) Pane předsedající, nyní zaznamenáváme jak finanční, tak klimatickou krizi. Vidíme, že existují automobilové společnosti, které se s touto dvojí krizí vyrovnávají lépe než jiné. Některé značky a modely aut se vyrovnávají lépe s těmito krizemi, zejména ty, které investovaly do udržitelného technického vývoje. Pak jsou zde společnosti jako General Motors, které požadují 350 milionů USD od států, ve kterých působí.
<P>
Nyní nesmíme vyhazovat další peníze. Musíme podpořit lidi pracující v automobilovém průmyslu. Měli bychom podpořit regiony, kde dochází k problémům, a malé podniky v dodavatelském řetězci, ale zároveň musíme zajistit, že budou podporovány výrobky, které jsou vhodné pro trh budoucnosti.
<P>
Komise může udělat více zpřístupněním prostředků ze strukturálních fondů, Sociálního fondu, regionálních fondů a zemědělských fondů, podporou biopaliv, přijetím sociálních opatření a podporou regionů.
<P>
A myslím si také, že zasedání Evropského parlamentu ve Štrasburku by měla být zrušena.
<SPEAKER ID="426" NAME="Roberta Angelilli" AFFILIATION="UEN">
- (IT) Pane předsedající, dámy a pánové, automobilový průmysl je jedním z klíčových průmyslových odvětví evropského hospodářství a jedním z odvětví, která jsou současnou krizí nejvíce ohrožena. Proto nyní není čas na to, abychom opakovali, že bychom se měli postavit ochranářským opatřením a nekalé soutěži. To je úplně zbytečné. Nyní je čas na to, aby byly evropským výrobcům a pracovníkům nabídnuty jasné a odvážné jistoty a - a to chci zdůraznit - podpůrný plán, který dá všem členským státům stejné příležitosti.
<P>
Mezi tyto cíle samozřejmě patří lepší využívání evropských fondů, včetně Fondu pro přizpůsobení se globalizaci, ale především zjednodušení a zvýšení finanční podpory tomuto odvětví od Evropské investiční banky a Evropské centrální banky, aby bylo možné žádat o úvěry s nízkým úrokem, ale i zjednodušení administrativních postupů.
<P>
Závěrem bych chtěla obecně říci, že cílem je udržet toto odvětví konkurenceschopným a zajistit, aby všechny evropské iniciativy mohly kromě řešení současné krize napomoci zahájit pozitivní fázi restrukturalizace a transformace automobilového průmyslu.
<SPEAKER ID="427" NAME="Ivo Belet" AFFILIATION="PPE-DE">
(NL) Pane předsedající, britský premiér Gordon Brown to dnes ráno vyjádřil dokonale, když řekl, že nesmíme chodit kolem horké kaše, že je čas na akci. Je opravdu čas na udržitelnou a silnou akci. My v Evropě nyní musíme převzít kontrolu a vedení a obrátit se k udržitelnému automobilovému odvětví, což bude možné pouze tehdy, pokud toto odvětví převedeme úspěšně přes tuto těžkou a hrozivou recesi.
<P>
Proto tato výzva určená vám, pane komisaři Verheugene, a Komisi. Opravdu všichni chceme, aby Evropa udělala pro budoucnost našich automobilových společností více. My jako Evropská unie máme nyní jedinečnou příležitost ukázat, že jsme na straně pracovníků - 200 000 pracovníků Opelu v Německu, Polsku, Rakousku, Španělsku a Belgii, abych vyjmenoval alespoň některé.
<P>
Z tohoto konkrétního důvodu musí Evropská investiční banka v co největší míře poskytovat úvěry a využít své funkce a potenciál. Před dvěma týdny jsme zde v Parlamentu vedli konzultace s předními zástupci tohoto odvětví a ukázalo se, že zde existuje jeden velký problém: toto odvětví trpí akutním nedostatkem kapitálu. Proto jsou naprosto nezbytné levné úvěry a státní záruky, a to nejen pro přežití, ale především k nutnému přechodu k autům budoucnosti, autům, která budou poháněna elektřinou či budou hybridní, ale především budou šetrná k životnímu prostředí.
<P>
Sociální partneři a zcela jistě i zástupci zaměstnanců musí být zapojeni do tohoto evropského plánu obnovy, neboť tato otázka je též lakmusovým papírkem pro sociální dialog na evropské úrovni.
<P>
Pane komisaři Verheugene, na akci je příliš pozdě. Nedovolte prosím, aby tato situace skončila špatně.
<SPEAKER ID="428" NAME="Matthias Groote" AFFILIATION="PSE">
(DE) Pane předsedající, dámy a pánové, nejprve bych chtěl poděkovat panu komisaři za jeho projev a za jeho kurážné akce za posledních několik týdnů a měsíců v odvětví automobilového průmyslu a jeho jasná vyjádření, že pro General Motors je třeba najít řešení, protože tuto společnost potřebujeme, zejména pokud jde o strategii nových systémů řízení. Chtěl bych mu proto co nejvíce poděkovat.
<P>
Chtěl bych také navázat na to, co řekl pan Langen ze skupiny Evropské strany lidové (Křesťanských demokratů) a Evropských demokratů, když podpořil pozměňovací návrh naší skupiny, protože si myslím, že je to důležitá a správná věc. Jsem rád, že jako Parlament činíme prohlášení o General Motors. Po dlouhou dobu to vypadalo, jako by se nic nestalo, ale raději později než nikdy. Moc vám děkuji.
<P>
V našem usnesení jsme se zabývali krátkodobými opatřeními. Měli bychom však také zmínit střednědobá opatření, například to, co učinila skupinu odborníků CARS 21, a harmonizaci silničních daní. Vím, že je to těžké, ale znamenalo by to pro automobilový průmysl evropský plán obnovy. Nyní se nacházíme v krizi a s těmito opatřeními bychom měli začít nyní. Všech 27 ministrů financí by k tomu mělo vyvinout společné úsilí.
<SPEAKER ID="429" NAME="Mia De Vits" AFFILIATION="PSE">
(NL) Pane předsedající, pane komisaři, už jste řekl, že nemůžeme vést rozpravu o automobilovém průmyslu, aniž bychom zároveň zmínili General Motors.
<P>
Jsme rádi, že jste uspořádal setkání evropských ministrů hospodářství, aby nalezli jednotný evropský přístup. Tento výsledek chcete i vy sám - evropský přístup, nikoliv vnitrostátní -, ale takový přístup je možný pouze tehdy, pokud do rozpravy o něm a jeho vytvoření zapojíte Evropskou radu zaměstnanců a pokud bude mít Evropská rada zaměstnanců k dispozici všechny informace, které má podle zákona dostat. Proto se zcela otevřeně ptám, zda jste připraveni přijmout iniciativu tohoto druhu a předat Evropské radě zaměstnanců informace, které jednotlivé členské státy získaly od General Motors.
<P>
Dále jste poukázal na evropské fondy, které mají zmírnit sociální dopady na zaměstnance. Pevně věřím, že prostředky z těchto fondů musí být použity i na prevenci. Musíme zabránit ztrátám pracovních míst a nikoliv používat prostředky z těchto evropských fondů, až když už tato pracovní místa neexistují.
<SPEAKER ID="430" NAME="Richard Howitt" AFFILIATION="PSE">
Pane předsedající, jménem 350 pracovníků Fordu, kteří byli pro nadbytečnost propuštěni ve Warley a Duntonu v Essexu, a jménem 1 400 pracovníků General Motors v továrně IBC vyrábějící dodávky - dvojnásobného počtu, pokud do tohoto čísla zahrneme i dodavatele -, chci vyjádřit svou radost z dnešního prohlášení, že nedovolíme, aby tito výrobci zbankrotovali.
<P>
Když však pan komisař Verheugen říká, že General Motors nesmí sledovat politiku ožebračování sousedů, může jim spolu se mnou položit tyto čtyři otázky: za prvé: mohou plně zpřístupnit tyto restrukturalizační plány nejen německé vládě, ale i britské vládě a též jiným členským státům; mohou učinit úplné prohlášení o dopadu na životní prostředí a dopadu balíčku 3,3 miliard EUR, který navrhují; zejména vysvětlit budoucnost společného podniku s francouzskou společností Renault, pokud jde o výrobu dodávek v Lutonu; a vysvětlit nám, jaké existují záruky, aby dotace v krátké době zajistily výrobu a zachovaly opravdu natrvalo pracovní místa?
<P>
Minulý týden jsem se v Lutonu setkal se zaměstnanci, z nichž mi jeden řekl, že šance na přežití IBC jsou 50 na 50, a to ve městě, ve kterém se vyrábí auta po více než 80 let, a kde 50 % pracovních míst je stále ve výrobním průmyslu. Za budoucnost jejich pracovních míst budu bojovat.
<SPEAKER ID="432" NAME="Antolín Sánchez Presedo" AFFILIATION="PSE">
(ES) Paní předsedající, Evropa musí pevně podpořit automobilový průmysl, který je klíčový pro rozvoj technologicky vyspělého hospodářství, aby mohlo vést boj se změnou klimatu a zajistit vysokou úroveň účinnosti, bezpečnosti a kvality v osobní i nákladní dopravě.
<P>
Evropská unie je hlavním výrobcem aut na světě a druhým největším výrobcem nákladních automobilů vyrábějícím 19 milionů vozidel, z nichž 20 % je vyváženo. Toto odvětví představuje 3 % HDP, zaměstnává 6 % obyvatelstva, tvoří 8 % národních příjmů a šestinu výdajů domácností.
<P>
Strukturální a strategické problémy automobilového průmyslu se s krizí zvětšily. Musíme s těmito problémy bojovat evropským, odvětvovým a na budoucnost zaměřeným přístupem a konzultacemi se sociálními partnery. Pouze tímto způsobem můžeme na první místo klást zaměstnanost a vzdělání, zabránit diskriminaci a nekalé soutěži a chránit evropské zájmy ve světě. V krátké době budeme muset přijmout s pomocí Evropské investiční banky dočasné pobídky a poskytnout finanční podporu či jiné prostředky, abychom zajistili přežití a obnovu tohoto odvětví.
<SPEAKER ID="433" NAME="Nicodim Bulzesc" AFFILIATION="PPE-DE">
(RO) Prodej aut klesl v Rumunsku do konce roku 2008 o polovinu. Obrat rumunského automobilového průmyslu zaznamenal ve srovnání s odhady učiněnými před začátkem krize v roce 2008 7% pokles.
<P>
S ohledem na tento hospodářský pokles, který zasáhl celou Evropu, věřím, že vlády jednotlivých států a Evropská komise se musí společně snažit o podporu automobilového průmyslu. Musíme si také uvědomit, že zpomalení výroby automobilů vyvolává vertikálně krizi v celém průmyslu, jinými slovy má dopad na výrobce závislé na automobilovém průmyslu: výrobce kabelů, motorů, elektrického vybavení a tak dále. Konkrétním důsledkem jsou tisíce nezaměstnaných.
<P>
Rumunská vláda například přijala na podporu místního automobilového průmyslu program Rabla. Tento program umožňuje spotřebitelům získat příspěvek na sešrotování automobilů starších 10 let, který bude odečten při nákupu nového auta.
<P>
Vyzývám proto ty, kteří budou činit rozhodnutí, aby se zamyslili nad tímto příkladem a navrhli životaschopnou strategii na podporu automobilového průmyslu v současné globální hospodářské krizi.
<SPEAKER ID="434" NAME="Inés Ayala Sender" AFFILIATION="PSE">
(ES) Paní předsedající, musím poděkovat panu komisaři za jeho ochotu a schopnost, s jakou vyzývá všechny zúčastněné k řešení problému Opelu v Evropě a v automobilovém průmyslu, který je jistě konkurenceschopným průmyslovým odvětvím čelícím globálním problémům General Motors ve Spojených státech.
<P>
Dále ho naléhavě vyzývám, aby přijal tento záchranný plán - který bude impulsem pro obnovu Opelu v Evropě - jako příklad, jak může Evropská unie řešit problémy způsobené globalizací, a reagoval na to, jak jsme se poučili z globalizace, evropským přístupem.
<P>
Proto bych chtěla, aby byla především vrácena vlastnická práva k evropským inovacím. Potřebujeme také systém vhodných záruk pro Opel v Evropě a nezávislost potřebnou pro bezpečnější, inovativnější a energeticky úspornější auta.
<P>
Musíme také posílit sociální dialog tím, že dáme větší pravomoci odborům Opelu a Evropské radě zaměstnanců, které jsou připraveny převzít velký díl odpovědnosti.
<P>
Závěrem bych chtěla, pane komisaři, říct, že věřím, že pro ochranu evropského přístupu musíme být první. Jinými slovy, pokud máme zajistit, aby se Evropa těšila důvěryhodnosti a úspěchu, nemůžeme čekat na vlády, jako je ta moje v Aragónu, která již nabídla záruku ve výši 200 milionů EUR. Jak se zdá, Evropa o tom zatím stále jen přemýšlí.
<P>
Jménem více než 7 000 zaměstnanců továrny Opel v Figueruelas vás chci požádat o to, abyste učinili ještě více.
<SPEAKER ID="435" NAME="Reinhard Rack" AFFILIATION="PPE-DE">
(DE) Paní předsedající, pokud Evropa poskytne peníze, a zejména členské státy poskytnou hodně peněz na podporu automobilového průmyslu k tomu, aby se dostal z krize, nemůže to být pouze o zachování statu quo a zabránění bankrotům, protože v sázce je mnoho dalších věcí. Nejdůležitější z nich už byly zmíněny.
<P>
Jedná se o to, abychom zajistili, že lidé, kteří hledají a potřebují zaměstnání, jej budou schopni najít na dlouhou dobu. Musíme proto podporovat nové technologie a inovace, ale zejména udržitelný systém dopravy, což jsme dosud nedělali.
<P>
Z tohoto důvodu bych všechna naše opatření vnímal v souvislosti s těmito cíli, abychom si za pár let nemuseli vyčítat, že jsme na to nemysleli dříve, a nedostali se do další krize.
<SPEAKER ID="436" NAME="Zuzana Roithová" AFFILIATION="PPE-DE">
- (CS) Vážení kolegové, krize je testem soudržnosti Evropské unie. Bohužel vlády přijímají izolovaně krátkodobá opatření a příkladem je právě šrotovné, které, ač okamžitě přineslo své pozitivní protikrizové výsledky, není koordinováno. Kritizujeme-li USA za opatření proti férové soutěži a protekcionismus, o to více bychom měli směřovat ke společné strategii uvnitř Evropské unie. Šrotovné pomáhá snižovat emise, zvyšuje bezpečnost na silnicích a brání nezaměstnanosti v automobilovém průmyslu, který přináší obživu 12 milionům zaměstnanců a statisícům firem v dalších odvětvích. Jestliže jsme automobilovému průmyslu v CARS 21 uložili, aby dosáhl vysokých ekologických a bezpečnostních cílů, pak šrotovné zejména v době krize je dobrým obsahem pro společný postup evropských vlád a mělo by být i financováno ze společných prostředků. Žádám české předsednictví, aby o tom začalo jednat.
<SPEAKER ID="437" NAME="Alojz Peterle" AFFILIATION="PPE-DE">
(SL) Pane komisaři, zcela s vámi souhlasím, když říkáte, že automobilový průmysl je ze strukturálního hlediska přehřátý a že potřebujeme zelenější a energeticky účinnější auta.
<P>
Udělali bychom chybu, pokud bychom se pokusili pomocí opatření udržovat směr, kterým jsme šli dosud, tj. směr kvantity. Budeme sociálně uvědomělí a ukážeme velkou solidaritu, pokud podpoříme ekologickou a energeticky orientovanou restrukturalizaci.
<P>
Současná krize také ukázala, že evropský automobilový průmysl je úzce propojený. Toto průmyslové odvětví prostě nebude tolerovat ochranářství na vnitrostátní úrovni. Očekávám, že si to politika Společenství uvědomí.
<SPEAKER ID="438" NAME="Günter Verheugen">
místopředseda Komise. - (DE) Paní předsedající, dámy a pánové, nejprve bych chtěl poděkovat za jednotný postoj této sněmovny a za vaši širokou podporu politice Komise. Věřím, že je velmi důležitá a že je také důležitým signálem pro zaměstnance v automobilovém průmyslu, kteří stojí v centru pozornosti této rozpravy. To je jen správné.
<P>
Někteří poslanci, včetně paní Harmsové, pana Hökmarka a dalších se zabývali otázkou spojení mezi inovacemi a konkurenceschopností. Opět bych chtěl jasně zdůraznit, že bez tohoto spojení s inovacemi by evropský automobilový průmysl nebyl z dlouhodobého hlediska konkurenceschopný. Cílem naší politiky je zajistit, aby byla evropská auta budoucnosti ta nejinovativnější, jinými slovy, nejčistší, energeticky nejúčinnější a nejbezpečnější na světě. Věřím, že naši výrobci, naši techničtí specialisté a naši inženýři toho mohou dosáhnout. Máme pro to možnosti.
<P>
Chtěl bych nyní přejít k druhému tématu, kterým je financování krize. Banky neposkytují prostředky. Společnosti nemohou dostat úvěry, které potřebují. Evropská investiční banka je nyní naším nástrojem pro všechny účely. Musím zcela jasně říct, že Evropská investiční banka již vyčerpala své možnosti. Automobilový průmysl není jediným odvětvím, které žádá Evropskou investiční banku o pomoc. Co třeba finance pro malé a střední podniky? Co třeba finance pro naše velmi ambiciózní cíle ochrany klimatu? Evropská investiční banka poskytuje prostředky na toto všechno. Vím, že nyní budeme dostávat žádosti z průmyslových odvětví, na které Evropská investiční banka prostě nebude schopná reagovat, protože chceme podnikat na zdravém základě a nikoliv vytvářet bubliny, jako to dělají jiní. Je proto pravděpodobné, že problémy v druhé polovině roku ještě narostou a my se na tuto možnost musíme připravit.
<P>
Souhlasím se všemi, kteří řekli, že potřebujeme inteligentní pobídky, abychom zajistili, že všechna auta, která se dostanou na trh, budou skutečně prodána. Naprosto sdílím názor pana Groota ohledně silniční daně založené na emisích CO2. Komise to navrhovala už dávno a velmi mě mrzí, že některé členské státy tento návrh tehdy nepodpořily.
<P>
Pan De Vits hovořil o úloze odborů a rad zaměstnanců. S velkou radostí vám mohu oznámit, že poslední podrobná diskuse, kterou jsem vedl před tím, než jsem přišel na toto zasedání, byla s předsedou rady zaměstnanců General Motors v Evropě. Jsme ve stálém a pravidelném kontaktu a vyměňujeme si informace, které máme. Musím říct, že dosud jsem měl z této výměny informací větší užitek já než předseda rady zaměstnanců. Dozvídám se od něho více než on ode mě. Přesto doufám, že mu budu moci jeho laskavost v budoucnu oplatit. Za pár dní se setkáme s odbory v evropském kovoprůmyslu a automobilovém průmyslu a odbory jsou samozřejmě hlavními stranami zúčastněnými na setkáních u kulatého stolu, které jsem již zmínil. Proto věřím, že jsme splnili všechny požadavky.
<P>
Postupem "catch-the-eye" bylo několikrát poukázáno na šrotovné. Musíme se ptát, zda šrotovné skutečně z dlouhodobého hlediska pomůže. Mohlo by se také stát, že uměle vytvoříme poptávku, která povede k dalšímu kolapsu. Všechny výrobce však tato myšlenka nadchla, protože jim pomůže překonat velmi obtížné období, ve kterém se nyní nacházejí. Je to, jako bychom průmyslu dodali nový kyslík, a to pomůže zajistit, že nedojde u hlavních evropských výrobců v Evropě ke kolektivnímu propouštění a že budou zachována pracovní místa. Věřím, že v tomto směru šrotovné splnilo svůj účel.
<P>
Šrotovné je standardní evropská iniciativa v tom smyslu, že budou stanovena jasná pravidla, která budou muset být dodržována. Rozumí se samo sebou, že nemůžeme šrotovné financovat z rozpočtu Společenství. Rozpočet není na tento účel určen a nebylo by to možné ani z politického ani z právního hlediska. Šrotovné mělo i pozitivní přeshraniční dopad. Paní Roithová, zejména vaše země měla velký užitek ze štědrého šrotovného zavedeného v jiných členských státech. Je zde jistá míra evropské solidarity, kterou bychom neměli podceňovat.
<P>
Vnímám tuto rozpravu jako výzvu k pokračování v přijímání opatření v této otázce. Mohu vám slíbit, že tato opatření učiníme. Pokud jde o automobilový průmysl, došlo mezi jednotlivými stranami k výborné spolupráci Doufám, že nebude třeba vést rozpravu o evropském automobilovém průmyslu ještě jednou během tohoto volebního období Parlamentu, ale pokud by to třeba bylo, je Komise ochotná ji vést. Moc děkuji.
<SPEAKER ID="439" NAME="Předsedající">
Rozprava je ukončena.
<P>
Hlasování se bude konat zítra (ve čtvrtek 25. března 2009).
<P>
Písemná prohlášení (článek 142)
<SPEAKER ID="440" NAME="Zita Gurmai  " LANGUAGE="HU">
Charakteristickým rysem výroby a marketingu je, že jakýkoliv pokles v oblasti evropského automobilového průmyslu se odrazí v každém členském státě i v ostatních odvětvích.
<P>
Kromě poklesu poptávky kvůli hospodářské krizi a problémům s likviditou, které jsou důsledkem finanční krize, bojuje automobilový průmysl s dlouhodobými strukturálními problémy; vysoké fixní náklady, nadměrná nabídka a cenová konkurence vedly k tomu, že se mnoho výrobců aut začalo soustředit na snižování nákladů a zvyšování vnitřní efektivity.
<P>
Neočekává se, že se situace v nejbližší době zlepší, přestože má automobilový průmysl z dlouhodobého hlediska slibné globální vyhlídky, a z tohoto důvodu je pro automobilový průmysl Evropské unie zvláště důležité, aby se přenesl přes tyto překážky a byl připraven využít příležitosti, až začne poptávka znovu stoupat.
<P>
Za tímto účelem je nezbytné, aby byla uspokojena očekávání zákazníků a aby byla navrhována auta šetrnější k životnímu prostředí, která budou bezpečnější a inteligentnější.
<P>
Hlavní odpovědnost za zvládnutí krize nese samo toto průmyslové odvětví. Evropská unie a členské státy mohou ke zvládnutí přispět tím, že pomohou vytvořit vhodné podmínky a předpoklady pro hospodářskou soutěž. Cílená a dočasná státní podpora na vnitrostátní a evropské úrovni může doplnit úsilí tohoto odvětví o překonání krize a pomoci zmenšit negativní dopady restrukturalizace na zaměstnanost. Zaměstnanosti musíme věnovat zvláštní pozornost jak na vnitrostátní, tak na evropské úrovni.
<SPEAKER ID="946" NAME="Krzysztof Hołowczyc  " LANGUAGE="PL">
Je dobře, že druhá rozprava o krizi v automobilovém průmyslu dává za pravdu návrhům Evropského parlamentu, které byly představeny během únorové rozpravy.
<P>
Zajištění konkurenceschopnosti jednotného trhu je pro nás nesmírně důležité. Se znepokojením se díváme na opatření přijímaná některými členskými státy, která mohou mít za následek porušení pravidel hospodářské soutěže. Proto vítáme rozhodnutí, která chtějí tyto akce zasadit do celoevropského rámce. V této souvislosti musíme nadále vyhodnocovat vliv na evropský trh a na situaci v průmyslu ve Spojených státech a Asii a možné reakce ve Společenství.
<P>
Těší nás, že byla zdůrazněna důležitost podpory poptávky. Podnícení trhu může napomoci vyvážení opatření, jakými jsou zpřístupnění nízko úročených půjček a zjednodušení administrativních postupů pro získání finančních zdrojů na jedné straně a na straně druhé vytváření pobídek pro spotřebitele, aby si koupili nová auta.
<P>
Návrh, abychom využili krizi k určitému "vyčištění" automobilového průmyslu, zůstává nezměněn. Vidíme zde možnost vyrábět výrobky s novou úrovní kvality založené na bezpečných technologiích šetrných k životnímu prostředí, které jsou odpovědí na výzvy nových trendů v Evropě 21. století.
<SPEAKER ID="945" NAME="Daciana Octavia Sârbu  " LANGUAGE="RO">
Automobilový průmysl je odvětvím, které zaměstnává zhruba 2,3 milionů pracovníků a na kterém je nepřímo závislých dalších 10 milionů pracovních míst. Finanční krize zasáhla velké množství malých a středních podniků a dodavatelů.
<P>
Sociální Evropa připisuje stejný význam hospodářskému rozvoji i sociálnímu rozvoji. Abychom mohli zachovat pracovní místa a slušnou životní úroveň zaměstnanců v automobilovém průmyslu, musí mít společnosti přístup k financím.
<P>
Naléhavě vyzývám Komisi, aby zajistila využití prostředků z evropských fondů, například Evropského sociálního fondu a Evropského fondu pro přizpůsobení se globalizaci, aby se zaměstnancům v automobilovém průmyslu dostalo školení a podpory, pokud jejich společnosti zaznamenají pokles poptávky.
<P>
Předpisy přijaté Evropskou unií týkající se podpory zelených vozidel vytvářejí investice do konstrukce a výroby aut s nižšími emisemi uhlíku. To, co však potřebujeme, je čas, inovace a především značné investice do lidských zdrojů a nové výrobní kapacity. Postupy pro přístup k prostředkům určeným na výzkum a inovace je třeba na evropské i vnitrostátní úrovni zjednodušit a výzkumné programy se musí zaměřit na konkrétní oblasti aplikovaného výzkumu v automobilovém průmyslu.
