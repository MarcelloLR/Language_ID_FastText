<CHAPTER ID="004-06">
6. Dopad rozsáhlé urbanizace ve Španělsku na individuální práva evropských občanů, životní prostředí a uplatňování právních předpisů ES (na základě přijatých petic) (
<P>
- Před hlasováním
<SPEAKER ID="072" NAME="Michael Cashman" AFFILIATION="PSE">
Pane předsedající, rád bych sdělil této sněmovně, že si přeji, aby bylo moje jméno ze zásady staženo z alternativního návrhu usnesení skupiny sociálních demokratů ke zprávě paní Aukenové. Dále bych rád informoval poslance, že po pěti letech, kdy se věnuji této problematice, budu hlasovat jednak proti alternativnímu návrhu usnesení a jednak na podporu zprávy paní Aukenové.
<P>
(Potlesk)
<SPEAKER ID="073" NAME="Margrete Auken">
zpravodaj. - (DA) Pane předsedající, dámy a pánové, občané EU, tato zpráva je výsledkem dlouhé práce v Petičním výboru, které se účastnili poslanci ze všech politických skupin. Ráda bych poděkovala jak předsedovi, tak stínovým zpravodajům za jejich vynikající práci. Jakožto navrhovatelka stanoviska výboru jsem plně odhodlána tuto záležitost prosazovat. Bude mít samozřejmě značný dopad na životy desítek tisíc občanů EU žijících ve Španělsku a dotýká se jak španělské krajiny, tak španělského hospodářství. Zprávu schválil výbor a byla přijata dvoutřetinovou většinou. Je to komplikovaný text, ve kterém se rozlišuje mezi řadou různých hledisek španělské urbanizace.
<P>
Existuje problém základních práv evropských občanů, která zahrnují i právo na právoplatně nabytý majetek. Evropský parlament se již zavázal k dodržování těchto práv a ta jsou pro všechny členské státy závazná. Existuje problém s katastrofálním dopadem rozsáhlé urbanizace na životní prostředí, zejména v přímořských oblastech a na španělských ostrovech, ale i jinde jako například v oblasti kolem Madridu. Existuje problém se znovuoživením španělského zákona o ochraně pobřeží z roku 1988, který nyní upírá lidem právo na život ve vlastním domě - a v některých případech měl za následek i zbourání těchto domů. Dále pak máme problém s dopady tisíců údajně nezákonně postavených domů, které byly schváleny radnicemi, následně však byly prohlášeny za nezákonné, přičemž nyní se kupující stali oběťmi korupčních urbanizačních praktik. Konečně je tu problém s nedostatkem právní jistoty a odpovídajícími náhradami pro oběti tohoto skandálu s nemovitostmi.
<P>
Nepochybuji o tom, kdo je odpovědný za tato rozsáhlá porušení zákona, a lituji, že místní a regionální orgány tímto narušily snahy mnoha jiných o udržitelný rozvoj, kde by zdravé hospodářství fungovalo v souladu s respektováním životního prostředí a kulturního dědictví. Tato zpráva si zaslouží řádnou rozpravu, v níž by byla vyslyšena všechna stanoviska. Je nepřijatelné, aby tomu náš nový jednací řád bránil. Tento řád musí být změněn co nejdříve, zejména pokud jde o zprávy, které se zabývají stížnostmi evropských občanů. Žádám vás, abyste odmítli obě alternativní usnesení. I když vycházejí z mé zprávy, nejsou nestranná. Neodráží podrobné a faktické hodnocení, na jehož základě výbor hlasoval.
