<CHAPTER ID="006-04">
4. Dohoda mezi EU a USA o zpracovávání a předávání údajů o finančních transakcích z Evropské unie do Spojených států pro účely Programu sledování financování terorismu (
<P>
- Před hlasováním:
<SPEAKER ID="091" NAME="Joseph Daul" LANGUAGE="FR">
Pane předsedající, jménem skupiny Evropské lidové strany (Křesťanských demokratů) navrhuji, aby plénum vrátilo zprávu paní Hennis-Plasschaertové zpět Výboru pro občanské svobody, spravedlnost a vnitřní věci v souladu s články 63 a 175 jednacího řádu. Včera jsme si vyslechli Radu a Komisi. Oba orgány požádaly Parlament o prodloužení lhůty, aby mohly odpovědět na žádosti, které byly osobně formulovány ve věci prozatímní dohody.
<P>
Parlament má právo volat k odpovědnosti Radu a Komisi i Spojené státy americké. Je to naší odpovědností - tím více na základě Lisabonské smlouvy - a nesmíme se jí zříkat. Parlament má právo klást osobní bezpečnost a soukromí na stejnou úroveň, protože jedno nemůže existovat bez druhého. Žádáme-li vás o mírné odložení hlasování, jako skupina PPE nijak nezpochybňujeme požadavky a pravomoc Parlamentu. Žádáme pouze o vrácení míče na stranu Komise, Rady a USA na velmi krátkou dobu.
<P>
Moje skupina ve skutečnosti navrhuje, aby Parlament omezil dobu udělenou Radě požadavkem, aby nám byly požadované informace poskytnuty příští měsíc, nikoli v květnu, jak požadovala Rada. To by nám umožnilo přijmout konečné stanovisko v březnu. To není nereálné, zejména vzhledem k tomu, že jsme se včera večer dozvěděli, že komisařka Malmströmová se snažila navrhnout nový mandát pro sjednání konečné dohody příští týden nebo do příštího minizasedání v Bruselu, což je lhůta deseti dnů. Navrhujeme nový mandát v únoru a hlasování Parlamentu v březnu.
<SPEAKER ID="092" NAME="Timothy Kirkhope">
jménem skupiny ECR. - Pane předsedající, chtěl bych podpořit návrh PPE na odložení hlasování. Domnívám se, že je to účelný a rozumný postup jednání; plénum může mít nové pravomoci, ale musíme je uplatňovat uvážlivě a odpovědně. Rada se snažila Parlament uklidnit, možná ještě ne dostatečně, ale také se za své chyby během tohoto procesu omluvila. Takže se domnívám, že bychom nyní měli nějaký čas spolupracovat a společně postupovat kupředu a také k nové dlouhodobé dohodě. Věřím, že je v nejvyšším zájmu pověsti pléna, budoucnosti našich mezinárodních dohod a bezpečnosti Evropy, abychom si tento čas poskytli.
<SPEAKER ID="093" NAME="Jeanine Hennis-Plasschaert">
zpravodajka. - Pane předsedající, doporučuji hlasovat proti odložení, protože podmínky odložení Rada nesplnila. Toto plénum nemůže stále důvěřovat falešným slibům; míč byl na straně Rady, ale ta nedokázala jednat přiměřeně a účinně. Rada o tomto problému věděla více než dva roky, a během této doby neudělala nic, aby jej řešila. Nebudeme-li souhlasit s prozatímní dohodou, bezpečnost evropských občanů nijak neohrozíme. Cílená transatlantická výměna údajů bude nadále možná; právní stát má zásadní význam, ačkoli jsou naše zákony v současnosti porušovány, a podle této dohody, která by byla přechodně používána, by byly porušovány nadále. Parlament by se toho neměl účastnit.
<P>
A konečně, pokud by vláda USA navrhla Kongresu USA nějakou podobnou alternativu pro hromadný přenos bankovních údajů amerických občanů nějaké cizí mocnosti, všichni víme, co by na to Kongres USA řekl, že?
<P>
(Potlesk z levé strany)
<SPEAKER ID="094" NAME="Cecilia Malmström">
členka Komise. - Pane předsedající, Komise by podporovala odložení hlasování. Poskytlo by nové Komisi možnost přijít s novými podněty k této náročné dokumentaci a Evropskému parlamentu by dalo více času, aby se seznámil s našimi záměry pro další postup v této věci.
<P>
Komise se zavázala k velmi ambicióznímu časovému plánu. Chtěla bych potvrdit, co řekl pan Daul - že Komise přijme mandát pro novou dlouhodobou dohodu dne 24. února, budete-li souhlasit s odložením hlasování. Jsem připravena osobně před vás v ten samý den předstoupit, abych vás s tímto mandátem seznámila. Rada jej k posouzení obdrží následující den v Bruselu. Jsem si jista, že španělské předsednictví udělá vše, co bude moci, aby co nejdříve vydalo souhlas s mandátem. Komise poté okamžitě zahájí jednání s USA a pokusí se je co nejdříve uzavřít.
<P>
V rámci těchto pravomocí budeme Evropský parlament ve všech fázích procesu průběžně informovat. Mým cílem je dosáhnout nové dohody s velmi ambiciózními zárukami pro ochranu soukromí i údajů. Domnívám se, že na obou stranách Atlantiku můžeme vybudovat důvěru při sledování financování, ale musí to být samozřejmě provedeno při zajištění plné ochrany občanských svobod a základních práv.
<SPEAKER ID="095" NAME="Martin Schulz" AFFILIATION="S&amp;D">
(DE) Pane předsedající, mám doplňující otázku na Komisi, tj. na paní Malmströmovou. Rozumím tomu dobře, paní Malmströmová, že ve vaší pravomoci komisařky podporujete odložení hlasování skupiny Evropské lidové strany (Křesťanských demokratů)? Mohu se zeptat, proč jste tyto žádosti nepodporovala během vaší šestiměsíční práce v pozici ministryně pro evropské záležitosti za švédského předsednictví? Kdybyste je podporovala, nemuseli bychom dnes o odložení jednat.
<SPEAKER ID="096" NAME="Předsedající">
Chtěla byste velmi krátce odpovědět?
<P>
(Komisařka to odmítla.)
<P>
(Parlament zamítl žádost vrátit zprávu do výboru.)
