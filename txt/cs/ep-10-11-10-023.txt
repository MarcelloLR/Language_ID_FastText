<CHAPTER ID="023">
Provádění rámcových programů pro výzkum (krátké přednesení) 
<SPEAKER ID="306" NAME="Předsedající">
Dalším bodem je zpráva Marie Da Graça Carvalho za Výbor pro průmysl, výzkum a energetiku o zjednodušení provádění rámcových programů pro výzkum.
<SPEAKER ID="307" NAME="Maria Da Graça Carvalho" LANGUAGE="PT">
Věda, vzdělávání a inovace jsou třemi pilíři hospodářského růstu a vytváření pracovních míst. Evropa musí více investovat do vědy, otevřít své výzkumné systémy, podporovat volný pohyb vědců a zvyšovat a podporovat excelenci. V dnešní době jsme svědky toho, že svět se ve všech oblastech stále více polarizuje, vědu nevyjímaje. Tuto skutečnost dokazuje několik čísel: například na celosvětové úrovni pracuje 80 % výzkumných pracovníků mimo Evropu a stejně tak je mimo Evropu registrováno 69 % všech patentů.
<P>
Evropa investuje do vědy a inovací méně než Japonsko, Jižní Korea nebo Spojené státy a za tímto rozdílem stojí především investice ze soukromého sektoru. Náš systém vědy a inovací má slabá místa, která je potřeba odstranit, od nedostatku finančních prostředků po roztříštěnost, nevyhovující podmínky pro rozvoj inovací a nadměrnou byrokracii. Evropský systém vědy by měl být efektivnější, začít bychom měli zjednodušením pravidel pro jeho financování. V této souvislosti jsem měla tu čest být jmenována zpravodajkou pro zjednodušení pravidel účasti v současných a budoucích evropských programech pro výzkum a inovace.
<P>
Tato zpráva může v Evropě hrát zásadní roli a přichází v pravý čas, vzhledem k tomu, že začínáme s přezkumem sedmého rámcového programu a přípravami na program osmý. Jakožto zpravodajka jsem se rozhodla otevřít diskusi na toto téma a uspořádat veřejnou konzultaci. Rozeslala jsem více než 8 000 pozvánek nejrůznějším institucím. Dorazilo neuvěřitelné množství příspěvků, což ukazuje, jaký význam tomuto tématu naše instituce i veřejnost přikládají.
<P>
Zpráva navrhuje zjednodušit sledování a finanční kontrolu a zlepšit technické a vědecké vyhodnocování prostřednictvím srovnávacího hodnocení založeného na špičkové kvalitě. Cílem této zprávy je větší tolerance rizik, zjednodušení byrokratických kontrolních mechanismů a větší důvěra ve vědecké pracovníky i podniky. Tato zpráva je však zároveň pouze začátkem procesu, který nebude snadný. Za provádění doporučení bude zodpovědná Komise, a jestliže má být při plnění tohoto úkolu úspěšná, bude potřebovat sledování a podporu ze strany Parlamentu a Rady.
<P>
V budoucnu by mohl být proces zjednodušení rozšířen i na ostatní evropské programy, především strukturální fondy. Programy s jednoduššími pravidly budou zároveň transparentnější a efektivnější. Ráda bych také poděkovala svým kolegům, belgickému předsednictví, Komisi a všem, kdo přispěli k veřejné konzultaci, za jejich pomoc. Naší povinností je zjednodušit přístup k fondům pro výzkum a rozvinout kulturu hodnocení založenou na důvěrném partnerství mezi všemi stranami, abychom posílili výzkum a inovace v Evropě a proměnili ji tak v atraktivní místo pro šťastný a spokojený život a práci.
<SPEAKER ID="308" NAME="Ilda Figueiredo" AFFILIATION="GUE/NGL">
(PT) Nejdříve bych chtěla zpravodajce poblahopřát k odvedené práci, neboť zjednodušení provádění rámcových programů pro výzkum je nezbytné a zároveň, jak zpravodajka uvádí, je jen jednou z mnoha reforem, které budou pro zlepšení financování výzkumu v EU potřeba, aby byl efektivnější a užitečný při podpoře rozvoje a sociálního pokroku.
<P>
Zpráva navrhuje rozšířit rozsah původního návrhu Komise, který považujeme za správný, zejména v důležitých aspektech, jako je finanční regulace a předkládání konkrétních návrhů na zjednodušení výpočtu průměrných nákladů na zaměstnance a zrušení mechanismů zaznamenávání času včetně pracovních výkazů. Stejně tak je důležité, aby Komise povolila proplácení nákladů vzniklých po představení návrhu poté, co byl vybrán jako úspěšný, a to s cílem usnadnit účast průmyslovým partnerům a zejména malým a středním podnikům.
<P>
Pokud se mají věda, inovace a výzkum stát pilíři hospodářského růstu a vytváření pracovních míst, je zásadní, abychom návrhy obsažené v této zprávě brali v potaz a na vědu a výzkum se více zaměřili.
<SPEAKER ID="309" NAME="Jean-Pierre Audy" AFFILIATION="PPE">
(FR) Pane předsedající, chtěl bych poděkovat paní Carvalhové, která odvedla úžasnou práci, stejně jako Evropské komisi. Prosím také vás, paní komisařko, abyste vyřídila mé poděkování paní Geoghegan-Quinnové, která tomuto procesu zjednodušování a komunikace porozuměla. Musíme zjednodušit budoucnost, ale také se vyrovnat s minulostí. Auditoři Evropské komise nikdy neměli uplatňovat pravidla, která by byla přísnější než ta již schválená, a proto se musíme vyrovnat s minulostí, paní komisařko.
<P>
Jen o vlásek jsme unikli katastrofě, neboť výzkumné instituce na Evropskou unii hleděly s podezřením. S rozumem a respektem k dobrému řízení, s tolerovatelným rizikem chyb, ale zároveň s ohledem na nezávislé nové audity, a pokud toto selže - jak jsem navrhoval a jak bylo přijato - s pomocí zásahu nezávislého prostředníka dnes musíme znovu získat důvěru všech svých výzkumných pracovišť, samozřejmě s důsledným sledováním a evropskými fondy. Na základě důvěrného vztahu mezi členskými státy a Evropskou unií poté začneme jednat o dalším finančním výhledu, abychom lépe stanovili těžiště výzkumu a aby byl tento výzkum evropštější.
<SPEAKER ID="310" NAME="Marisa Matias" AFFILIATION="GUE/NGL">
(PT) Nejprve bych chtěla paní Carvalhové poblahopřát k vynikající zprávě, kterou nám zde dnes představila, a rovněž k demokratickému způsobu, jímž postupovala jak v rámci Parlamentu, tak mimo něj. Podle mého názoru by to mělo být oceněno, a proto bych jí chtěla poděkovat.
<P>
Sedmý rámcový program je zatím největší a nejrozsáhlejší, který na celosvětové úrovni v oblasti výzkumu existuje, a Komisí navrhované zjednodušení je v tomto ohledu nanejvýš vítané. Návrh, jenž zde Parlament představuje, však návrh Komise značně obohacuje. Uznává totiž, že samotné zjednodušení nestačí, uvědomuje si jasný a zásadní rozdíl mezi výzkumem a inovacemi, oceňuje různé oblasti výzkumu a posiluje jeho přehlednost, transparentnost, zapojení a demokracii, zaručuje rovné příležitosti při rozdělování dostupných finančních prostředků, dává přednost modelu méně založenému na byrokracii a byrokratické kontrole a více orientovanému na excelenci ve výzkumu, uvědomuje si důležitost různých vědeckých oblastí a vyzývá k tomu, aby byli partneři vybíráni a spojenectví s nimi uzavírána za rovnocenných podmínek.
<P>
Pane předsedající, na závěr bych proto chtěla říci, že výsledkem provedení tohoto návrhu bude viditelné zlepšení pracovních podmínek pro všechny výzkumné pracovníky v Evropě, stejně jako větší prestiž a další zlepšení v oblasti evropského výzkumu. Z toho důvodu bychom měli spolupracovat.
<SPEAKER ID="311" NAME="Seán Kelly" AFFILIATION="PPE">
Pane předsedající, strašnou spoustu nepochybně dobré práce Evropské unie kazí historky o příliš mnoha komplikacích a především o lidech, kteří se snažili získat finance a nepodařilo se jim to, a to navzdory obrovskému úsilí, například zaměstnávání pracovníků na několikaměsíční plný úvazek kvůli přípravě žádosti, jenom aby nakonec nebyli úspěšní. Podobných příběhů jsem slyšel řadu.
<P>
Totéž platí i pro žádosti o financování v kulturních a vzdělávacích programech. Pokud můžeme udělat jedinou věc, mělo by to být omezení byrokracie do roku 2020 o 25 %. Naším cílem by dokonce mělo být až 50 %, kdyby to bylo možné, neboť jak už bylo řečeno, v oblasti podávání žádostí a rozhodování o nich spoustu naší dobře odvedené práce přebily historky o obtížích způsobených přílišnou komplikovaností.
<P>
Cestou vpřed je zjednodušení.
<SPEAKER ID="312" NAME="Cecilia Malmström">
členka Komise. - Pane předsedající, ráda bych paní Carvalhové poděkovala za její souhrnnou zprávu. Upozorňuje na hlavní otázky v oblasti evropského výzkumu: složitost pravidel pro příjemce a velkou administrativní zátěž.
<P>
V dubnu tohoto roku přijala Komise ohledně tohoto tématu sdělení, představující dlouhý seznam krátkodobých i dlouhodobých možností zjednodušení. Tím byla zahájena velice důležitá diskuse mezi institucemi. Komise je Parlamentu velice vděčná, že se touto záležitostí zabýval přednostně. Komisi zároveň těší, že zpráva podpořila většinu návrhů a dokonce obsahuje některé vlastí návrhy Parlamentu, které jsou velmi zajímavé.
<P>
Podobnou podporu vyjádřila i Rada, a proto bychom nyní na základě této široké interinstitucionální shody měli začít jednat. Jsme plně odhodláni dosáhnout zjednodušení a držet se zásad zjednodušení uvedených ve vaší zprávě. Jednoduchost, transparentnost, právní jistota, důslednost, špičková kvalita, a jak uvedl pan Audy, také přístup více založený na důvěře ve výzkumné instituce, to jsou samozřejmě pro řízení těchto aktivit významná vodítka.
<P>
Některé návrhy obsažené ve vaší zprávě a v závěrech Rady je možné uskutečnit v současném rámci. Služby Komise nyní usilují o řešení, která by bylo možné rychle použít. Zvažujeme možná řešení pro rozšířené přijímání metodologií s průměrnými náklady a pro pružnější přístup k úrokům z předběžného financování a možnosti využívání jednorázových částek na osobní náklady majitelů malých a středních podniků.
<P>
Velmi vážně se zabýváme rovněž obavami ohledně nejednotného výkladu pravidel a postupů ze strany různých služeb při provádění sedmého rámcového programu. Intenzivně pracujeme na zavedení takových opatření, která by zaručila jednotnější výklad a uplatňování pravidel.
<P>
Budeme pracovat také na dalším omezování zdržení při udělování grantů a plateb. Nesmíme zapomínat na skutečnost, že hlubší změny budou vyžadovat revizi finančního nařízení a jeho prováděcích pravidel. Pouze tehdy budeme schopni některá velká omezení skutečně odstranit.
<P>
Současná strategie kontroly výdajů na výzkum byla navržena tak, aby bylo možné hledat a opravovat chyby a snížila se tak úroveň zbytkových chyb pod 2 %. Komise souhlasí s tím, že to je velmi nákladné a znamená to velkou administrativní zátěž jak pro příjemce, tak pro Komisi. Větší tolerance k riziku chyb, podpořená ve vaší zprávě, by Komisi umožnila přizpůsobovat kontrolní úsilí, optimalizovat náklady a uvést do rovnováhy potřebu účinné kontroly a větší důvěru ve výzkumné pracovníky.
<P>
Velice vám děkuji za zprávu, a to všem, kdo se na ní podíleli. Vytvořila prostor pro kvalitní a důležitou práci v budoucnu.
<SPEAKER ID="313" NAME="Předsedající">
Rozprava je ukončena.
<P>
Hlasování se bude konat zítra, ve čtvrtek 11. listopadu 2010, v 12:00.
<P>
Písemná prohlášení (článek 149 jednacího řádu)
<SPEAKER ID="982" NAME="Luís Paulo Alves" LANGUAGE="PT">
Inovace a výzkum jsou klíčovými prvky nové rozvojové strategie pro náš kontinent: strategie Evropa 2020. Zájem o výzkum a vývoj má konkrétní dopad na hospodářskou aktivitu, neboť jedině inovace zaručují budoucí produkci s velkou přidanou hodnotou a tím pádem i vytváření pracovních míst a větší konkurenceschopnost Evropské unie na mezinárodní úrovni. Vždy jsem tvrdil, že regionální úroveň je pro stimulaci výzkumu a inovací nejvhodnější, protože dává přednost univerzitám, veřejným výzkumným institucím, velkým společnostem, malým a středním podnikům a úzké spolupráci regionálních a místních úřadů, zejména ve formě klastrů. V mém regionu, na Azorských ostrovech, tuto skutečnost potvrzuje rozsáhlý oceánský a podmořský výzkum vedený Katedrou oceánografie a rybolovu Azorské univerzity. Podpora inovací na regionální úrovni rovněž přispívá k zeslabování sociálních a regionálních rozdílů, neboť financování těchto aktivit v nejvzdálenějších regionech, jako jsou Azory, má pro pokračování politiky soudržnosti zásadní význam.
<SPEAKER ID="981" NAME="Roberta Angelilli" LANGUAGE="IT">
S ohledem na přezkum sedmého rámcového programu pro výzkum v polovině období a na přípravu budoucích pravidel pro příští rámcový program musíme zvážit a nalézt taková řešení, která by nám umožnila odstranit určité překážky komplikující zúčastněným stranám přístup k finančním prostředkům z EU.
<P>
Jestliže chceme vytvořit evropskou ekonomiku založenou na znalostech a inovacích, musíme investovat do výzkumu a tím umožnit malým a středním podnikům, univerzitám, veřejným výzkumným institucím a regionálním i místním úřadům, aby využívaly výhod finančních zdrojů z EU.
<P>
Přístup k finančním prostředkům ve výzkumném sektoru však vyžaduje značné technické vědomosti a podrobnou znalost administrativních a finančních postupů. Charakterizuje jej zároveň tendence dávat přednost projektům založeným na výsledcích, což znamená menší toleranci rizik, která odrazuje od velice inovativních projektů.
<P>
Důsledkem této situace je, že od účasti odrazuje soukromý sektor a svět výzkumu mění v pouhou sbírku nezajímavých projektů, čímž se snižuje konkurenceschopnost Evropy na celosvětové úrovni.
<P>
Podporuji návrhy obsažené ve zprávě, vyzývající Evropskou komisi k podpoře přístupu zaměřeného na uživatele s cílem zlepšit dostupnost finančních prostředků a pokynů, které by měly být shrnuty v příručce a přeloženy do všech úředních jazyků EU, a dále vyzývající k větší důvěře ve vědecké pracovníky a podniky.
<SPEAKER ID="314" NAME="Ioan Enciu" LANGUAGE="RO">
Výzkum a inovace jsou dvěma základními kameny strategie Evropa 2020 pro posílení konkurenceschopnosti, podporu udržitelného růstu a vytváření pracovních míst. V tomto kontextu je třeba zlepšit provádění sedmého rámcového programu pro výzkum, zejména prostřednictvím urychlení a zjednodušení nutných administrativních postupů, zkrácení čekacích lhůt a racionalizace systému vyřizování žádostí.
<P>
Zároveň bych ale chtěl zdůraznit, že s ohledem na nové členské státy přesahují nedostatky rámcového programu meze administrativy a systému řízení. Hlavní problém těchto zemí je spojen s nedostatečnou výzkumnou infrastrukturou, která přístup k finančním prostředkům přiděleným v rámci tohoto programu technicky znemožňuje. Proto by Komise měla do budoucího návrhu na zjednodušení zahrnout rovněž určitá konkrétní opatření s cílem vytvořit rozvojovou infrastrukturu v nových členských státech a poskytnout jim rovné podmínky při přístupu k výzkumným programům.
<SPEAKER ID="980" NAME="Edit Herczog" LANGUAGE="HU">
Před nedávnem jsme společně s kolegy přijali jasnou většinou usnesení, předložené paní Marií da Graça Carvalhovou, ohledně zjednodušení pravidel financování v rámcových programech pro výzkum. Toto usnesení je krokem správným směrem, budou však muset následovat další a ještě rozhodnější kroky. Náš současný regulační systém vyžaduje takovou míru byrokratické přípravy, že čistě informačně technologické iniciativy, malé a střední podniky a menší výzkumné instituce vylučuje z okruhu potenciálních příjemců finančních zdrojů. Finanční podpora tak nesměřuje k nejlepším vědeckým pracovníkům, ale spíš k institucím s nejlepšími účetními. Finanční dohled v současné době zřejmě není schopen vyřešit sebemenší riziko, což s ohledem na výzkum a rozvoj nelze tolerovat, neboť v těchto oblastech jsou investice s nejistým výsledkem běžné. Rizika je třeba řídit, nikoli vyloučit. Existují přiměřená regulační řešení a těch se musíme striktně držet. Naopak ta nařízení, která jsou s povahou výzkumu strukturně neslučitelná, je nutné změnit. Dalším podobně významným nedostatkem je zeměpisná asymetrie v rozdělení finančních prostředků z rámcových programů pro výzkum. Šance výzkumných pracovníků žijících v nových členských státech na získání podpory jsou ve srovnání s pracovníky ve starých členských státech naprosto nepatrné. Vzhledem k tomu, že cílem rámcového programu EU pro výzkum je umožnit všem talentovaným pracovníkům v Evropě dosáhnout excelence, nesmí takové rozdíly v provádění programu existovat.
<SPEAKER ID="315" NAME="Richard Seeber" LANGUAGE="DE">
V dnešní společnosti založené na znalostech hraje odbornost klíčovou roli, zejména s ohledem na největší hospodářskou krizi v nedávné minulosti. Výzkum, výzvoj a inovace jsou nesmírně důležité pro to, aby si Evropa udržela své postavení celosvětového ekonomického hráče i svoji konkurenceschopnost. Evropské iniciativy pro veřejné financování výzkumných programů jsou stále příliš byrokratické a přinášejí vysoké administrativní náklady. Zjednodušení sedmého rámcového programu (FP7), v současnosti nejrozsáhlejšího veřejně financovaného programu pro výzkum a technologický rozvoj, je pro vytvoření dostatečných pobídek pro vědecký výzkum zásadní. Financování výzkumu by mělo být více založeno na důvěře a zároveň tolerantnější k rizikům, aby dokonce i vysoce rizikové projekty zůstaly atraktivní a umožnila se tak existence špičkového výzkumu.
