<CHAPTER ID="002">
Prohlášení předsedy
<SPEAKER ID="006" NAME="Předseda">
Dámy a pánové, na základě mnoha žádostí bych rád učinil krátké prohlášení o propuštění Ingrid Betancourtové a dalších rukojmích.
<P>
Ingrid Betancourtová, Keith Stansell, Thomas Howes, Marc Gonsalves, Juan Carlos Bermeo, Raimundo Malagón, José Ricardo Marulanda, William Pérez, Erasmo Romero, José Miguel Arteaga, Armando Florez, Julio Buitrago, Armando Castellanos, Vianey Rodríguez a John Jairo Duran byli uneseni a mnoho let drženi jako rukojmí kolumbijskou teroristickou organizací FARC. Ve středu 2. července 2008 byli konečně propuštěni díky úspěšné vojenské operaci kolumbijské armády.
<P>
Evropský parlament má radost za paní Betancourtovou a všechny ostatní, kteří byli propuštěni, a za jejich rodiny. Propuštění znamená konec velmi trýznivé doby a připomíná nám, že nesmíme nikdy přestat doufat.
<P>
Minulý čtvrtek jsem hovořil s prezidentem Uribem a blahopřál jsem jeho vládě a armádě a kolumbijským občanům k této úspěšné operaci. Znovu bych rád zdůraznil, že demokracie se nikdy nesmí poddat terorismu a že uplatňování práva je politickou a morální povinností.
<P>
Musíme pokračovat v maximálním úsilí o zabezpečení propuštění všech rukojmích. Paní Betancourtová byla unesena 23. února 2002. Od té doby se Evropský parlament účastnil opakovaných iniciativ, které měly za cíl její propuštění. V roce 2006 byla spolu s nadací País Libre jedním ze tří finalistů Sacharovovy ceny za svobodu myšlení.
<P>
Dámy a pánové, Evropský parlament věří, že odhodlání Ingrid Betancourtové bylo a zůstává nepostradatelným pro trvalý mír v Kolumbii. Nyní je naší povinností udržovat povědomí veřejnosti o dramatické situaci rukojmích, kteří jsou stále zadržováni v Kolumbii, a snažit se dosáhnout jejich propuštění.
<P>
Minulý týden jsem pozval paní Betancourtovou k návštěvě Evropského parlamentu - v době, kdy se jí to bude hodit a až se zotaví. Rád bych v tomto bodě vyzval Revoluční ozbrojené síly Kolumbie a ostatní teroristické organizace, aby složily zbraně a přestaly s iracionálním a nesmyslným násilím. My se terorismu nikdy nepodvolíme! Žádám, aby byli propuštěni všichni rukojmí a aby všichni zúčastnění přijali nabídku kolumbijské vlády spolupráce na mírovém urovnání.
<P>
(Potlesk)
<P>
* * *
<P>
Dámy a pánové, dovolte, abych zde ve sněmovně vřele přivítal francouzského státního ministra pro evropské záležitosti a zástupce nového předsednictví Jean-Pierra Jouyeta. To je poprvé, kdy je přítomen zástupce vlády přímo na začátku naší práce. Doufám, že v naší práci, která započala výjimečně dobře, budeme moci stejně úspěšně pokračovat.
<P>
(Potlesk)
