<CHAPTER ID="002">
Prohlášení předsednictví
<SPEAKER ID="006" NAME="Předseda">
Dámy a pánové, rozhodl jsem se hovořit v jazyce země, kde se stala otřesná událost.
<SPEAKER ID="008" NAME="James Nicholson" AFFILIATION="PPE-DE">
Pane předsedo, v sobotu v noci jsme v Severním Irsku byli všichni - myslím, že stejně jako všichni ostatní - velmi šokováni: byli chladnokrevně a brutálně zabiti dva mladí vojáci. Je to nejhorší noční můra Severního Irska.
<P>
Jsem poslancem Evropského parlamentu již téměř dvacet let a doufal jsem, že již nikdy nebudu muset stát před tímto Parlamentem a vyjadřovat soustrast s rodinami lidí, kteří zahynuli v Severním Irsku. Jsem velice smutný, že jsem to musel dnes znovu udělat.
<P>
Tito mladí muži dělali to, co by řada mladých mužů udělala: objednali si pizzu z místní pizzerie, tři hodiny poté měli být na palubě letadla a letět do Afghánistánu. Nestalo se tak. Dnes můžeme na ně jen myslet, protože byli zastřeleni v rozkvětu života. V tento okamžik lze jen vyjádřit soustrast s jejich rodinami. Je to však takový okamžik, kdy tyto rodiny takovou podporu potřebují.
<P>
Ti, kteří spáchali tuto vraždu, pravděpodobně nebudou naslouchat slovům, jimiž jejich čin odsuzuji. Musím však říci toto: nebudou nikdy úspěšní - nemohou zvítězit - neboť je to mírový proces v Severním Irsku, který promluvil, a ten musí zvítězit. Třebaže může mít občas vady, přinesl občanům Severního Irska jiný život: nalezli lepší život, zakusili tento nový život a chci aby tento jejich lepší život trval nadále. Připojuji se k vaší soustrasti rodinám.
<P>
(Potlesk)
<SPEAKER ID="009" NAME="Liam Aylward" AFFILIATION="UEN">
Pane předsedo, rovněž rozhodně odsuzuji zavraždění dvou britských vojáků a zranění dalších čtyř osob u kasáren v Massereene v městečku Antrim, k němuž došlo minulou sobotu. Skutečná IRA, okrajová republikánská skupina v Severním Irsku, se přihlásila k odpovědnosti za tento hrozný útok, který je prvním smrtelným útokem na severoriské bezpečnostní složky za dvanáct let. Ti, kteří se dopustili těchto teroristických útoků, musí být předvedeni před soud a zodpovídat se z tohoto hrůzného zločinu. Tyto útoky nemají politickou podporu občanů Severního Irska.
<P>
Dohoda Velkého pátku o míru v Severním Irsku z roku 1998 jasně stanovuje rámec pro politický a hospodářský rozvoj v Severním Irsku. Struktury uvedené v této dohodě dobře fungují v podpoře demokracie, právního státu, lidských práv a míru a usmíření. Nemůžeme dovolit a nedovolíme, aby tito jednotlivci zničili mír, na kterém jsme v Severním Irsku tak dlouho pracovali a kterého jsme tak obtížně dosahovali.
<SPEAKER ID="010" NAME="Jim Allister" AFFILIATION="NI">
Pane předsedo, děkuji za vaše slova soustrasti jménem britských vojáků, kteří zahynuli v sobotu večer. V Severním Irsku je velmi kladně hodnoceno, že v této době myslíte na ty, kteří budou nad touto událostí truchlit.
<P>
Vrahové těchto vojáků usilují o politickou výhodu prostřednictvím formy násilí. Přál bych si, abych mohl říci, že nebudou úspěšní, ale bohužel v Severním Irsku se zdá, že násilí platí - do té míry, že v současnosti máme tři usvědčené teroristy IRA jako ministry vlády a náš společný první ministr McGuinness je tím, o kom Peter Robinson - v době, kdy bojoval proti teroristům ve vládě - řekl, že osobně zavraždil nejméně dvanáct vojáků. Není o nic lepší nebo jiný než antrimští teroristé, kteří stáli nad umírajícími vojáky a nepřestávali střílet.
<P>
V současnosti tento odporný podněcovatel, McGuinness, - kterého pan Robinson nazval "bogsideským řezníkem" - hanebně zastává nejvyšší úřad v mé zemi. Právě k tomu dochází, vyjednáváte-li s teroristy. Věřím, že s teroristy, kteří se vrátili do našich ulic, nebudeme nikdy vyjednávat a že se z chyb v minulosti poučíme a dáme je do pořádku.
<SPEAKER ID="011" NAME="Předseda">
Dámy a pánové, nemůžeme vyzvat všechny irské poslance, aby hovořili. Mluvil jsem za nás za všechny a to by mělo postačit. Souhlasíte se mnou, že to byl hold, jaký si zasluhují ti, kdo zahynuli? Děkuji vám.
<P>
Musím také učinit krátké prohlášení k včerejšímu Mezinárodnímu dni žen. Abych připomněl tuto příležitost, chtěl bych dnes obzvláště přivítat všechny poslankyně v Evropském parlamentu a vyjádřit jim výraz díků za jejich příspěvek. Chtěl bych říci ještě to, že se snažíme co nejvíce prosazovat zásadu rovných příležitostí pro muže a ženy v praxi, a to na evropské i mezinárodní úrovni.
<P>
Před sto lety demonstrovalo v New Yorku 15 000 žen za uznání své důstojnosti a svých práv. Vzdáváme dnes hold jejich odkazu. Bezpochyby byl od té doby vykonán velký kus práce ve smyslu uznání a ochrany práv žen a podpory rovných příležitostí pro muže a ženy ve všech oblastech společnosti. Nesmíme polevovat v našem úsilí, je zapotřebí vykonat ještě mnohé v zájmu toho, aby byla realizována rovnost mužů a žen v Evropské unii a zvýšila se účast žen v práci, občanské společnosti a politice. Podle názoru Evropského parlamentu existuje prostor k dalšímu zvýšení míry účasti žen v rozhodování na místní, vnitrostátní a evropské úrovni. Naše členské státy musí nalézt způsoby, jak povzbudit a podpořit účast žen v rozhodování a v politice na vnitrostátní i na mezinárodní úrovni.
<P>
Od voleb do Evropského parlamentu nás dělí již jen několik měsíců. Rád bych dnes zdůraznil, že účast žen v těchto volbách a vyvážené zastoupení mužů a žen v Evropském parlamentu jsou mimořádně důležité pro rozvoj demokracie Evropské unie i pro naši společnost jako celek. Závěrem bych rád této sněmovně připomenul, že řada válek na naší planetě zasáhla mimořádně těžce velmié mnoho žen a my se snažíme zabránit využívání sexuálního násilí a znásilňování, které jsou používány jako "válečné zbraně". Musíme chránit důstojnost všech lidských bytostí a nesmíme nikdy polevit v našem úsilí.
<P>
Děkuji vám za pozornost.
<P>
(Potlesk)
