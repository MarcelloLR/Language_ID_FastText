<CHAPTER ID="017">
Bezpečnost silniční infrastruktury (rozprava) 
<SPEAKER ID="405" NAME="Předsedající">
Dalším bodem programu je zpráva Helmutha Markova jménem Výboru pro dopravu a cestovní ruch, týkající se návrhu směrnice Evropského parlamentu a Rady o řízení bezpečnosti silniční infrastruktury - C6-0331/2006 -.
<SPEAKER ID="406" NAME="Antonio Tajani">
člen Komise. - (IT) Pane předsedající, dámy a pánové, diskutujeme o dalším tématu, které souvisí s bezpečností našich občanů na evropských silnicích.
<P>
Domnívám se, že musíme na toto téma položit důraz. Dnes odpoledne jsem se setkal s úředníky svého generálního ředitelství, abychom zintenzívnili a znásobili úsilí Komise v oblasti bezpečnosti silničního provozu.
<P>
Údaje za posledních několik měsíců bohužel nejsou uspokojivé a mohly by ohrozit cíl, který jsme si sami stanovili, tj. snížit počet obětí dopravních nehod na silnicích na polovinu. Proto musíme svou práci urychlit. Mám dnes radost z toho, že se nám daří dokončit další směrnici související s bezpečností silničního provozu, a tedy s bezpečností všech evropských občanů.
<P>
V bílé knize o evropské dopravní politice za rok 2001, které razila cestu paní Loyola de Palaciová, vytyčila Komise ambiciózní cíl snížit do roku 2010 počet životů na silnicích na polovinu. Parlament tuto iniciativu uvítal a vždy ji podporoval.
<P>
Jak jsem řekl, po řadě mimořádně pozitivních údajů za poslední roky nebyly výsledky loňského roku bohužel tak dobré, jak bychom očekávali. Navíc si všichni samozřejmě uvědomujeme, že převážná většina nehod je způsobena hlavně lidským selháním nebo nedbalostí.
<P>
Často je však rozhodujícím faktorem při vzniku nehod stav silniční sítě ve spojení s rostoucím objemem přepravy. Be skutečnosti se ukazuje, že stav silniční infrastruktury hraje rozhodující roli při každé třetí nehodě. Proto by vedle iniciativ zaměřených na zlepšení chování uživatelů silnic a úrovně bezpečnosti vozidel měla být infrastruktura třetím pilířem každého programu bezpečnosti silničního provozu založeného na integrovaném přístupu.
<P>
Návrh směrnice o řízení bezpečnosti silniční infrastruktury nabízí dobrou kombinaci preventivních a nápravných opatření. Postupy touto směrnicí stanovené se snaží zajistit, aby byla bezpečnost začleněna do fáze plánování, návrhu a výstavby, ale i do řízení a provozování silniční infrastruktury. Smyslem směrnice samozřejmě není učit stavitele, ja mají stavět silnice, a jistě nepodněcuje k výstavbě nových silnic. Je to spíš mechanismus, který má do všech členských států rozšířit postupy, které se, někdy různým způsobem, již využívají. Přidaná hodnota opatření na evropské úrovni spočívá v rozšíření osvědčených postupů do členských států, které je zatím ještě neuplatňují.
<P>
Pan Markov a jeho kolegové ve Výboru pro dopravu na tomto návrhu usilovně pracovali a pomáhali zlepšit jeho výslednou podobu. Navrhovaný text při svém postupu institucemi doznal určitých změn. Aby se zmírnila byrokratická zátěž, byly odstraněny mnohé administrativní povinnosti a požadavky na předávání informací. Přílohy obsahující popis kritérií, která je při postupech stanovených směrnicí nezbytné vzít v úvahu, se staly nezávaznými. Některé definice byly zrevidovány, aby byly uvedeny do souladu s již existující praxí v některých členských státech. Základní prvky původního návrhu však zůstaly beze změny, takže nynější text je pro Komisi přijatelný.
<P>
Až bude směrnice přijata, stane se prvním právním předpisem Evropské unie zaměřeným na silniční infrastrukturu jako celek; bude to velmi důležitý a mocný nástroj. Dovolím si znovu připomenout, že bude-li tato směrnice uplatněna na transevropskou síť, ušetří každoročně více než 600 životů a zabrání přibližně 7 000 nehodám.
<P>
Směrnice bude mít očividně také důležitý sociální a hospodářský dopad. Zahájí dlouhodobý proces. Naším cílem je změnit kulturní přístup k bezpečnosti ve fázi návrhů, výstavby a údržby silnic. Z tohoto pohledu jde o směrnici, která hledí dopředu a mohla by zůstat v platnosti po příštích 50 let.
<P>
Ještě jednou vám, pane Markove, děkuji za odvedenou práci a vám, dámy a pánové, děkuji za pozornost.
<SPEAKER ID="407" NAME="Předsedající">
Děkuji vám, pane komisaři. Sněmovna si samozřejmě uvědomuje, že Komise chce snížit na polovinu počet úmrtí, a ne životů.
<SPEAKER ID="408" NAME="Helmuth Markov">
zpravodaj. - (DE) Pane předsedající, pane komisaři, dámy a pánové, po více než rok a půl trvajícím jednání se všechny parlamentní skupiny, Rada a Komise nakonec dohodly na kompromisu ve věci směrnice o řízení bezpečnosti silniční infrastruktury v EU.
<P>
Nejdůležitějším aspektem této dohody je to, že všichni účastníci si uvědomují, že bezpečnost silniční infrastruktury má zásadní význam pro zlepšení bezpečnosti na evropských silnicích. Vedle základního cíle, modální změny ze silnice na železnici, jsou dalšími klíčovými faktory chování řidičů a bezpečnost vozidel, ale i opatrná jízda a dodržování dopravních předpisů.
<P>
V těchto oblastech již existují různé evropské právní předpisy, ale jsou různorodé. Dosud například neexistují žádná společná pravidla týkající se plánování a údržby infrastruktury. To je obtížné pochopit, protože dokdy budou ještě silnice končit na hranicích jednotlivých zemí? Skutečně by si všichni řidiči, kteří tyto silnice užívají, měli být jisti, že užívají dobrou silniční infrastrukturu?
<P>
Nehledě na tyto argumenty Výbor pro dopravu a cestovní ruch velmi malou většinou jediného hlasu zamítl původní návrh Komise jako celek a poukázal na právo členských států na subsidiaritu. V Radě i v Parlamentu se různí názory jen pokud jde o to, jak podrobná by tato směrnice měla být a nakolik by měla být závazná. Proto bylo nutné najít kompromisy, které by nešly tak daleko jako původní návrh Komise a, ovšem, jako původní návrh mé vlastní zprávy.
<P>
Osobně bych dal přednost přijetí jednotných, sice závazných, ale samozřejmě nikoli výlučných kritérií, jež by stanovila, jak plánují a staví silnice v EU - a nejen transevropské sítě -, jak se prověřují z hlediska jejich slučitelnosti s dopravními předpisy a pravidelně kontrolují z hlediska bezpečnosti silnic. Podle mého názoru by to bylo užitečné také kvůli vyhodnocování rizik, kde je nutné klást důraz na shromažďování údajů o nehodách.
<P>
Stávající návrh je bohužel jen prvním krokem ve správném směru, ale alespoň něco. Doufám, že členské státy učiní s těmito doporučeními pozitivní zkušenosti a snad se později rozhodnou pro harmonizovanější přístup. Zejména z bodů odůvodnění je zřejmé, že půjde o zkušební fázi, která v žádném případě nebrání případné užší spolupráci v budoucnu.
<P>
Pokud jde o hlavní obsah směrnice, za prvé, bude věnována pozornost bezpečnosti ve všech fázích, tedy ve fázi návrhu, výstavby a údržby silnic.
<P>
Za druhé, silniční úseky s nejčastějším výskytem dopravních nehod budou předmětem zvlášť intenzivních kontrol a pro řidiče budou náležitě označeny. Dalším cílem je zavést podobné značení například u silničních prací, aby řidiči tato rizika zpozorovali v dostatečném předstihu ve dne i v noci.
<P>
Za třetí, při plánování a kontrolách musí sehrávat klíčovou úlohu nezávislý personál s odpovídajícím a pravidelným výcvikem. Ačkoli podrobná harmonizace výcviku v jednotlivých členských státech není povinná, měly by členské státy usilovat o vzájemně slučitelné programy výcviku auditorů bezpečnosti silnic.
<P>
Za čtvrté, členským státům, které již disponují dobře fungujícím řízením bezpečnosti silniční infrastruktury, by mělo být umožněno pokračovat v použití stávajících postupů, s podmínkou, že budou splněny požadavky směrnice.
<P>
Za páté, směrnice nabízí množství užitečných příkladů postupů a kritérií, která mohou být uplatněna při bezpečnostních kontrolách a při analýze rizik a nehodovosti. Znovu zdůraňuje potřebu přiměřených bezpečných parkovacích ploch.
<P>
Za šesté a poslední, poukazuje na to, že by měly být rozvíjeny a uplatňovány nové technické postupy, aby se dosáhlo postupného zlepšení bezpečnosti silničního provozu.
<P>
Komise je připravena podpořit výměnu osvědčených postupů vztahujících se k řízení bezpečnosti na silnicích, které nejsou transevropskými sítěmi, ale byly vybudovány s finančním příspěvkem EU. Kompromisem je zajištěno, že Parlament bude přiměřeně zapojen do změny a dalšího rozvoje ustanovení této směrnice. Jsem přesvědčen, že dosažený kompromis, o kterém bude hlasováno jako o bloku 1, sněmovna podpoří.
<P>
Chtěl bych upřímně poděkovat stínovým zpravodajům a představitelům Komise a Rady za jejich intenzivní spolupráci, i přesto, že mi ne vždy usnadňovala život. Doufám, že směrnice přinese zlepšení, která potřebujeme.
<SPEAKER ID="409" NAME="Renate Sommer">
jménem skupiny PPE-DE. - (DE) Pane předsedající, pane komisaři, chtěla bych vám konečně také poblahopřát k nové funkci. Blahopřeji a přeji vám vše nejlepší, ale chtěla bych také vyjádřit naději, že v budoucnu již nebudeme dostávat od Komise žádné další nesmyslné návrhy. Výbor pro dopravu před rokem zamítl návrh Komise týkající se řízení bezpečnosti silniční infrastruktury, protože byl příliš byrokratický a podle našeho názoru nevytvářel žádnou přidanou hodnotu.
<P>
Stále ještě se domnívám, že tato směrnice je nadbytečná a stěží lze od ní očekávat nějaký přínos. Silniční infrastruktura se v jednotlivých členských státech velmi liší a myslím si, že bychom měli podporovat pouze ty členské státy, které se potřebují dotáhnout na úroveň ostatních, ale k tomu, abychom to mohli udělat, nepotřebujeme směrnici, která platí pro všechny. Místo směrnice by bylo lepší přijmout pokyny vycházející ze stávajících osvědčených postupů v členských státech.
<P>
Proto bych dala přednost tomu, abychom tuto směrnici zcela zamítli, ale pro tuto volbu nezískáme v této sněmovně politickou většinu, a také Rada naléhá na přijetí bezobsažných pravidel; proto jsme se nyní na základě zprávy Výboru pro dopravu shodli na kompromisu. Tento kompromis v podstatě spočívá v nepodstatných změnách, jako jsou jazyková vylepšení nebo pozměňovací návrhy k přílohám, které detailněji popisují postupy při řízení bezpečnosti.
<P>
Bezpečnost silničního provozu je pro nás samozřejmě velmi důležitou otázkou, ale na úrovni EU již bylo učiněno mnohé pro zlepšení bezpečnosti silničního provozu, například pokud jde o dobu na jízdu a odpočinek, větší počet zrcátek u nákladních vozidel, bezpečnost tunelů atd. To jsou oblasti, kde je užitečné mít regulaci na úrovni EU. Dalo by se zde udělat více, ale jedině v případě, že to prospěje bezpečnosti silničního provozu. V případě bezpečnosti silniční infrastruktury tomu tak však vzhledem k zásadě subsidiarity není, ale protože byl návrh Komise zamítnut, jsem schopna se s tím, nehledě na své námitky, smířit.
<P>
Tato směrnice pouze vyžaduje, aby členské státy zavedly čtyři postupy pro řízení bezpečnosti silniční infrastruktury, a týká se jen silnic, které jsou součástí transevropských sítí. Protože přílohy nejsou závazné, mohou si členské státy upravit nezbytné postupy podle svého. To znamená, že členské státy mají dost volného prostoru pro to, aby si mohly ponechat stávající úspěšné systémy. Pro ty, kdo již mají dobrý systém řízení, se nezavádějí žádné nové povinnosti.
<P>
Vypustili jsme také rozsáhlé informační požadavky, jež vyžadovala Komise, a zabránili jsme tomu, aby působnost směrnice byla rozšířena i na dálnice, jak to chtěl zpravodaj. Cokoli jiného by bylo porušením zásady subsidiarity.
<P>
Nyní tedy konečně máme pokyny, které se tváří jako směrnice. Je to poprvé, co jsem něco takového udělala. Je to výsledek, který moje skupina může podpořit, protože jsme vždy, od samého počátku, chtěli jen pokyny.
<P>
Chtěla bych požádat o to, aby u pozměňovacího návrhu 70 byla vzata za základ anglická verze, protože přinejmenším německá verze obsahuje chyby, a myslím si, že je nutné prověřit také ostatní jazykové verze.
<SPEAKER ID="410" NAME="Bogusław Liberadzki">
jménem skupiny PSE. - (PL) Pane předsedající, úvodem bych chtěl říci, že mám radost z toho, že se komisař drží linie vytyčené jeho předchůdcem. Pan Markov věnoval této směrnici spoustu času, ale stejně jako my všichni si byl vědom toho, jak řekla paní Sommerová, že tato směrnice byla vážně ohrožena. Nebylo u ní jasné, zda být, či nebýt. Moje politická skupina a já jsme patřili mezi ty, kdo tuto směrnici chtěli, a chceme ji stále. Jedním z důvodů, proč jsme o ni horlivě usilovali, je to, že ji chceme použít jako účinný nástroj k vyvolání akce, hlavně v zemích, které přistoupily k Unii při dvou posledních rozšířeních. Jde nám o postup, techniku, tempo a časový plán modernizace jejich infrastruktury za účelem zvýšení bezpečnosti. Má to dva velmi důležité důvody. Jestliže je počet dopravních nehod v Polsku přibližně stejný jako v Německu, znamená to, že situace v Polsku je špatná. Totéž platí o ostatních nových zemích. Proto kompromisy a předložené změny podpoříme. Vyzývám k důrazné podpoře. Nejde o pouhý kompromis s cílem zachovat si tvář ve vztahu k předložené verzi. Je to, myslím, důležitý kompromis, který by měl být přijatelný pro všechny zúčastněné.
<P>
Chtěl bych ještě jednou poděkovat panu Markovovi za spolupráci. Pane, nebyl jste pro nás obtížným spolupracovníkem, jak jste řekl. Jsme rád, že můžeme uvést v platnost důležitý nástroj, který zlepší bezpečnost silničního provozu.
<SPEAKER ID="411" NAME="Paweł Bartłomiej Piskorski">
jménem skupiny ALDE. - (PL) Pane předsedající, chtěl bych také srdečně přivítat pana komisaře a věřím, že se nám s ním bude dobře pracovat a spolupracovat.
<P>
Dnes se zabýváme směrnicí týkající se bezpečnosti silniční dopravy. To je jistě v souladu s tématem stanoveným pro nynější zasedání Parlamentu ve Štrasburku. Včera jsme se zabývali otázkou bezpečnosti chodců a cyklistů. V předchozím průběhu dnešního dne jsme diskutovali o přepravě nebezpečných věcí a nyní diskutujeme o bezpečnosti silničního provozu. Zítra máme diskutovat o návrhu inteligentních vozidel.
<P>
To vše jsou dobré zprávy pro občany Evropské unie, protože to ukazuje, že Evropský parlament se zabývá konkrétními otázkami, které mohou zlepšit jejich bezpečnost, když cestují po silnicích. Z této dobré zprávy samozřejmě vyplývá celá řada otázek. Za prvé, musíme si uvědomit, že jde o sled událostí, a že žádná z těchto směrnic nebo i jiných právních předpisů sama o sobě tento problém nevyřeší. Musíme chápat, že chceme zlepšit systém tak, aby počet nehod rok od roku klesal a aby důsledky těchto nehod byly stále méně a méně závažné. Velmi důležité je však provedení těchto opatření. To platí zejména o nových zemích, jejichž silniční infrastruktura je silně zanedbaná. Tato směrnice bude pro ně velmi relevantní. Měli bychom dát zcela jasně najevo, že toto není případ nadměrné evropské právní regulace. Jde o směrnici, která může být v tomto ohledu velmi užitečná, neboť stanoví normu, kterou vlády budou muset provádět.
<P>
Chtěl bych doplnit k tomu, co řekl náš zpravodaj pan Markov. Toto je zdravý a pozitivní dokument. Jak jsem již dříve řekl, je to součást probíhající práce Evropského parlamentu zaměřené na zvýšení bezpečnosti silničního provozu pro naše občany. Jsem za to vděčný a pevně věřím, že tato sněmovna bude v práci na toto téma v budoucnu pokračovat.
<SPEAKER ID="412" NAME="Eva Lichtenberger">
jménem skupiny Verts/ALE. - (DE) Pane předsedající, pane komisaři, ve svých poznámkách ke směrnici jste se zmínil o tom, že statistiky ukazují na zhoršení situace, pokud jde o počet smrtelných obětí dopravních nehod zejména v loňském roce, zatímco předtím počet úmrtí klesal. Má to asi velmi málo společného s infrastrukturou jako takovou, protože není pravděpodobné, že by se stav evropských silnic během jediného roku zhoršil tak rychle, že náhle umírá při dopravních nehodách mnohem více lidí.
<P>
Z mých úvodních poznámek vyvodíte, že jsem, pokud jde o tuto směrnici, poněkud skeptická. Také bych si myslela, že pokyny by zcela dostačovaly. Není mi zcela jasné, jakou přidanou hodnotu tato směrnice přinese, a budu velmi pozorně sledovat proces jejího provádění, abych přesně zjistila, jak se toho dosahuje.
<P>
Vždy mám problém s tím, že, jak to vidím já, existuje určitá nevyváženost ve vztahu k bezpečnosti silničního provozu. Na jedné straně, v oblasti technických opatření velmi spěcháme s předepisováním léků, dokonce i když to vlastně věci jen prodražuje a bezpečnostní přínos není zcela jasný. Jsme také velkorysí, když jde o infrastrukturu, a přijímáme zde velmi komplexní normativní opatření. Když však dojde na lidské bytosti, které jsou stále ještě nejdůležitějším faktorem, jenž s nehodami souvisí, existuje v této sněmovně obrovský odpor dokonce i k tomu, aby se o této otázce vůbec hovořilo.
<P>
Přesto se domnívám, že pokud se řidič nedokáže přizpůsobit povětrnostním podmínkám, bude to pro něj velmi obtížné, protože počasí je něco, co se zatím nedá řídit na úrovni EU, a počasí bude mít na nehody vždy velký vliv. Počkám si na to, co se během provádění směrnice bude dít, a budu to velmi pozorně sledovat.
<SPEAKER ID="413" NAME="Leopold Józef Rutowicz">
jménem skupiny UEN. - (PL) Pane předsedající, dopravní nehody jsou v zemích s rozvinutým dopravním systémem hlavní příčinou úmrtí a invalidity. Směrnice o zlepšení bezpečnosti silniční infrastruktury v transevropské síti je dokumentem, který počet nehod sníží. Je to nezbytné ustanovení a hrozbami pro bezpečnost silničního provozu se zabývá komplexně, od návrhu až po užívání. Předložené pozměňovací návrhy mají zdravé základy. Navrhl jsem vypustit pozměňovací návrh k čl. 5 odst. 1, který prodlužoval dobu trvání kontrol v nebezpečných úsecích silniční sítě z jednoho na tři roky. Jakmile bude směrnice provedena, nebude toto prodloužení nutné. Jde o komplexní směrnici a na základě ustanovení o lepším dohledu by se díky bezpečnosti stávajících, budovaných, modernizovaných a plánovaných silnic měl do roku 2010 snížit počet smrtelných nehod na polovinu.
<P>
Členské státy by měly z ustanovení této směrnice vycházet při organizování dohledu na vnitrostátních a regionálních silnicích, aby se snížil počet nehod na silnicích Evropské unie. Při dopravních nehodách každoročně ztrácí život kolem 40 000 lidí, a nehody tohoto typu jsou hlavní příčinou úmrtí osob mladších 45 let. Je také důležité přijmout opatření, která zajistí, že vozidla budou v lepším stavu a budou kvalitnější. Nezbatná jsou také opatření zaměřená na zlepšení infrastruktury a výcviku a na šíření informací o bezpečném řízení.
<P>
Chtěl bych poblahopřát zpravodaji panu Markovovi k dobré zprávě a k jeho přínosu pro vypracování návrhu této směrnice. Tuto směrnici podporujeme.
<SPEAKER ID="414" NAME="Jaromír Kohlíček">
jménem skupiny GUE/NGL. - (CS) Jedním z důležitých úkolů, které si Evropská unie stanovila v roce 2001 v oblasti silniční dopravy, je snížení počtu úmrtí na evropských silnicích do roku 2010 na polovinu, tj. z 50 000 na 25 000 osob ročně. Dosavadní výsledky nejsou příliš uspokojivé. V roce 2005 zahynulo na silnicích 41 500 osob. Je tedy nutné přijmout nějaká nová opatření. O bezpečnosti na silnici rozhoduje nejen bezpečnost dopravních prostředků a kvalita výcviku řidiče, ale i stav infrastruktury, tj. bezpečnost konstrukce vozovky a její odpovídající značení. Většina dosud přijatých opatření se soustřeďuje naprosto cíleně na bezpečnost vozidel, některá z nich se snaží ovlivnit výcvik řidiče a eliminovat ty, kteří mohou být ostatním účastníkům silničního provozu nebezpeční, např. bodovým systémem.
<P>
Na úrovni Evropské unie se pro metodiku zlepšení dopravní infrastruktury zatím mnoho neudělalo. Je tedy třeba co nejrychleji rozšířit tzv. nejlepší praxi. Protože za nejdůležitější komunikace jsou považovány ty, které byly zařazeny do sítě TEN-T, je i zpráva zaměřena do této oblasti. Myslím si, že z hlediska dlouhodobého jsou cílené investice do úpravy infrastruktury a značení silnic včetně aplikace informačních technologií naprosto nezbytné, a to nejen na hlavních silnicích a nejen v nových státech. Vedle využití prvků pasivní a aktivní bezpečnosti u nových vozidel a systému eCall se jedná perspektivně o prvek, který může nejvíce ovlivnit bezpečnost v silniční dopravě. Přijetí zprávy skupina GUE/NGL vřele doporučuje.
<SPEAKER ID="415" NAME="Michael Henry Nattrass">
jménem skupiny IND/DEM . - Pane předsedající, Komise to prohrála se Spojeným království již dříve, když se pokoušela zavést harmonizované míry - byla chycena jako vandalští sprejeři měnící dopravní značky na silnicích Spojeného království. Oni však nenaslouchají a pan Markov chce dostat normy bezpečnosti silničního provozu pod kontrolu nezvoleného komisaře.
<P>
Pozměňovací návrh 5 je dobrý: "Některé členské státy již mají dobře fungující systémy řízení bezpečnosti silničního provozu. Těmto zemím by mělo být umožněno i nadále používat stávající metody." Budou některé země harmonizovány víc než druhé? Které země? Jmenujte je, prosím.
<P>
Silnice ve Spojeném království splňují vysoké bezpečnostní normy - například příliš mnoho vysokorychlostních kamer. Proč neharmonizovat je? Odstraňte jich, prosím, kolik chcete. Pozměňovací návrh 53 požaduje harmonizaci viditelnosti a srozumitelnosti značek, a pozměňovací návrh 49 požaduje harmonizované dopravní značky a značení. Je tato srozumitelnost míněna tak, aby deprimovala motoristy ve Spojeném království ve 35 jazycích EU? Co to je? Navrhuje zpravodaj velké dopravní značky s velkým textem, aby si motoristé mohli na určitou vzdálenost vybrat svůj jazyk? Nebo snad odstavná parkoviště, aby si motoristé mohli odpočinout a přečíst si je všechny? A co dál? Vzdálenosti ve Spojeném království jsou v mílích a brzdné dráhy v yardech. EU je o harmonizaci, ne o lidech, nezvolený komisař odstraní imperiální vzdálenosti a tradice ve Spojeném království zadními vrátky, aniž by se zeptal lidí.
<P>
Název této zprávy by měl znít "EU neumí číst značky". Dobrá, nápis je napsaný na zdi. Udržujte vzdálenost, naslouchejte lidem, ne politikům. Chcete-li měřit imperiální mírou, vyhlašme o tom ve Spojeném království a v Irsku referendum, nebo snad chcete pouze větší silniční opojení? Spojené království by na tom bylo mnohem lépe, kdyby bylo mimo.
<SPEAKER ID="416" NAME="Czesław Adam Siekierski" AFFILIATION="PPE-DE">
(PL) Pane předsedající, ještě než se zapojím do rozpravy, chtěl bych poblahopřát komisaři k jeho jmenování.
<P>
V oblasti bezpečnosti silničního provozu dochází k určitému pokroku, neboť jsou přijímána odpovídající opatření související s dopravními prostředky a řidiči. Mnohé však zbývá ještě udělat, neboť statistiky jsou znepokojivé. Na silnicích Evropské unie umírá každým rokem přibližně 43 000 osob. Celosvětově je počet úmrtí při dopravních nehodách ještě hrozivější, neboť dosahuje 1,2 milionu osob. Téměř třetina úmrtí mladých lidí je důsledkem dopravních nehod.
<P>
Tato iniciativa zaměřená na zlepšení bezpečnosti silniční infrastruktury je velmi důležitá. Fyzický stav komunikací se totiž velkou měrou podílí na počtu dopravních nehod, které se na nich každý den odehrávají. Velká část stávající silniční sítě vznikla před desítkami let. Neodpovídají již současným bezpečnostním normám kvůli svému fyzickému a technickému stavu a také vzhledem k dnešní intenzitě silničního provozu.
<P>
Sdílím zpravodajův názor, že tato směrnice by neměla být uplatněna jen na transevropské silniční sítě: měla by mít mnohem širší působnost. Podle statistik se pouze 7 % smrtelných nehod stává na dálnicích. Dvě třetiny těch, kdo ztratili život při dopravních nehodách jsou oběťmi nehod na silnicích s jedním jízdním pruhem mimo zastavěná území a na venkově. Otázky bezpečnosti je třeba brát v úvahu ve fázi plánování a návrhů, a to včetně plánování silniční infrastruktury, a poté, co se silnice začnou používat.
<SPEAKER ID="417" NAME="Silvia-Adriana Ţicău" AFFILIATION="PSE">
(RO) Vážený pane předsedající, pane komisaři, milí kolegové, v Evropské unii každý rok umírá při dopravních nehodách přibližně 43 000 osob a dalších 1,7 milionu osob utrpí zranění. Vedle návrhů a stavby bezpečnějších vozidel by členské státy měly také investovat do bezpečnosti silniční infrastruktury.
<P>
Posouzení dopadů na bezpečnost silničního provozu by mělo na strategické úrovni prokázat důsledky různých alternativ plánování projektů infrastruktury pro bezpečnost silničního provozu a mělo by být rozhodující pro výběr trasy.
<P>
Výbor pro dopravu a cestovní ruch podpořil pozměňovací návrh, podle kterého mohou členské státy provádět ustanovení této směrnice jako soubor osvědčených postupů také do vnitrostátní silniční infrastruktury, která netvoří součást sítě TEN-T, ale byla vybudována plně či částečně s využitím finančních prostředků Společenství.
<P>
Aby podpořily jízdu na jízdních kolech, zejména v městských oblastech, měly by členské státy do kterékoli z variant výstavby silniční dopravní infrastruktury zakomponovat speciální cyklostezky, čímž by se v maximální možné míře vyloučilo křížení s hlavními jízdními trasami.
<P>
Považuji za mimořádně důležité, aby členské státy zajistily rozmístění příslušných silničních znaků, které by účastníky provozu upozornily na úseky silniční infrastruktury, které jsou v opravě a mohou ohrozit bezpečnost účastníků silničního provozu.
<P>
Domnívám se také, že v případě, že v souvislosti s prováděním ustanovení této směrnice vzniknou nové povinnosti při uskutečňování projektů silniční infrastruktury, by Komise a členské státy měly zajistit přiměřené zvýšení vynakládaných prostředků.
<P>
Na závěr chci zdůraznit, že je nutné budovat bezpečnější parkovací prostory, a doufám, že pan komisař podpoří pozměňovací návrh k rozpočtu Unie na rok 2009, který jsem za tímto účelem předložila. Blahopřeji zpravodaji.
<SPEAKER ID="418" NAME="Nathalie Griesbeck" AFFILIATION="ALDE">
- (FR) Pane předsedající, dámy a pánové, chtěla bych velmi poděkovat našemu zpravodaji za diskuse, které po dva roky vedl ve Výboru pro dopravu a cestovní ruch při přípravě tohoto textu, jehož cílem je zlepšit bezpečnost evropské silniční sítě.
<P>
Toto důležité a neustále se vracející téma velmi zajímá tuto sněmovnu, na kterou se často obracejí, aby se vyslovila k celé řadě technických otázek souvisejících s normami bezpečnosti vozidel, a znovu, právě dnes večer, můžeme poukáqat na to, že jsme odpověděli velmi konkrétně a v zájmu evropského lidu. Bezpečnostní otázky tohoto druhu je zajímají a mohou se jich týkat v každodenním životě a, samozřejmě, jestliže se tento návrh právního předpisu snaží snížit riziko nehod a snížit počet mrtvých a zraněných na našich silnicích tím, že pomáhá zajistit, že bezpečnost bude integrována do všech fází, tj. plánování, návrhů a provozování silniční infrastruktury v rámci transevropské sítě, pak zasluhuje naši pozornost.
<P>
Já osobně tuto iniciativu podpořím, protože aniž by zaváděla příliš přísné postupy, které by nebraly v úvahu hospodářskou a strukturální realitu každého členského státu, vnese tento návrh směrnice do věci jasno, neboť každému novému stavebnímu projektu bude muset předcházet posouzení dopadů, dále audit bezpečnosti silničního provozu, který umožní rozvoj stávajících zařízení, a postup při řízení rizika, který dá konkrétní odpověď na cílená rizika. Nejsem sice tak optimistická jako komisař Tajani, ale přesto doufám, že posouzení dopadu všech těchto opatření provedené Komisí se ukáže být realistické.
<P>
Myslím si ovšem, že bude velmi dobré, jestliže zavedením těchto opatření dokážeme, jak zní odhady, zabránit každoročně téměř 7 000 zraněním a přibližně 600 úmrtím při dopravních nehodách na evropských silnicích.
<SPEAKER ID="419" NAME="Wiesław Stefan Kuc" AFFILIATION="UEN">
(PL) Pane předsedající, jsem rád, že pracujeme na směrnici o řízení bezpečnosti silniční infrastruktury. Současná situace je taková, že některé členské státy jako Německo, Dánsko, Francie, Švédsko, Nizozemsko, Rakousko, Španělsko a Spojené království mají silniční síť bezpečnou, i když to neznamená, že by ji nebylo možné dál zlepšovat. V jiných zemích, jako je Česká republika, Itálie a Portugalsko, je síť průměrná, a ještě v dalších, jako je Polsko, Rumunsko a Bulharsko, je prostě špatná.
<P>
Cílem je poskytnout občanům Unie ve všech členských státech maximum bezpečnosti . Je proto překvapivé, že v souladu se zásadou subsidiarity, a zásadně bez jejího porušení, usilujeme o to, aby se neprováděla povinná ustanovení. Mnohé otázky jsou ponechány na samotných členských státech, například rozšíření působnosti směrnice i na vnitrostátní silnice, které nejsou součástí transevropské silniční sítě.
<P>
V takovém případě vzniká otázka, jak hodláme zlepšit stav jiných silnic, například v Polsku. Jak dokážeme prosadit, aby se nekopaly jámy několik metrů hluboké a aby na dálnicích i na vnitrostátních silnicích byly vytvořeny bezpečnostní jízdní pruhy? Jak dokážeme prosadit, aby na silničním povrchu byla používána barva viditelná za deště a aby byly odstraněny nadbytečné značky a označení? Toho všeho nebude možné dosáhnout, jestliže se provádění ustanovení návrhu směrnice, který nyní projednáváme, nestane povinné. Navrhuji proto, aby představitelé Výboru pro dopravu a cestovní ruch navštívili Polsko. To jim pomůže přijmout správné rozhodnutí a přesvědčit všechny poslance, aby ho podpořili.
<P>
Byl jsem příznivěji nakloněn dřívější zprávě pana Markova, ale pevně věřím, že se nepoddá tlaku a bude stát při svých názorech. Jsem za to, aby přílohy I, II a III byly závazné. A konečně chci poblahopřát zpravodaji.
<SPEAKER ID="420" NAME="Reinhard Rack" AFFILIATION="PPE-DE">
(DE) Pane předsedající, bezpečnost silničního provozu je v Evropě důležitým tématem. Ještě se musí mnoho udělat pro to, abychom dosáhli vysoké úrovně bezpečnosti uživatelů silnic a životního prostředí podél našich dopravních tras, což bychom si všichni přáli. Potřebujeme k tomu také pravidla a regulaci. Jak však víme, papír snese všechno a příliš mnoho papíru může škodit.
<P>
První předložený návrh vedle toho, že zaváděl spoustu nové byrokracie, byl přesně tímto poznamenán: byl těžkopádný ve své rétorice a lehký svou podstatou, a proto jsme ho při prvním čtení výboru vrátili. Napodruhé věci vypadají dost odlišně a - mám-li být opatrně optimistický - vypadají poněkud lépe. Paní Sommerová již hovořila o zákldním obsahu nynějšího textu. Chtěli bychom spíše něco jako pokyn, co nemá závaznou povahu. Chceme výměnu osvědčených postupů, ale nechceme nikomu nic ukládat.
<P>
A především nechceme, aby byly přílohy pro členské státy závazné. Zcela úmyslně se omezujeme na transevropské sítě. Mnozí kolegové poslanci uvedli, že mnoho věcí se odehrává, a může se odehrávat, také v ostatních silničních sítích, a já bych v odpověď na to poukázal, že zde není nic, co by členským státům zabraňovalo přijmout v tomto ohledu opatření. Naopak, budeme všichni rádi, jestliže členské státy budou dělat svou práci a nebudou jen trpně sedět a čekat, až Evropa v každém jednotlivém případě přijme opatření.
<P>
Z tohoto pohledu se domnívám, že pokud jsme omezili byrokracii, konstruktivně jsme k této věci přispěli a můžeme v tom pokračovat. Navíc, protože byl při tomto neformálním třístranném jednání dosažen konsensus s Radou, můžeme tuto záležitost dovést do konce v prvním čtení. Zbývá ji pouze provést, a to je úkolem členských států.
<SPEAKER ID="421" NAME="Inés Ayala Sender" AFFILIATION="PSE">
(ES) Pane předsedající, nejprve bych chtěla přivítat pana Tajaniho v jeho nové funkci komisaře pro dopravu. Doufám, že s ním budeme schopni úspěšně spolupracovat a především dosáhneme zlepšení v oblasti bezpečnosti silničního provozu, jak doufá i on sám.
<P>
Za druhé, chtěla bych upřímně poblahopřát panu Markovovi a poděkovat mu za vytrvalost a trpělivost jeho úsilí o tuto dohodu a při jejím dosažení. Není pochyb o tom, že stále ještě není dostačující, ale je jistě uspokojivá vzhledem k tomu, že existovalo riziko, že bude trvale zablokovaná. V této souvislosti se, pane Markove, domnívám, že musíme být, byť s výhradami, umírněně spokojeni.
<P>
Jak jste oprávněně řekl, je to jen malý krok, ale je to první krok, a když přijde na bezpečnost silničního provozu, zvykli jsme si být trpěliví a dosahovat drobných vítězství krůček za krůčkem, jménem všech obětí dopravních nehod a jejich rodin.
<P>
Od samého počátku jsme věřili, že je nezbytné mít tento text, jehož cílem je přetnout začarovaný kruh boje proti dopravním nehodám: po předpisech týkajících se rychlostních omezení a míry alkoholu v krvi přišel čas, abychom pohovořili o tom, že je nezbytné změnit přístup řidičů a ochranu ve vozidlech; nyní je načase poukázat na slabá místa v evropské silniční síti.
<P>
Proto jsem ráda, že jsme do tohoto postupu zařadili aspekt dostatečných bezpečných parkovacích prostorů, které jsme požadovali v jiných textech a kterému, jak se domnívám, je přisuzován značný význam i v tomto textu.
<P>
Jsem také ráda, že se nám podařilo zajistit, aby byly v textu výslovně zmíněny střední dělící pruhy a svodidla, které chrání před zraněním a usmrcením zranitelné skupiny uživatelů, například motocyklisty, neboť jejich rostoucí počet dnes fakticky vede k novým nehodám.
<P>
A konečně vítám také skutečnost, že je věnována zvýšená pozornost všem zranitelným skupinám uživatelů a je kladen důraz zvláště na úrovňové křižovatky, které budou muset být brány v úvahu při auditech.
<P>
Na závěr bych chtěla říci, že existuje i dimenze zaměřená do budoucnosti, a to zavádění inteligentních a interaktivních silničních značek, které se budou rozvíjet a v budoucnu budou mít nepochybně značný dopad na bezpečnost silničního provozu. Vítám i to, že je kladen důraz na výcvik auditorů. Podle mého názoru je to do budoucna důležitá profese.
<SPEAKER ID="422" NAME="Marios Matsakis" AFFILIATION="ALDE">
Pane předsedající, chci poblahopřát panu Markovovi ke kvalitní zprávě i k vytrvalosti, se kterou ji dokončil nehledě na překážky, které mu byly - snad neúmyslně - kladeny do cesty hlavně některými členy Výboru pro dopravu.
<P>
Je ovšem politováníhodné, že když se zabýváme zprávou, jejímž jediným cílem je zachránit tisíce životů občanů EU, někteří kolegové se s pomocí možná podezřele a britsko-imperiálně, nacionalisticky motivovaných právnických výmluv snaží dosáhnout toho, aby Komise na základě údajné subsidiarity zastavila další projednávání tohoto návrhu. Někteří z nás by možná měli pečlivěji zvážit názor, že Evropa dnes potřebuje více jednoty a soudržnosti a méně subsidiarity. Způsobený odklad však není zcela bez užitku, neboť dal zpravodaji možnost vylepšit svou zprávu tím, že do ní mimo jiné zahrnul množství pozměňovacích návrhů předložených k prvnímu návrhu zprávy.
<P>
To velice vítáme. Pokud jde o obsah zprávy, chci především říci, že souhlasím se zpravodajem v tom, že přílohy I, II a III by měly být závazné. Kdyby nebyly, jistě by to snížilo hodnotu tohoto návrhu.
<P>
Na závěr bych chtěl využít této příležitosti a připomenout sněmovně a panu komisaři dva důležité momenty týkající se bezpečnosti silničního provozu. Za prvé, silniční povrch s vysokým koeficientem tření může snížit brzdnou dráhu vozidla až o 50 %. Pro snižování počtu dopravních nehod na našich silnicích může mít tento rozdíl obrovský význam.
<P>
Druhý můj bod s touto zprávou přímo nesouvisí, ale stojí za to ho znovu a znovu, při každé příležitosti připomínat. Jedná se o toto: třetina všech dopravních nehod s následkem smrti souvisí s alkoholem. mnohé z nich jsou připisovány hodnotám alkoholu v krvi řidiče, které jsou pod stávajícími zákonnými limity. Občané i my sami bychom neměli být ohlupováni. Žádná bezpečná hladina alkoholu u řidičů neexistuje. Jakékoli požití alkoholu ovlivňuje schopnost řízení. Chceme-li podstatně snížit počet usmrcených osob na našich silnicích, pak bychom měli zvážit zavedení politiky nulové hladiny alkoholu u řidičů.
<SPEAKER ID="423" NAME="Dieter-Lebrecht Koch" AFFILIATION="PPE-DE">
(DE) Pane komisaři Tajani, chtěl bych vám poblahopřát a popřát vám mnoho úspěchů při vašem rozhodování. Pane předsedající, dámy a pánové, čím se liší automobilový závodník od obyčejného řidiče automobilu, nákladního automobilu nebo autobusu, nebo koneckonců od cyklisty? Automobilový závodník si nejprve projde dráhu pěšky, než po ní pojede, aby zjistil, jaká je její kvalita. Něco takového na našich rozsáhlých transevropských sítích očividně udělat nelze. Bez ohledu na to, ve které části Evropské unie se nacházíme, musíme mít možnost spolehnout se na to, že bude zajištěna určitá minimální kvalita silniční infrastruktury.
<P>
Řízení silniční infrastruktury je proto pro Evropu důležitým tématem. Zlepšování bezpečnosti silničního provozu - jak bylo v této sněmovně již vícekrát řečeno - má horizontální dimenzi. Musí být založeno na integrovaném přístupu, koordinovaném provádění stávajících a nových právních předpisů a na šíření osvědčených postupů. Řidiči, vozidla a infrastruktura - to vše má vliv na bezpečnost silničního provozu. Nezačínáme od nuly. Některé země již mají metodiku a strategii řízení bezpečnosti silniční infrastruktury a musí jim být umožněno, aby si je ponechaly. V této souvislosti jsou údržba a a rozšiřování silniční infrastruktury budoucnostně orientovanými tématy právě tak jako výzkum, vzdělání a zaměstnanost.
<P>
Chtěl bych se však zaměřit na jeden detail. Podle mého názoru je mimořádně důležité v celoevropském měřítku zlepšovat parkoviště pro těžká nákladní vozidla; to je klíčový prvek řízení bezpečnosti. Zatímco mnozí další pracovníci mohou snídat se svými rodinami a skončit práci v 17 hodin, řidiči nákladních automobilů jsou na silnici ve dne v noci, někdy celé týdny, se slabou zdravotní péčí, trpělivě snášejí odloučení od domova, nemluvě o tom, že v rámci transevropských sítí se musí spokojit se zařízeními osobní péče velmi rozdílné kvality. Na rozdíl od mnoha jiných lidí musí řidiči nákladních automobilů ovšem platit za tato zařízení horentní částky. Musí také platit jako mourovatí, pokud se jim nepodaří najít vhodný parkovací prostor, kde by mohli zastavit a využít doby na odpočinek, která je jim uložena evropskými právními předpisy. To je další důvod, proč tuto směrnici potřebujeme.
<SPEAKER ID="424" NAME="Luís Queiró" AFFILIATION="PPE-DE">
(PT) Tato rozprava je o bezpečnosti silničního provozu. Tento návrh směrnice však již po cestě utrpěl několik nehod. Nejprve Výbor pro dopravu a cestovní ruch zamítl návrh Komise, neboť ho považoval za zbytečný a odporující zásadě subsidiarity.
<P>
Poté co Rada odsouhlasila celkové zaměření návrhu Komise, zaměřené na zrušení závazné povahy příloh směrnice a omezení její působnosti na transevropské silniční sítě, bylo nakonec možné - díky úsilí zpravodaje, kterému musím gratulovat - zprávu ve Výboru pro dopravu schválit.
<P>
Zpráva činí text méně byrokratickým, ale bere také v úvahu rozdílnou úroveň řízení bezpečnosti silničního provozu v různých zemích. Zpráva proto dává přednost myšlence výměny osvědčených postupů, trvalého úsilí o lepší koordinaci opatření na úrovni EU i jednotlivých členských států.
<P>
Je proto třeba ocenit, že znovu projednáváme tuto otázku, jejímž základem je nyní text, který nabízí novou přidanou hodnotu, což je výrazem schopnosti koordinovat opatření v rámci Unie, a nabízí nám vhodnější řešení, vzhledem k tomu, že skutečný život, jak všichni víme, je jaksepatří rozmanitý. Dává to jasný signál našim občanům, že nehledě na pár nehod po cestě nemáme žádný důvod k zastavení.
<P>
V tomto kontextu je předkládán popis orientací a osvědčených postupů ve všech fázích řízení silničního provozu od posouzení dopadů na bezpečnost silničního provozu až po audity, řízení bezpečnosti sítě a inspekce.
<P>
Je nutné zdůraznit, že tato směrnice po začlenění pozměňovacích návrhů nebude vyžadovat přijetí žádných technických předpisů nebo postupů. Místo toho prostřednictvím pokynů vybízí členské státy, aby co nejlépe využívaly vypracované metodiky, a dokonce jim doporučuje, aby je uplatnily i na vnitrostátní silnice, které nejsou součástí transevropských silničních sítí.
<P>
Již končím, pane předsedající. V roce 2001 stanovila Evropská unie ambiciózní cíl, snížit do roku 2010 počet úmrtí na evropských silnicích na polovinu. Očekáváme, že tato směrnice spolu s mnoha dalšími iniciativami, které již byly v této sněmovně projednávány a přijaty, také může pomoci zachránit mnoho životů uživatelů evropských silnic.
<SPEAKER ID="425" NAME="Antonio Tajani">
člen Komise. - (IT) Pane předsedající, dámy a pánové, chtěl bych odpovědět na připomínky, s nimiž v průběhu této rozpravy vystoupili mnozí poslanci. Přítomnost tak velkého počtu poslanců, nehledě na pozdní hodinu, svědčí o mimořádné důležitosti daného tématu a o tom, že každý ho řadí mezi priority.
<P>
Především chci poděkovat panu Markovovi za jeho práci. Nemohla být snadná, ale dobrý politik musí být schopen využívat umění zprostředkování. Mám pocit, že pan Markov ho využil a dosáhl výsledku, který Komise jistě může podpořit.
<P>
Pokud jde o návrhy Komise, o kterých se zmínila paní Sommerová, věřím, že ve svém politickém prohlášení na slyšení včera večer jsem zdůraznil význam angažovanosti Komise, ale i Parlamentu ve vztahu k citlivému tématu bezpečnosti silničního provozu. Chci z toho učinit jednu z priorit, dokonce i když to není zcela v pravomoci Komise, neboť se domnívám, že naše svědomí jako otců vyžaduje, abychom se zapojili do důležité iniciativy, jejímž cílem je výrazně snížit počet úmrtí na silnicích.
<P>
Proto chci, aby akce, kterou Komise plánuje uskutečnit 10. července v Bruselu jako setkání s mladými lidmi, nebyla jen formální záležitostí, ale aby se stala zvláštní příležitostí, pokud možno s velkou sledovaností v médiích, kde by zástupci veřejnosti hovořili o rizikách, s nimiž se denně setkávají na silnicích, a zejména o rizikách, s nimiž se setkávají mladí lidé.
<P>
Chtěl bych také odpovědět na to, co řekl pan Matsakis: sdílím jeho názor na alkohol. Alkohol a drogy jsou dva prvky, které ohrožují životy příliš velkého počtu mladých lidí na silnicích celé Evropy. Proto vás vyzývám, abyste se zúčastnili akce pro mladé lidi 10. července. Musíme je zcela jasně informovat o rizikách, kterým jsou vystaveni, zejména když odjíždějí večer z diskoték a o víkendech z nočních klubů.
<P>
Poté, 13. října, budou ve městech probíhat akce při příležitosti Evropského dne bezpečnosti silničního provozu. Komise provádí přípravy v Paříži, ale i v dalších evropských městech. Dohlédněme za účasti poslanců této sněmovny na to, aby se tyto akce nestaly jen jakýmsi přechodným jevem, ale aby to byly dny, které přinesou mladým lidem pozitivní poselství. Dokážeme-li zachránit byť jen jeden jediný lidský život, bude nás tento dobrý skutek provázet po zbytek našeho života. Proto se musíme angažovat a proto jsem se tak rozohnil kvůli této otázce, kterou, opakuji, považuji za jednu z priorit v sektoru dopravy a jeden ze svých nejdůležitějších úkolů.
<P>
(FR) Překlad je možná snadnější, když mluvím francouzsky. Chtěl bych poděkovat paní Griesbeckové za to, že řekla, jak ji potěšilo, že hovořím francouzsky, ale poprvé jsem se dostal do Paříže, když mi bylo šest měsíců, a francouzsky jsem uměl dřív než italsky. Nyní však budu pokračovat v italštině.
<P>
člCS Komise. - - (IT) Paní Lichtenbergerová řekla, že na vině je bezpochyby lidské selhání. Ve svém vystoupení jsem řekl, že lidské selhání je jistě hlavním faktorem, ale pomyslete jen, kolik špatně konstruovaných silnic způsobuje nehody: stačí jen pomyslet na akvaplaning. Špatně postavená silnice často stačí k tomu, aby zavinila smrt osoby, která možná jede normální rychlostí, jen proto, že některé strukturální prvky jsou chybné. Souhlasím s panem Matsakisem a vítám jeho technickou radu pokud jde o brzdné dráhy a použití zvláštních materiálů na povrch vozovky. Musíme vysílat signály, pozitivní poselství. Nemyslím, že by se mělo hovořit o vměšování ze strany Evropské unie vždy, když vyšleme pozitivní poselství.
<P>
Považuji za politováníhodné, že pan Nattrass vystoupil a poté opustil sněmovnu, protože když někdo klade otázky, je dobré vyslechnout si odpovědi, dokonce i od komisaře, který absolvoval řadu voleb a byl několikrát zvolen do Evropského parlamentu; a mohu vás, dámy a pánové, ujistit, že je mnohem obtížnější být zvolen do Evropského parlamentu na základě italského systému, než je tomu ve Spojeném království. Nepřeji si však vstupovat v polemiku; byl to jen takový malý vtip, a doufejme, že pan Nattrass poslouchá ve své pracovně. Přesto si však legislativní text, který dnes večer projednáváme, možná nepřečetl příliš pozorně. Legislativní text, který dnes večer projednáváme, neklade žádné požadavky Spojenému království nebo Německu, protože postupy obsažené ve směrnici vycházejí zejména ze systémů existujících ve Spojeném království a v Německu. Věřím proto, že pan Nattrass bude moci svůj postoj změnit, pokud si tento text přečte pozorně znovu.
<P>
Pokud jde o požadavek bezpečných parkovišť vznesený paní Ticăuovou, panem Kucem a paní Ayala Senderovou, plně s nimi souhlasím - zmínil jsem se o tom ve svém vystoupení, když jsem žádal Výbor pro dopravu o důvěru - a prvním krokem je iniciativa z Valenciennes. Hodlám jít ještě dál, v neposlední řadě proto, že výsledky jsou jasně pozitivní. Mnozí poslanci, a to i někteří poslanci z nových členských států, mne žádají o přijetí opatření především na hranici s Ruskem, protože nákladní vozidla se tam stávají objektem vandalismu. Také si již delší dobu myslím, že opatření tam bude nutné a že pilotní projekt, který tam Komise zahájila, musí pokračovat. Pokud jde o mne, jsem připraven jít v tomto směru ještě dál.
<P>
Závěrem chci říci, že nejlepší bývá často nepřítelem dobrého, a když se nám podaří vytvořit právní předpis, ke kterému možná lze mít výhrady, ale existuje o něm konsensus, můžeme být spokojeni. Ještě jednou, jsem vděčen panu Markovovi. Tato směrnice je bezpochyby čestným kompromisem Někdo by snad mohl dávat přednost nařízení, ale členské státy, které již zavedly námi projednávané postupy, je nebudou muset měnit - a tento moment zdůrazňuji -, a členské státy bez zkušeností v této oblasti budou moci těžit z výměny osvědčených postupů, kterou směrnice podporuje a která až dosud byla nedostatečná. Výsledky výzkumných projektů navíc budou členským státům k dispozici, což jim pomůže provést směrnici v plném rozsahu.
<P>
Pane Markove, na závěr vám ještě jednou děkuji za trpělivost a za zprostředkovatelské umění, které jste projevil. Jste očividně dobrý politik. Děkuji vám, a děkuji i vám, pane předsedající.
<SPEAKER ID="428" NAME="Helmuth Markov">
zpravodaj. - (DE) Pane předsedající, chtěl bych ještě jednou poděkovat všem kolegům poslancům a poslankyním za tuto rozpravu. Přinejmenším se zde vyjasnily dvě věci. Za prvé, bezpečnost silničního provozu zajímá nás všechny, a za druhé, je otázkou, jak dalece ji řešit na evropské úrovni, a na to existují velmi rozdílné názory.
<P>
Samozřejmě mne velice potěšilo, že také další kolegové vyzývají k tomu, aby přílohy byly závazné. Ve Výboru pro dopravu a cestovní ruch se mi bohužel nepodařilo dosáhnout rozšíření působnosti této směrnice i na silniční infrastrukturu mimo transevropskou silniční síť. V jednom z bodů odůvodnění se nyní uvádí, že je to možné, a já samozřejmě doufám, že Komise později předloží nový návrh, protože se domnívám, že je to nezbytné.
<P>
Toto je tedy první malý krok. Kdybychom to měli srovnat s člověkem, není to velký krok, který bychom mohli učinit vy nebo já. Je to možná malý krůček, který by mohlo udělat šesti- nebo sedmiměsíční dítě svýma maličkýma nožičkama. Doufejme, že tato směrnice velmi rychle přinese výsledky a sníží počet smrtelných nehod na silnicích, neboť to je naší hlavní starostí a toho chceme dosáhnout. Ještě jednou děkuji vám všem a vám, pane komisaři, blahopřeji ke jmenování.
<SPEAKER ID="429" NAME="Předsedající">
Rozprava je ukončena.
<P>
Hlasování se bude konat ve čtvrtek 19. června 2008.
<P>
Písemná prohlášení (článek 142)
<SPEAKER ID="430" NAME="Marian-Jean Marinescu" AFFILIATION="PPE-DE">
písemně. - (RO) Tato směrnice je zcela nezbytná, zejména pokud jde o velké projekty silniční infrastruktury. Neměli bychom však zapomínat na to, že v souladu se zásadou subsidiarity spadají důležité aspekty související s bezpečností do odpovědnosti členských států jako sdílená odpovědnost.
<P>
Jak bylo zamýšleno a částečně i dosaženo, patří transevropská silniční síť mezi nejbezpečnější na světě. Hlavní problémy související s celkovou bezpečností infrastruktury a bezpečností dopravy nejsou na transevropských dopravních sítích a většinou ani na dálnicích, ale existují i problémy na obyčejných silnicích, zejména mimo města.
<P>
Proto jsou nezbytné důkladné analýzy, vysoce profesionální plánování a realizace stavebních projektů i účinné audity zejména na úrovni regionální a místní silniční sítě, a proto se domnívám, že členské státy by měly převzít všechny zdravé zásady a zodpovědně je uplatňovat nejen tam, kde mají povinnost to učinit, ale zejména tam, kde je to nezbytné.
<P>
Pravidla stanovená v této směrnici, která jsou zejména z byrokraticko-správního hlediska koncipována jako nepovinná, by měla být přijata jako soubor osvědčených postupů k trvalému zlepšování postupů řízení veškeré silniční infrastruktury v celé Evropské unii.
