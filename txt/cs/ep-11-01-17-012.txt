<CHAPTER ID="012">
Harmonizované podmínky pro uvádění stavebních produktů na trh (rozprava) 
<SPEAKER ID="042" NAME="Předseda">
Dalším bodem je doporučení pro druhé čtení, které předkládá paní Stihlerová jménem Výboru pro vnitřní trh a ochranu spotřebitelů, k postoji Rady v prvním čtení k přijetí nařízení Evropského parlamentu a Rady, kterým se stanoví harmonizované podmínky pro uvádění stavebních výrobků na trh a kterým se zrušuje směrnice Rady 89/106/EHS [10753/3/2010 - C7-0267/2010 -.
<SPEAKER ID="043" NAME="Catherine Stihler">
zpravodajka. - Pane předsedo, je správné, abychom začali tento nový rok rozpravou a zítřejším hlasováním o záležitosti završené za belgického předsednictví - o této důležité zprávě týkající se stavebních výrobků.
<P>
Dovolte mi nejprve poděkovat mým kolegům, díky nimž to bylo možné, za jejich náročnou práci, jejich uvážlivý přístup a odhodlání k tomu, aby se stal tento návrh skutečností. Ráda bych také do zápisu uvedla své poděkování sekretariátu Výboru pro vnitřní trh a ochranu spotřebitelů a belgickému předsednictví, zejména panu Vertessenovi a panu Hearynckovi za všechnu jejich zanícenou práci, kterou v této oblasti odvedli.
<P>
Jak jsem již řekla ve své zprávě, kde jsem citovala báseň Roberta Frosta, "Dobré ploty dělají dobré sousedy",(s naznačeným otazníkem). Je důležité, abychom udržovali impuls k dokončení vnitřního trhu a odstranili překážky, které zabraňují obchodu. Již Mario Monti ve své zprávě o jednotném trhu uznává, že "Evropa se stále nachází ve fázi "budování trhu", která vyžaduje rušení překážek přeshraniční činnosti, oklešťování administrativy jednotlivých států, omezování technických překážek a překonání odporu ze strany podniků".
<P>
Tímto návrhem jsme se snažili přispět k větší účinnosti jednotného trhu, vyjasnit a zprůhlednit uplatňované systémy, tak aby výrobky uváděné na tento trh splňovaly ty nejvyšší standardy a proto, aby obchod ve stavebním odvětví probíhal na spravedlivějším trhu.
<P>
V současné době stojí stavební odvětví před hospodářskými výzvami způsobenými celosvětovými finančními problémy z roku 2008, vyostřenými pomalou hospodářskou obnovou, s níž se celá Evropská unie potýká. Měli bychom mít stále na paměti, jak důležité stavební odvětví je - 12 milionů občanů EU je v tomto odvětví zaměstnáno přímo a 26 milionů občanů EU je na něm závislých - tzn. že na odvětví je odkázáno 38 milionů lidí. Z hlediska hospodářského růstu je stavební odvětví zásadní pro pracovní místa a zaměstnanost.
<P>
Práce ve stavebnictví je také jednou z nejnebezpečnějších. Například v Německu, které je na tom z hlediska statistiky úrazů vůbec nejlépe, se jeden z pěti tisíc pracovníků ve stavebnictví stane obětí smrtelné nehody. Zdraví a bezpečnost těch, kdo pracují přímo ve stavebním provozu, bychom měli mít neustále na paměti, a je třeba to uznat v této zprávě.
<P>
Právě s touto myšlenkou jsme dospěli k určité dohodě o otázce označování nebezpečných látek, aby tak zpráva byla v souladu s ustanoveními nařízení REACH, ale rovněž na pomoc těm, kdo pracují s výrobky, které minulosti vedly k chronickým onemocněním a úmrtím - onemocněním, jako je mezoteliom spojený s vystavením azbestu a částečně také chronická obstruktivní plicní nemoc způsobená pracovními podmínkami a vdechováním prachu.
<P>
Řádné označování nebezpečných látek může pomoci lidem s onemocněním plic a ukazuje, jak provázaná naše práce je. Jsem hrdá na to, že tato zpráva byla provedena a dokončena během e Evropského roku boje proti respiračním onemocněním. Zdraví plic je velmi často opomíjeno a velmi mne potěšilo, že jsme v této sněmovně uznali jeho význam.
<P>
Chtěla bych se také krátce vyjádřit k malým a středním podnikům. V Parlamentu jsme vyzýváni k uplatnění zásady "zelená malým a středním podnikům" a měla by se prosadit i v této naší práci. Proto jsme vytvořili druhý směr pro menší firmy, které by chtěly uvádět na vnitřní trh své výrobky. Systém by měl umožnit, aby bylo pro malé a střední podniky levnější a praktičtější se prosadit na větším trhu, čímž se jedině zvýší jejich obchodní potenciál.
<P>
Pokud jde o samostatnou otázku týkající se transparentnosti v tom, kdo může být technickým orgánem a jak tyto orgány fungují, jsem přesvědčena, že ohledně orgánů, které schvalují výrobky, jsme se posunuli dál, než bylo původně naplánováno. Transparentnost postupů a schvalování výrobků může pomáhat bourat zdi a překážky, které dnes v Evropské unii existují. Tato iniciativa by měla pomoci společnostem v EU a užitečné jsou v současné nesnadné hospodářské situaci i zvláštní podmínky stanovené pro mikropodniky.
<P>
V Evropské unii bychom se vždy měli snažit o lepší právní úpravu. Společně se svými stínovými zpravodaji jsem upravila některé části zprávy, které již nejsou relevantní nebo které byly natolik nejasné, že nikdo nebyl schopen je plnit nebo zajišťovat jejich uplatňování. U odvětví, jako je stavebnictví, je bezesporu nutné, aby se řídilo jasnými pravidly, a těším se, jak tyto konkrétní změny usnadní situaci.
<P>
Rozsah je obrovský a problémů mnoho, ale v současnosti pomohou tato nová pravidla, která budou vstupovat v členských státech v platnost v příštích 24 měsících, stavebnímu odvětví v naší snaze o hospodářský růst a - jeho prostřednictvím - ovytváření pracovních příležitostí.
<SPEAKER ID="044" NAME="Antonio Tajani">
místopředseda Komise. - (IT) Pane předsedo, dámy a pánové, nejprve bych rád poděkoval panu předsedovi, který nám prokázal tu čest a nyní předsedá při rozpravě na téma, které je tak důležité pro průmyslovou politiku a vnitřní trh. Rád bych také poděkoval zpravodajce paní Stihlerové, která na tomto návrhu důkladně pracovala a díky jejímu nasazení jsme mohli dosáhnout dohody v prvním čtení.
<P>
Chci také vyjádřit své upřímné díky všem stínovým zpravodajům a předsedovi Výboru pro vnitřní trh a ochranu spotřebitelů panu Harbourovi. Vaše společné úsilí bylo klíčové pro zvrat v jednáních mezi evropskými orgány o tomto spisu mimořádně technického rázu.
<P>
Komise vítá kompromis dosažený mezi Parlamentem a Radou ve druhém čtení, neboť se bez ohledu na jeho technickou povahu jedná o spis velkého významu. Přijetí nařízení o stavebních výrobcích představuje pro celé evropské stavebnictví neocenitelný zásadní krok vpřed. Stavební výrobky tvoří v Evropě 3 % hrubého domácího produktu, přičemž z pohledu zaměstnanosti je s činnostmi souvisejícími se stavebnictvím spojeno 6,5 % evropského HDP a 7,5 % zaměstnanosti. To vše znamená, že odvětví stavebnictví tvoří 10 % evropského hospodářství, jak již zpravodajka zmínila ve svém vystoupení.
<P>
Kromě toho přijetí nařízení o stavebních výrobcích představuje důležitý krok vpřed ve smyslu zjednodušení a zlepšení právní úpravy a zároveň se tím upevňuje vnitřní trh se stavebními výrobky. Je to také první praktické použití zásad zakotvených ve Small Business Act. Vlastně právo EU konečně poskytne evropským podnikům - a zejména mikropodnikům - nástroje, které jim spíše pomohou, než naopak, tj. jinak řečeno po nich nebudou požadovat vyplněné formuláře, byrokratické postupy a povinnosti navíc.
<P>
Nemohu než být s tímto výsledkem spokojený, obzvláště proto, že se v něm nabízejí řešení ke třem otázkám, které byly v minulosti považovány za komplikované. Zaprvé, pokud se jedná o otázku nebezpečných látek, Komise na toto důležité téma sestaví zprávu, přičemž Parlament bude pravidelně informovat a v případě potřeby předloží i další legislativní návrhy v této oblasti.
<P>
Zadruhé je zde vyhrazeno zvláštní zacházení mikropodnikům, což je vždy považováno za velice důležité, mají-li se chránit zásady Small Business Act. Výsledek, jehož bylo dosaženo, je z hlediska tohoto kritéria uspokojivý, protože možnost zjednodušených postupů pro mikropodniky zůstává ponechána.
<P>
A konečně se na různých místech v textu uznává, že je nutné omezit administrativu, ale také povinné zkoušky stanovené pro podniky. Zjednodušení dosáhneme částečně zavedením jednodušších postupů pro označení CE, ale také tím, že evropské technické posouzení zůstane i nadále dobrovolné.
<P>
Jak je však uvedeno v prohlášení Evropské komise připojeném k postoji Rady v prvním čtení, v každém případě budeme muset provádět kontroly, zda zvolená řešení skutečně nejlépe odpovídají stávajícím potřebám. Zejména se budeme muset vyhnout tomu, abychom podrobovali podniky - a především mikropodniky - neodůvodněným nebo jednoznačně zbytečným administrativním povinnostem. Hodláme tento aspekt bedlivě sledovat a připojíme naše závěry ke zprávě Evropskému parlamentu a Rady, která by měla být vypracována pět let poté, co toto nařízení vstoupí v platnost.
<P>
Také bych rád objasnil, že Komise má v úmyslu při provádění tohoto nařízení úzce spolupracovat s Evropským parlamentem a přirozeně i s Radou. Za tím účelem jsem se obrátil na své služby - kterým děkuji za spolupráci, již poskytují při každé legislativní práci Komise -, aby sestavily plán provádění, který se vám chystám poslat co nejdříve. Zabývá se zejména postupy při tzv. projednávání ve výborech. Parlament je klíčovým partnerem Komise a mohu vás ujistit, že mám v úmyslu s vámi i v budoucnu velmi úzce spolupracovat, mimo jiné i pokud jde o příští fázi v rámci procesu přijímání aktů. Ostatně čtrnáct let v této sněmovně nebylo marných.
<P>
A konečně, Komise považovala za důležité předložit prohlášení ohledně výjimky z dohody mezi orgány, týkající se lhůty pro předkládání námitek k aktům v přenesené pravomoci. Komise by velmi ráda zdůraznila, že zásada uvedená v návrhu společné dohody stanoví dvouměsíční období k předkládání námitek s tím, že toto období lze prodloužit o další dva měsíce.
<P>
V tomto případě neexistují podle názoru Komise žádné zvláštní okolnosti, které by mohly ospravedlňovat porušení této zásady. Komise vyjadřuje své politování nad tím, že zásada dohodnutá v návrhu společné dohody nebyla dodržována, a zdůrazňuje ve svém prohlášení, že to, co se stalo v případě stavebních výrobků, nesmí vytvořit precedens.
<P>
Chtěl bych poděkovat Parlamentu - včetně předsedy, kterému děkuji ještě jednou, že se účastní této rozpravy - za zájem, s nímž byl tento zjednodušující návrh posuzován. Závěrem bych chtěl zdůraznit výhody, které očekáváme v souvislosti s tímto novým nařízením, stejně jako ty, které vzniknou výrobcům a uživatelům stavebních výrobků a vnitrostátním správním orgánům.
<P>
Potvrzujeme rovněž ochotu Komise k dodržování závazků obsažených v textu nařízení, a zejména k vypracování požadovaných zpráv.
<P>
Děkuji vám ještě jednou, pane předsedo, a děkuji vám, vážené poslankyně a poslanci, za odhodlání a spolupráci, jež jste prokázali.
<SPEAKER ID="045" NAME="Andreas Schwab">
, jménem skupiny PPE. - (DE) Pane předsedo, pane Tajani, dámy a pánové, i já bych chtěl nejprve vyjádřit své upřímné díky všem, kdo se aktivně přičinili o to, aby mohlo být toto nařízení předloženo k druhému čtení. Nařízení - jak naznačuje jeho název- představuje zlepšení stávající směrnice. V minulosti byly samozřejmě předpisy týkající se stavebnictví do určité míry klíčovou doménou autonomie vnitrostátních orgánů. To, že se nám podařilo v této oblasti přenést vnitřní trh prostřednictvím nařízení do popředí, je velmi pozitivní.
<P>
Zadruhé, zejména pro malé a střední podniky nařízení obsahuje řadu důležitých uvolnění pravidel, jež těmto podnikům usnadní jejich hospodářské činnosti a jejich obchodování na evropském vnitřním trhu. A konečně budou z tohoto nařízení pochopitelně těžit též spotřebitelé, neboť výrazně zlepší bezpečnost a spolehlivost stavebních produktů.
<P>
Mohu zde hovořit i za našeho stínového zpravodaje, profesora Mayera, který z důvodu plnění jistých úkolů mezi voliči musel dnes bohužel zůstat ve svém volebním obvodu. Požádal mne, abych zmínil, že v tomto druhém čtení nařízení nakonec představuje kompromis, podle jeho názoru dobrý kompromis, nicméně existují zde ještě některé otázky, na kterých bude třeba dále pracovat. Jsem velmi vděčný panu Tajanimu, který uvedl, že Parlament bude zapojený i do následných kroků, které ještě zbývá udělat. Jako stínový zpravodaj se profesor Mayer domnívá, že nepostačuje prostě regulovat chování výrobců ve stavebnictví a prodej jejich výrobků; nařízení musí doplnit právní úprava stanovující rovněž zásady a praktické předpisy týkající se používání a instalace stavebních výrobků. V tomto ohledu je profesor Mayer přesvědčen, že by Komise měla zvážit udělení mandátu Evropskému výboru pro normalizaci (CEN), aby vypracovával standardizované evropské nařízení.
<P>
Rád by také zdůraznil, že je nutné, aby Komise sledovala, zda nové nařízení o stavebních výrobcích vede k vhodné harmonizaci ve všech oblastech a nebude zdrojem dalších potíží s bezpečností a nekalé hospodářské soutěže. Poté, co jsem si však vyslechl, co k tomu říká pan komisař Tajani, jsem si jistý, že spolu se nám toho podaří docílit.
<SPEAKER ID="047" NAME="Evelyne Gebhardt" LANGUAGE="DE">
Paní předsedající, dámy a pánové, ráda bych vyjádřila své velmi upřímné poděkování zpravodajce paní Stihlerové, jež odvedla v této vysoce technické oblasti nesmírně důležitou práci.
<P>
Dokument, který máme v rukou, to není jen technická zpráva; je to i vysoce politická zpráva - zpráva, která musela respektovat též vysoké politické standardy. Bylo v ní nutné vyvážit různé zájmy průmyslu, bezpečnosti a ochrany pracovníků, a z pohledu Evropského parlamentu a skupiny Pokrokové aliance socialistů a demokratů v Evropském parlamentu se toto zpravodajce obdivuhodně podařilo.
<P>
Bylo důležité respektovat zájmy průmyslu a zjistit, kde jsou v této oblasti stavebních výrobků jejich problémy. Bylo důležité rovněž nalézt rovnováhu mezi velkými a malými a středními podniky. Podle našeho mínění Komise správně navrhla, že pro malé podniky musí platit méně pravidel. To však neznamená - a tady byl návrh Komise vylepšen - že by měla být dovolena nižší úroveň bezpečnosti. I přísnost norem musí být opravdu vysoká, a to je něco, co se nám v této oblasti podařilo dosáhnout.
<P>
Samozřejmě že i bezpečnost musí být na čelním místě. Má to zvláštní význam pro spotřebitele, jelikož v případech, kdy se jedná o výrobu a instalaci stavebního výrobku, je naprosto nezbytné zajistit, aby uživatel výrobku byl nakonec stejně v bezpečí jako osoby, které s tímto výrobkem předtím pracovaly.
<P>
Třetí bod, který byl obzvláště důležitý pro nás jako Sociální demokraty, bylo zlepšení ochrany pracovníků a skutečnost, že tato záležitost byla také opět výslovně do textu začleněna. Paní Stihlerová tomu ve svých poznámkách též přisuzovala velký význam. Vždyť stavební výroba často spočívá v práci s nebezpečnými látkami a materiály. Je mimořádně důležité zajistit dosažení vskutku co nejvyšší úrovně ochrany zdraví v této oblasti. Příslušnou úroveň ochrany bude také třeba později zvážit , pokud jde o nakládání s těmito výrobky poté, co, už nebudou potřebné - a to je něco, na čem pravděpodobně budeme muset ještě pracovat, pane Tajani.
<P>
Ráda bych ještě jednou co nejupřímněji poděkovala zpravodajce za její skutečně skvělou práci.
<SPEAKER ID="048" NAME="Heide Rühle">
jménem skupiny Verts/ALE. - (DE) Paní předsedající, i já bych ráda poděkovala paní Stihlerové a všem stínovým zpravodajům. Myslím, že jsme v tomto druhém čtení dosáhli dobrého kompromisu, i když, jak je tomu v případě kompromisů vždy - ne všechny strany jsou spokojené.
<P>
Ráda bych se zastavila u některých poznámek profesora Meyera, které nám předal pan Schwab. Myslím si, že máme před sebou ještě hodně práce, pokud jde o označování. Máme dnes dobrou harmonizaci stavebních výrobků, čímž myslím výrobu stavebních výrobků. Avšak v oblasti instalace a použití stavebních výrobků musíme udělat ještě hodně práce. Jednou možností je, aby Komise v tomto ohledu pokračovala ve své činnosti v oblasti eurokódů. Jestliže chceme dosáhnout pokroku v této záležitosti, pak také budeme muset pro oblast eurokódů zajistit příslušný mandát.
<P>
Další možností pro nás je harmonizovat oblast uplatňování a používání tak, abychom nespadli v této záležitosti zpět na vnitrostátní úroveň a evropskou harmonizaci neměli pouze ve vztahu k výrobkům samotným, a ne ve vztahu k jejich užití. Musíme v tomto směru vynaložit větší úsilí a budou-li zapotřebí další opatření, Komise bude mít rovněž naši plnou podporu.
<P>
Dovolte mi zmínit ještě další bod, který byl klíčový v rozpravě o tom, zda bychom měli návrh podpořit a hlasovat v jeho prospěch. Belgické předsednictví bohužel učinilo ve vyjednáváních chybu. Po prvním čtení zavedlo ve čtení druhém nové oblasti - čl. 8 odst. 3 a čl. 8 odst. 6 - bez plného souhlasu Parlamentu. Maďarské předsednictví nyní tento problém v Parlamentu řeší prostřednictvím dopisu. Myslím si však, že maďarské předsednictví plně nepochopilo princip sporu. Chci ještě jednou zdůraznit, že do budoucna očekávám, že pokud Rada bude mít v úmyslu zavést nové body ve druhém čtení, tak skutečně osloví Parlament a pokusí se s námi dosáhnout dobrého kompromisu.
<P>
S ohledem na výsledek se nicméně domníváme, že by nebylo smysluplné zamítnout tento kompromis z důvodu takovéto procesní chyby. Budeme hlasovat pro tento kompromis, neboť se domníváme, že je velmi důležitým krokem na cestě k další harmonizaci v odvětví, které má pro hospodářství mimořádný význam. Kompromis tedy bude mít ve druhém čtení naši podporu.
<SPEAKER ID="049" NAME="Emma McClarkin">
jménem skupiny ECR. - Paní předsedající, chtěla bych poděkovat paní Stihlerové za její náročnou práci. Byla to velice dlouhá cesta.
<P>
V Evropě je dnes přímo ve stavebnictví zaměstnaných 12 milionů občanů EU. Kromě toho jsou výrobci stavebních materiálů přibližně z 92 % malé a střední podniky - tj. více než 65 000 jednotlivých podniků. Stavebnictví je pro evropské hospodářství jednoznačně životně důležité a je věc naší odpovědnosti, abychom přispívali k jeho podpoře, zejména po hospodářské krizi.
<P>
Řada aspektů této zprávy mnohé z nás dovedla do patové situace, například je to povaha tohoto evropského právního předpisu. Zpráva není dokonalá, je to kompromis. Klíčové otázky se týkaly prohlášení o vlastnostech stavebního výrobku nebo označování CE, kde jsme dospěli k úspěšné dohodě, a zajistili jsme, že mikropodniky nebudou vystaveny stejné zátěži jako větší společnosti. Pokud jde o oblast nebezpečných látek látek a jejich určování ve stavebních výrobcích, podařilo se nám zprostředkovat kompromis, jímž docílíme, aby nedocházelo k porušování stávajících nařízení REACH.
<P>
Doufám, že tato dohoda ve druhém čtení povede ke skutečným výsledkům a povzbudí volný oběh stavebních výrobků, zlepší normy po celé EU a v budoucnosti podpoří recyklaci stavebních výrobků, a co je nejdůležitější, nebude zvyšovat byrokratickou zátěž pro podniky ani nebude matoucí pro spotřebitele.
<SPEAKER ID="050" NAME="Lara Comi" AFFILIATION="PPE">
(IT) Paní předsedající, dámy a pánové, vítám kompromis, ke kterému jsme dospěli v souvislosti s některými specifickými body, jež podle mne mají zásadní význam z hlediska efektivního naplnění cílů, kterých bychom chtěli podle tohoto legislativního návrhu dosáhnout.
<P>
Mám na mysli zachování předpisů o zjednodušených postupech, kterými by se měla ulehčit zátěž a snížit výdaje podnikům, a to zejména malým a středním. Skutečně se domnívám, že v kontextu současné nepříznivé hospodářské situace je zcela zásadní, abychom uznali významnou roli malých a středních podniků, které tvoří jeden ze základních kamenů, na nichž naše ekonomika stojí.
<P>
Zavedením zjednodušených procesních mechanismů, a především tím, že se zkrátí doba nutná k uvedení nových výrobků na trh, napomáhá toto nařízení též inovacím. Současné také chrání spotřebitele, neboť jim umožňuje získat rychlejší přístup k inovativním výrobkům, aniž by se tím vzdávali záruk kvality a bezpečnosti, které musí být zajištěny označením CE.
<P>
Proto je podle mne dohoda, již jsme dosáhli, vynikající kompromis, který nastolí tu správnou rovnováhu mezi potřebami výrobců a spotřebitelů, čímž se zajistí řádné fungování trhu v odvětví, jež je skutečně hybnou silou evropského hospodářství.
<SPEAKER ID="051" NAME="Sylvana Rapti" AFFILIATION="S&amp;D">
(EL) Paní předsedající, musím poděkovat paní Stihlerové za vynikající práci, kterou odvedla. Hovořili jsme tu všichni o technické otázce. Naštěstí paní Gebhardtová jménem skupiny Pokrokové aliance socialistů a demokratů v Evropském parlamentu upozornila na fakt, že se nejedná jen o technickou otázku; je to též vysoce politická a ekonomická otázka. Všichni víme, že stavebnictví je základním pilířem hospodářství. Všichni víme, že malé a střední podniky jsou páteří našeho hospodářství, hospodářství, které je v Evropské unii v mimořádně nesnadné situaci. Proto má zpráva paní Stihlerové taktéž velký politický význam a myslím, že zpravodajka odvedla v tomto případě vynikající práci.
<P>
Podařilo se nám docílit kompromisu, dobrého kompromisu pro všechny. Podařilo se nám vytvořit rovnováhu, která nám zajistí jednodušší postupy, které se mohou použít, aniž by se slevilo z norem pro malé a střední podniky, a zároveň nám přinese co nejlepší možný výsledek.
<P>
Podařilo se nám vyřešit problém nebezpečných látek. Všichni si pamatujeme - a ti starší z nás si vzpomenou velmi dobře - na problém zamoření azbestem v budově Berlaymont, která byla na pět nebo šest let uzavřena. Jen si představte, k čemu by v Evropské unii došlo v celých státech, kdybychom otázku nebezpečných látek nebyli schopní zvládnout.
<P>
A konečně se ještě musíme zabývat otázkou bezpečnosti a transparentnosti. I zde si myslím, že paní Stihlerová odvedla ve své zprávě a v kompromisu, jehož jsme docílili, vynikající práci.
<P>
Závěrem bych ráda vyjádřila naději, že se budeme zabývat budováním evropského státu stejně tak, jako jsme přistupovali k budování staveb.
<SPEAKER ID="052" NAME="Malcolm Harbour" AFFILIATION="ECR">
Paní předsedající, jako předseda Výboru pro vnitřní trh a ochranu spotřebitelů se s řadou poznatků - a vlastně asi s poznatky všech, kteří se tu vyjadřovali o práci, již Catherine Stihlerová odvedla -, plně ztotožňuji. Myslím si, že převzít takový komplexní spis pro druhé čtení a předložit jej našemu výboru byl velmi náročný úkol, jejž zpravodajka zvládla velice dobře.
<P>
Zde bych rád poznamenal, že se tím ukazuje, jak důležitý je postup druhého čtení v této sněmovně, neboť jsme toho dokázali hodně zlepšit oproti postoji, který jsme obdrželi z Rady. Jak zdůraznila zejména paní Rühleová, vznikly mezi námi určité neshody. Máme k dispozici dopis maďarského předsednictví ohledně některých jednotlivých otázek, který bude zveřejněn v zápisu z jednání.
<P>
Chci učinit jen dvě závěrečné poznámky, abych tuto dohodu podpořil. Především musím říci vám, pane komisaři, a tím vám zároveň poděkovat za vaši spolupráci s námi, že je důležité, abychom na provádění tohoto návrhu úzce spolupracovali. Existuje tu, jak jste již zmínil, řada důležitých aspektů postupu projednávání ve výborech a můj výbor se bude těmito návrhy zabývat velice vážně.
<P>
Zadruhé si myslím, že se jedná o zcela klíčový sektor a skutečně je potřeba ho neustále sledovat, jak to již řada kolegů zmínila, neboť si musíme být jisti, že nebudou v praxi zaváděny žádné tržní překážky, které by měly tomuto sektoru zabránit v tom, aby životně důležitou měrou přispíval evropskému hospodářství.
<SPEAKER ID="053" NAME="Zuzana Roithová" AFFILIATION="PPE">
(CS) Já jsem velice spokojená s textem stavební směrnice, který dojednali zpravodajové se vstřícnými komisaři Tajanim a Barnierem, pro dnešní druhé čtení. Díky tomu by se trh se stavebními výrobky měl zjednodušit. Sjednotí se nadšení, zjednoduší dokumentace a zruší různé zbytečné byrokratické praktiky. Zvláště vítám, že konečně zvítězil i názor, že budování staveb je poskytování stavebních služeb, a nikoli uvádění výrobků na trh, a že stavební činnost zahrnuje i případné nesériově vyrobené komponenty zabudované do staveb. Také firmy v České republice tuto malou reformu opravdu ocení, protože stará směrnice jim zvyšovala náklady, aniž by to mělo vliv na lepší kvalitu. Můj výbor IMCO se sjednotil a text přijal jednoznačně, a to i pokud jde o zjednodušení pro mikropodniky. A já věřím, že zítra tak učiní celý Parlament. Bude to další důkaz o zlepšování právního prostřední v Evropské unii směrem, který podporuje jednotný trh.
<SPEAKER ID="054" NAME="Anja Weisgerber" AFFILIATION="PPE">
(DE) Paní předsedající, nejsem přesvědčena o všech bodech kompromisu, ale vím, že novým nařízením dojde zcela jistě ke zlepšení současného právního stavu. V prvé řadě získáme standardizovaný evropský technický jazyk pro vlastnosti stavebních výrobků a zmodernizované a zjednodušené postupy. Dosáhli jsme pokroku, pokud jde o evropský vnitřní trh, čímž jsme prospěli společnostem, a standardizované požadavky na bezpečnost budou přinášet výhody rovněž spotřebitelům. V zásadě se domnívám, že osvobození mikropodniků od byrokratických předpisů je důležité a citlivé. Potřebujeme však také vzít v potaz skutečnost, že mikropodniky, které zpracovávají stavební výrobky, jsou rovněž uživateli a musí být též chráněni.
<P>
Těší mne proto, že byl do kompromisu začleněn můj návrh. Stanovuje zjednodušené postupy pro mikropodniky v souvislosti s vyhodnocováním vlastností stavebních výrobků. Když však takový postup uplatňují, musí prokázat ekvivalenci použitého postupu s původním postupem, který je v Evropě stanoven. Je to jediný způsob, jak zajistit, že vlastnosti budou v detailech rovněž přesné a spolehlivé a že bude v Evropě zajištěna bezpečnost budov.
<SPEAKER ID="055" NAME="Antonio Tajani">
místopředseda Komise. - (IT) Paní předsedajicí, dámy a pánové, podporuji slova pana Harboura zdůrazňující význam textu, o němž vedeme rozpravu a který bude přijat díky této shodě, kterou vyjádřil Parlament. Je to proto, že se jedná o nový právní předpis, který poskytne důležité vodítko trhu, ale zároveň zavede nová pravidla, která umožní malým a středním podnikům expandovat, především v této poslední fázi současné krize, během níž musíme učinit maximum k zajištění toho, aby malé a střední podniky mohly vytvářet pracovní místa a růst. To je cíl Evropské komise, kterému napomůže skutečný závazek Evropského parlamentu, jenž je částečně výsledkem provádění a rozvíjení dokumentu Small Business Act.
<P>
Malé a střední podniky budou těžit ze zjednodušení, včetně omezení byrokracie. Jak však již zmínila ve svém vystoupení paní Gebhardtová, tato pravidla pro liberalizaci a rozvoj trhu poskytují i skutečné vodítko pro bezpečnost, které má velkou důležitost pro pracovníky ve stavebním odvětví, ale i pro spotřebitele.
<P>
Jsem přesvědčen, že tato zpráva se ubírá správným směrem. Komise nicméně nemá v úmyslu přestat s přijímáním právních předpisů, které vyplynuly z dohody a kompromisu mezi Radou a Parlamentem. Chceme se této problematice i v nadcházejících letech věnovat a já bych rovněž rád ujistil pana Harboura - který zdůraznil, že se musíme posunout dopředu - o našem odhodlání vytvořit podrobný plán kroků pro provádění, který vám předložím, jakmile to bude možné.
<P>
Během této rozpravy řada poslankyň a poslanců hovořila o harmonizaci ve stavebním odvětví, zejména pokud se jedná o otázky bezpečnosti. Jsem si tohoto problému velice dobře vědom a nezapomínám na něj a těší mě, že jsme ve spolupráci s Evropským institutem pro normalizaci vypracovali eurokódy, protože to jsou harmonizovaná pravidla konkrétně se vztahující k bezpečnosti ve stavebnictví. Jak víte, Komise v současné době připravuje sdělení o normalizaci, které bude za několik týdnů předloženo k projednání Parlamentu a Radě. Proto věřím, paní předsedající a vážení poslanci, že dnes a zítra učiníme důležitý krok vpřed.
<P>
Znovu opakuji, že toto není jen věc technických pravidel, třebaže bych rád poděkoval paní zpravodajce za její trpělivost, s jakou řešila právě technická pravidla, což v každém případě ukazuje na její velkou politickou odhodlanost. Na pozadí technických údajů se skrývá důležitý hospodářský záměr podporující malé a střední podniky, jež budou moci vytvářet v nadcházejících letech nová pracovní místa. Tento hospodářský záměr však také pomůže pěti stům milionů evropských občanů.
<SPEAKER ID="056" NAME="Catherine Stihler">
zpravodajka. - Paní předsedající, děkuji všem kolegům, kteří dnes odpoledne a večer vystoupili.
<P>
Myslím si, že poznámky, které učinil komisař Tajani ohledně fungujícího partnerství, podrobného plánu kroků a otázky eurokódů, kterou zmínila i paní Rühleová a (domnívám se) i pan Schwab, jsou důležité a že dále rozvineme současnou dobrou spolupráci. To, čeho jsme docílili, je kompromis, a některé body by kolegové možná rádi v kompromisu, ke kterému jsme dospěli, měli, ale zahrnout se nám je nepodařilo, na druhou stranu byl Parlament schopen zajistit 75 % změn, které byly podle našeho názoru důležité, a to je jistě slušný výkon.
<P>
V průběhu rozpravy mě napadla jedna věc. Stavební odvětví je pro naše hospodářství z hlediska budoucího růstu, z hlediska pracovních míst, natolik důležité, že bych se pana předsedy ráda zeptala, zda můžeme zajistit, aby proběhla rozprava na téma stavebnictví v této sněmovně každý rok, a my tak mohli rozvinout spolupráci, kterou pan komisař nabízel, a zajistit, že budeme trvale klást na stavební odvětví takový důraz, jaký by tato sněmovna vzhledem k tomu, že 38 milionů lidí v něm nachází své zaměstnání, klást měla.
<P>
Takže vám, paní předsedající děkuji, děkuji i vám, pane komisaři, a těším se na příští týdny, měsíce a roky, neboť diskuse o stavebnictví bude ve Výboru pro vnitřní trh a ochranu spotřebitelů nadále pokračovat a já ji pochopitelně budu sledovat.
<SPEAKER ID="057" NAME="Předsedající">
Rozprava je ukončena.
<P>
Hlasování se bude konat v úterý 18. ledna 2011.
<P>
Písemná prohlášení (článek 149)
<SPEAKER ID="058" NAME="George Becali" AFFILIATION="NI">
písemně. - (RO) Chtěl bych poblahopřát zpravodajce k obsahu její zprávy. Stavební výrobky jsou jedním z odvětví evropského hospodářství, jež jsou ohrožená a zároveň velice důležitá a která potřebujeme harmonizovat. Používám termín "ohrožená" nejen kvůli způsobu, jakým toto odvětví reagovalo na recesi, ale zejména rovněž kvůli množství pracovníků a malých a středních podniků, kteří v něm působí, tedy 12 milionů pracovníků a přibližně 65 000 firem. Rozhodně podporuji názor, že musíme uznat nutnost vyšší úrovně v oblasti zdraví a bezpečnosti při práci zahrnující nakládání se stavebními výrobky. Také mám jednoznačně na mysli nejen úrazy na pracovišti, ke kterým dochází dosti často, ale rovněž nebezpečné látky používané v pracovních postupech. A chci dodat ještě jeden poslední bod. Jednotnému trhu se stavebními výrobky je třeba zajistit podporu odpovídající jeho velikosti a zvláštní povaze a měl by přitom být brán ohled zejména na existenci citlivých aspektů, které jsem zmínil v úvodu vystoupení.
