<CHAPTER ID="015">
Program pro nové dovednosti a pracovní místa (rozprava) 
<SPEAKER ID="502" NAME="Předsedající">
Dalším bodem na pořadu jednání je prohlášení Komise k agendě pro nové dovednosti a pracovní místa.
<SPEAKER ID="503" NAME="László Andor">
člen Komise. - Vážený pane předsedající, dnes je v celé Evropské unii 23 milionů nezaměstnaných, což odpovídá míře nezaměstnanosti přibližně 10 %.
<P>
Tato situace vznikla v důsledku finanční a hospodářské krize, jejímž dramatickým důsledkům musíme čelit, ale neodradila Evropskou komisi od navržení ambiciózních cílů v rámci strategie Evropa 2020 a Evropská unie si vytyčila ambiciózní cíle, které chce splnit v nepříliš vzdálené budoucnosti.
<P>
Náš celkový cíl míry zaměstnanosti je 75 % pro muže a ženy do roku 2020 a Komise dnes přijala další stěžejní iniciativu v rámci strategie Evropa 2020: "agendu pro nové dovednosti a pracovní místa", která obsahuje souhrnnou informaci o tom, jak máme v úmyslu postupovat, abychom dosáhli plné zaměstnanosti.
<P>
Doplňuje stěžejní iniciativu "Mládež v pohybu" přijatou v září. Obě tyto iniciativy by měly přispět k dosažení našich cílů v oblasti zaměstnanosti a vzdělávání do roku 2020. Ano, krize způsobila zrušení milionů pracovních míst. Ano, čelíme zostřující se mezinárodní konkurenci; tím ale nelze omlouvat nečinnost.
<P>
Naopak, je to výzva k tomu, abychom přikročili k činům a aktivně utvářeli naši budoucnost. Vytvoření většího počtu a vyšší kvality pracovních míst je v našich rukou. Za politiku zaměstnanosti do značné míry odpovídají členské státy, ale jako političtí činitelé Evropské unie, my v Komisi, společně s Evropským parlamentem a sociálními partnery, musíme udělat, co je třeba. Musíme umožnit každému, kdo je schopen pracovat, aby měl skutečně možnost pracovat. Musíme umožnit pracovníkům, aby přicházeli s novými podněty a zakládali nové podniky. Musíme zajistit, aby mladší generace měla užitek ze sociálního modelu, který jsme navrhli. Potřebujeme kvalitnější pracovní místa a pracovní podmínky pro všechny zaměstnance. Agenda pro nové dovednosti a pracovní místa stanoví činnosti ve čtyřech oblastech: fungování trhů práce; dovednosti; kvalita pracovních míst a pracovní podmínky; a vytváření pracovních míst.
<P>
Agenda navrhuje 13 konkrétních činností na úrovni Společenství, které je třeba realizovat v partnerství s vládními orgány, sociálními partnery a občanskou společností.
<P>
Za prvé musíme zajistit lepší fungování našich trhů práce tím, že provedeme reformy trhů práce, které zajistí nezbytnou flexibilitu a jistotu. Jedním z poučení z minulých dvou let je fakt, že politiky flexikurity pomohly čelit krizi.
<P>
Nyní navrhujeme projednat s členskými státy a se sociálními partnery všechny složky flexikurity a postupy, jak je zlepšit, v návaznosti na společné zásady flexikurity Evropské unie.
<P>
Agenda poukazuje na flexibilní, ale spolehlivá smluvní ujednání, aktivní politiky na trhu práce, komplexní strategie celoživotního učení a moderní systémy sociální ochrany.
<P>
V Evropské unii jsou vysoce segmentované trhy, kde působí společně zaměstnanci, kteří mají sociální jistotu smlouvy na dobu neurčitou a někdy pracují bok po boku a na stejném pracovišti vykonávají stejnou práci se zaměstnanci, kteří mají uzavřenu smlouvu na dobu určitou s minimální sociální ochranou a s chatrnými vyhlídkami na trvalé pracovní místo.
<P>
Ke zlepšení situace a snížení stávajících rozdílů by jedním možným řešením k diskuzi, nabízeným dnes přijatou agendou, bylo rozšíření využívání smluv na dobu neurčitou. Tyto smlouvy by obsahovaly dostatečně dlouhé zkušební období, postupné zvyšování práv na ochranu, přístup k odbornému vzdělávání, celoživotnímu učení a profesnímu poradenství pro všechny zaměstnance.
<P>
To by umožnilo zaměstnancům postupně nabýt plných práv, zatímco firmy by měly dostatečnou, avšak snižující se flexibilitu během zkušebního období, čímž by byly odstraněny omezující prvky, které často brání tomu, aby zaměstnavatelé přijímali nové uchazeče na dlouhou dobu.
<P>
Za druhé, musíme vybavit pracovníky dovednostmi potřebnými pro jejich uplatnění na trhu práce dnes i v budoucnosti. Víme, že i v současnosti mají někteří zaměstnavatelé problém s obsazováním volných pracovních míst, protože nemohou najít pracovníky s potřebnými dovednostmi.
<P>
Z toho vyplývá, že potřebujeme nejenom více dovedností a potřebných dovedností, ale také to, že na trhu práce Evropské unie existuje neustálá nerovnováha mezi požadovanými a nabízenými dovednostmi.
<P>
V dohledné době může vzniknout ještě závažnější nedostatek pracovníků než dnes - odborníků v oblasti informačních a komunikačních technologií (IKT), lékařů, sester, výzkumných pracovníků a také pracovníků s dovednostmi v oblasti životního prostředí, kteří by nám pomohli přejít k ekonomice šetrnější k životnímu prostředí.
<P>
"Agenda pro nové dovednosti a pracovní místa" navrhuje praktické nástroje v tomto ohledu. Zlepšíme transparentnost v oblasti dovedností požadovaných trhem práce a také budeme podporovat lepší přizpůsobení nabídky dovedností požadavkům trhu práce, konkrétně prostřednictvím přehledu dovedností EU, který pomůže pracovníkům získat lepší představu o tom, které dovednosti jsou nejpotřebnější nyní a v budoucnosti. Komisař Vassiliou vám bude schopen o tom říci více. Je jasné, že musíme těsněji spolupracovat se všemi příslušnými zúčastněnými stranami, abychom zajistili optimální vztah mezi vzděláváním a odbornou přípravou a světem práce.
<P>
Za třetí navrhujeme zlepšit kvalitu pracovních míst a zajistit lepší pracovní podmínky. Evropská unie má v této oblasti velice ambiciózní právní předpisy, které je třeba nyní podrobit přezkumu. Zkušenost s jejich prováděním nám napovídá, kdy a kde existuje prostor ke zlepšování. Musíme zajistit lepší fungování právních předpisů tak, aby odpovídaly novým strukturám pracovní činnosti a novým technologiím a aby byly srozumitelnější a lépe použitelné pro pracovníky i pro podniky.
<P>
V praxi navrhujeme provést přezkum směrnice o pracovní době a vypracovat legislativní návrh s cílem zlepšit provádění směrnice o vysílání pracovníků a vypracujeme také návrhy v oblasti bezpečnosti a ochrany zdraví při práci.
<P>
Kromě přezkumu právních předpisů Evropské unie Agenda pro nové dovednosti a pracovní místa navrhuje integrovaný přístup, jehož součástí jsou právně nevynutitelné nástroje od kodexu chování a doporučení až po prováděcí pokyny, referenční srovnávání a výměnu osvědčených postupů.
<P>
Těším se na to, že tyto otázky s vámi projednám, a jsem si jistý, že společně s Evropským parlamentem, členskými státy a sociálními partnery dokážeme zajistit jejich lepší fungování.
<P>
A rozhodně v neposlední řadě musíme vytvořit více pracovních míst. Vytváření pracovních míst je nezbytné pro růst, ale v cestě mu stojí příliš mnoho překážek. Navrhujeme zlepšit rámcové podmínky pro vytváření pracovních míst, zejména v rychle se rozvíjejících odvětvích a v odvětvích náročných na výzkum a vývoj, snížením administrativní zátěže a zdanění práce a prostřednictvím pomoci podnikatelům.
<P>
Navrhujeme také činnosti podporující podnikání a podporujeme podnikatele, kteří zakládají nový vlastní podnik nebo jej nedávno založili.
<P>
V tomto ohledu je neustále třeba připomínat význam nového evropského nástroje mikrofinancování, který má pomoci podnikatelům zakládat své vlastní podniky. Evropská unie má mnoho talentovaných lidí. Snažme se zajistit, aby nové podněty a inovace vedly k vytvoření kvalitních pracovních míst.
<P>
Komise dnes představila své priority, jak dosáhnout pokroku v procesu směřování k plné zaměstnanosti. Agenda pro nové dovednosti a pracovní místa může hrát rozhodující roli, pokud budeme všichni spolupracovat. Vyzývám vás, abyste všichni hráli svou roli v postupu vpřed v rámci naší snahy dosáhnout plné zaměstnanosti v Evropě.
<SPEAKER ID="504" NAME="Androulla Vassiliou">
člen Komise. - Vážený pane předsedající, jsem velice rád, že mohu společně s komisařem Andorem představit tuto novou stěžejní iniciativu nazvanou "Agenda pro nové dovednosti a pracovní místa". Lepší vzdělávání a odborná příprava mají zásadní význam pro vybavení pracovníků dovednostmi, které potřebují, aby si našli práci, práci si udrželi a připravovali se na pracovní místa budoucnosti.
<P>
Z tohoto důvodu musíme investovat do lidí a do jejich schopnosti inovovat, zakládat nové podniky a vytvářet nová pracovní místa. Bez významných a soustavných investic do vysoké úrovně dovedností a vzdělání bude pro naše ekonomiky obtížné rychle se vymanit z krize. Dovednosti jsou klíčovým prvkem strategie Evropa 2020 pro inteligentní, udržitelný růst podporující sociální začleňování. To je důvod, proč dvě stěžejní iniciativy, "Mládež v pohybu" a "Agenda pro nové dovednosti a pracovní místa", obsahují důležitý rozměr vzdělávání a odborné přípravy a také rozměr zaměstnanosti.
<P>
Dnes chceme prostřednictvím této iniciativy vyvolat diskuzi nad tím, jak může vzdělávání a odborná příprava přispět k dosažení 75% zaměstnanosti do roku 2020. Počet pracovních míst obsazených vysoce kvalifikovanými pracovníky by se v období od současnosti do roku 2020 měl podle předpokladů zvýšit o 16 milionů, zatímco pracovní místa zastávaná pracovníky s nízkou kvalifikací se ve stejném období sníží přibližně o 12 milionů. V Evropě je více než 80 milionů dospělých, jejichž uplatnění na trhu práce ztěžují závažné nedostatky v základních dovednostech. Tato situace proto naléhavě vyžaduje přijmout příslušná opatření, zejména na straně vzdělávání.
<P>
Za prvé, musíme uznat celoživotní učení jako jeden z klíčových pilířů strategií flexikurity, abychom zajistili lepší fungování našeho trhu práce, jak uvedl komisař Andor. Na diagnóze se všichni shodneme. Dovednosti mohou zajistit a zlepšit přechody mezi pracovními místy na trhu práce, ale celoživotní učení není doposud v Evropě skutečností. Pro vysoce kvalifikované pracovníky by zlepšování dovedností nemělo být luxusem. Je to nutnost pro všechny. Pracovníci s nízkou kvalifikací mají ve všech členských státech velice málo možností účastnit se dalšího odborného vzdělávání. To by se mělo změnit společným úsilím všech partnerů, vlád, zaměstnavatelů a občanů.
<P>
Za druhé, musíme pracovníky vybavit dovednostmi potřebnými k získání pracovního místa. Evropa potřebuje nejenom zlepšovat dovednosti lidí, kteří jsou již na trhu práce, ale také zajistit, aby lidé získali hned od začátku tu správnou kombinaci dovedností potřebných k přizpůsobení a profesnímu rozvoji v rychle se měnící společnosti. Potřebujeme především lépe předpokládat dovednosti, které budou potřebné na trhu práce. Se zřetelem k tomuto cíli předložíme pracovníkům přehled dovedností EU, který nám poskytne nejenom představu o tom, jaké dovednosti zaměstnavatelé hledají nyní, ale také prognózu, jaké dovednosti budou potřeba v budoucnosti. Za účelem přípravy našich mladých lidí na vstup na trh práce a jejich přizpůsobení pracovním místům, která dokonce ještě ani nemusí existovat, a výkonu pracovní činnosti v těchto místech se musíme zaměřit na systémy vzdělávání, které poskytují potřebnou kombinaci dovedností. Zvláštní důraz by měl být kladen na základní dovednosti ve čtení, matematice a přírodních vědách.
<P>
Je nanejvýš důležité bojovat zejména proti nízké vzdělanosti a proti předčasným odchodům ze škol. To je důvod, proč jsem se rozhodl v lednu zahájit činnost skupiny na vysoké úrovni pro gramotnost. Kromě toho za účelem rozvoje znalostní společnosti potřebujeme, aby naše děti byly lepší v přírodních vědách, matematice a technických předmětech. Chceme ale také zaměřit naše úsilí na osvojování průřezových dovedností, které mají klíčový význam pro zaměstnatelnost: například jazykových dovedností, digitální gramotnosti nebo podnikání a dovedností v oblasti přebírání iniciativy. Jsem přesvědčen, že je stejně důležité, abychom jednali s cílem zajistit rozvoj kompetencí, které budou vyžadovat pracovní místa budoucnosti, například v oblasti obnovitelných energií, ekologických staveb, inteligentní dopravy a elektronického zdravotnictví (e-health), abych jmenoval jenom některé z nich.
<P>
A konečně, i v době krize a vysoké míry nezaměstnanosti někteří zaměstnavatelé hlásí problémy s náborem nových pracovníků. Agenda tedy vyzývá k lepšímu sladění dovedností lidí s volnými pracovními místy a využívání potenciálu Společenství. Za tímto účelem navrhnu Evropský pas dovedností, který umožní občanům evidovat jejich dovednosti jasným a srozumitelným způsobem. Ten naváže na oblíbený Europass. Mou poslední poznámkou je konstatování, že ani vzdělávání a ani zaměstnání samo o sobě nemohou zajistit správnou kombinaci dovedností.
<P>
Musíme hledat nové formy spolupráce a partnerství s poskytovateli vzdělávání a odborné přípravy, podniky a jinými zúčastněnými stranami, včetně odborů a veřejných služeb v oblasti zaměstnávání.
<P>
Vážený pane předsedající, vážení poslanci, v rámci strategie Evropa 2020 jsme stanovili naše cíle a naše aspirace. Nyní nastal čas docílit pozitivního posunu směrem k našim aspiracím a stanovit naši reformní strategii. Agenda pro nové dovednosti a pracovní místa vysvětluje, jak může Evropa přispět k dosažení našich cílů. Cesta z krize spočívá v rozvoji konkurenceschopné, znalostní ekonomiky v Evropě, která poskytuje větší počet kvalitnějších pracovních míst v Evropě.
<SPEAKER ID="505" NAME="Csaba Őry" LANGUAGE="HU">
Vážený pane předsedající, vážení komisaři, i když zachováváme zřetel k náležitým tradicím Parlamentu, snažíme se k návrhům přistupovat vstřícně, ale zároveň kriticky, a musím nyní říci, že bezvýhradně vítám a podporuji koncept, který zde byl právě nastíněn. Těší mě zejména definice, kterou použil komisař Andor v souvislosti s vytyčeným cílem plné zaměstnanosti a zásadou, že komukoli, kdo je schopen a chce pracovat, by měly být dány prostředky a příležitost tak učinit.
<P>
Podporuji také čtyři hlavní priority: lepší fungování trhů práce, kvalitnější pracovní místa, účinnější politiky vytváření pracovních míst a lepší pracovní podmínky i přesto, že nám je zřejmé, že nebude snadné jich docílit. Souhlasíme s tím, co zde zaznělo v souvislosti s flexikuritou, přestože musím říci, že je opravdu nejvyšší čas, abychom se bavili i o podrobnostech. Tento termín používáme často a jeho skutečný význam vykládáme mnoha různými způsoby.
<P>
V souladu se základními principy zlepšení tvorby právních předpisů jsme přesvědčeni, že je nezbytné reagovat na měnící se pracovní podmínky. Je proto oprávněné provést přezkum směrnice o pracovní době, přestože bych rád poznamenal, že necítíme potřebu nové směrnice, pokud jde o směrnici o vysílání pracovníků, ale jsme ochotni diskutovat o jejím provádění a o zkušenostech získaných v průběhu jejího provádění a v případě potřeby provést její změny. Chtěl bych ale upozornit na úpravu atypických forem práce. Ta znamená zcela nové vztahy mezi zaměstnavatelem a zaměstnancem, pokud jde o sociální zabezpečení a jiné podmínky, a v této oblasti je evidentně stále ještě mnoho nedostatků.
<P>
Musí být posílena mobilita a je třeba věnovat větší pozornost součinnosti se státními službami v oblasti zaměstnanosti. A konečně, pane předsedající, protože vidím, že čas se nachyluje, bych chtěl říci, že plně souhlasím s tvrzením, že v jistém slova smyslu nízká kvalifikace s sebou nese vyšší náklady než krize. Musíme proto zajistit, a to ve prospěch všech zúčastněných, abychom i nadále měli na zřeteli potřebu vhodné a flexibilní odborné přípravy a abychom respektovali možnost formální i neformální odborné přípravy.
<SPEAKER ID="506" NAME="Sylvana Rapti" LANGUAGE="EL">
Vážený pane předsedající, s velkým potěšením jsem si vyslechla projevy dvou komisařů. V době krize, zejména akutní krize, potřebujeme vizi. Tyto dva projevy nám vizi poskytují. Jsou ambiciózní. Stanovují čtyři cíle, o kterých jsem přesvědčena, že je bude chtít podporovat každý evropský občan.
<P>
Ovšem - jakkoli se na povrchu určité věci jeví jako krásné, je tady vždycky určité "ale" - nejprve bych chtěla poukázat na otázku jistoty. Flexibilita a jistota musí jít ruku v ruce a podle našeho názoru by měla být prioritou jistota. Otázka vzdělávání a odborné přípravy je velice, velice základní otázkou, neboť jak komisař Andor zcela správně uvedl, potřebujeme nejenom nové dovednosti, ale potřebujeme i usměrnit staré dovednosti žádoucím směrem. Jsou zde také otázky týkající se podnikání. Musíme mladým lidem usnadnit zakládání jejich vlastních podniků. Musíme podnikům usnadnit přijímání dalších lidí.
<P>
Závěrem bych chtěla poukázat na velice krásnou myšlenku komisaře Vassiliou: Evropský pas dovedností. Okamžitě to u mě vyvolává představu vyslaných pracovníků, a uvažuji tedy a kladu si tuto otázku: pokud mám pas s výjimečnými dovednostmi a pocházím ze země A a cestuji do země B, kde budu pracovat, bude vyřešena otázka mé pracovní smlouvy? Jsme na vaší straně; celou věc budeme sledovat a zasazovat se o ní společně s vámi.
<SPEAKER ID="507" NAME="Marian Harkin">
jménem skupiny ALDE. - Vážený pane předsedající, vážený pane komisaři, budu se zabývat pouze jednou ze čtyř vašich klíčových priorit: tou jsou silnější politiky, které budou podporovat vytváření pracovních míst a poptávku po pracovní síle.
<P>
Podle tohoto dokumentu musí být hospodářské oživení založeno na růstu vytvářejícím pracovní místa, ale od nástupu hospodářské krize je hospodářský růst v Evropě nerovnoměrný a slabý. Jako irská poslankyně Evropského parlamentu si bolestně uvědomuji, jak je nám ukládáno, abychom zaváděli úsporná opatření, a pociťuji reálné obavy, že to zadusí jakoukoli možnost růstu.
<P>
Moje otázka tedy zní: budou z této agendy pro nová pracovní místa a růst vyjmuty Irsko nebo Řecko nebo dokonce jakákoli země, která zavádí tato přísná úsporná opatření? Co bude zdrojem růstu a tedy zdrojem pracovních míst?
<P>
V tomto dokumentu jsou vynikající myšlenky; nechci je bagatelizovat. Jedna z klíčových otázek zní: jak propojíme naše investice a výzkum a vývoj s výrobním systémem jako takovým. Je naprosto nezbytné tyto dva prvky pevně propojit.
<P>
Návrhy počítající se sociálními podniky, družstvy, vzájemnými pojišťovnami a mikropodniky v rámci systematického úsilí vytvořit pracovní příležitosti na místní úrovni jsou velice příhodné a skutečně jsem přesvědčena, že zmobilizování zdrojů na místní úrovni a neziskovou formou prostřednictvím vzájemných společností může být hybnou silou udržitelného rozvoje.
<P>
Podpora podnikání umožní občanům samotným hrát reálnou roli v našem procesu hospodářského oživení. Sladění dovedností s požadavky pracovního trhu má klíčový význam, ale v mnoha ohledech jsem znepokojena, pane komisaři.
<P>
Minulý týden jsem moderovala v Parlamentu jednání o sociálním začleňování a duševních chorobách a jedna přívětivá paní z Rakouska se vyjádřila v tom smyslu, že politici musejí přestat mluvit o pracovních místech a růstu - protože jim nikdo nevěří! Nevím, jak jste to vnímal vy, pane komisaři, ale mnou to otřáslo. Netvrdím, že tyhle pocity vůči nám jsou široce rozšířené, ale šíří se, a myslím si, že to je důvod proto, aby naše slova byla převedena v činy.
<P>
Je to věc opravdu naléhavá a musíme v našich postojích opustit tu svou "věž ze slonoviny". Ano ekologicky orientovaným pracovním místům, ano pracovním místům v digitální oblasti, ale nezapomínejte také na místní pracovní místa a, jak jsem již uvedla, na podporu neziskového étosu, nikoli jako nahrazení, ale jako protiváhu proti ziskovému modelu, který právě nyní ohrožuje euro a stabilitu Unie.
<SPEAKER ID="508" NAME="Elisabeth Schroedter" LANGUAGE="DE">
Pane předsedající, paní Vassiliouvá, pane Andore, ohledně agendy pro nové dovednosti a pracovní místa jsme měli velká očekávání. Jejím cílem bylo vytvořit impuls, který by zaměstnancům v Evropě pomohl připravit se na environmentální změnu. A především, Parlament ve svém usnesení o zelených pracovních místech navrhnul řadu myšlenek, a tudíž jsme očekávali, že se jimi Komise bude zabývat, rozvine je a poté navrhne konkrétní opatření, v nichž určí způsoby, jimiž lze skrze změnu životního prostředí vytvářet nová pracovní místa nebo upravit stávající pracovní místa tak, aby bylo možné je zachovat, s cílem učinit evropskou průmyslovou společnost zelenější ve prospěch pracujících. Co jste místo toho udělali? Oživili jste staré téma flexikurity. Skutečně se domníváte, že nová pracovní místa lze vytvořit formou deregulace? Před chvílí jsme konstatovali, že právě nejistá pracovní místa se během krize ruší, a často mezi prvními.
<P>
Jediné, co zde mohu říct, je, že se mýlíte, pokud se domníváte, že znalostní, udržitelné hospodářství se může rozvíjet na základě nejistých a špatných pracovních podmínek. Zaměřujete se na chudobu plynoucí z trhu práce, místo abyste se zaměřili na růst prosperity. Nicméně chudoba není dobrým průvodním jevem pokroku. Abychom dosáhli pokroku v oblasti životního prostředí, potřebujeme rozsáhlý vzdělávací a školící program pro všechny zaměstnance a zejména pro zaměstnance na nižších pracovních pozicích. Pokračujte, prosím, v práci na této agendě a zaveďte nezbytná zlepšení.
<SPEAKER ID="509" NAME="Mara Bizzotto" LANGUAGE="IT">
Pane předsedající, dámy a pánové, nechci, aby můj projev byl obvyklým euroskeptickým rétorickým cvičením, ale výzvou Evropské unii, aby se začala více zabývat obsahem než obalem, přestala používat propagandu a držela se známých faktů.
<P>
Nyní, když Lisabonská strategie neuspěla, přišla Evropská unie s novým sloganem "EU 2020", který však ve skutečnosti nepřináší žádnou inovativní odpověď na problémy zaměstnanosti. To potvrzují statistiky, které uvádí, že míra nezaměstnanosti v Evropě činí 9,6 %, míra nezaměstnanosti mládeže je na 20,2 %. V Itálii, která je třetím největším čistým přispěvatelem do rozpočtu EU, je situace mladých lidí ještě dramatičtější - 25,9 % z nich je bez práce.
<P>
Byla bych radši, kdyby se v Evropě neplýtvalo prostředky na reklamní kampaně, ale účinně se investovalo do vzdělávání tak, aby připravovalo odborníky na pracovní příležitosti na vnitřním trhu.
<P>
Závěrem bych chtěla zdůraznit význam odborného vzdělávání, které je v našich národech známé svou vynikající kvalitou. Řemeslné odvětví nabízí potenciál pro zaměstnanost a jedinečné znalosti, kterých musí být využito k udržení konkurenceschopnosti evropského systému.
<SPEAKER ID="510" NAME="Licia Ronzulli" AFFILIATION="PPE">
(IT) Pane předsedající, pane Andore, paní Vassiliouová, dámy a pánové, stanovili jsme si cíl zjistit potřeby pracovního trhu pro následující roky. To znamená, že hovoříme o budoucnosti mladých Evropanů, o profesích a ekonomikách, které zítra budou oporami našich společenství.
<P>
Příliš dlouho jsme se zabývali tím, které druhy povolání budou uplatnitelné za deset let, jakým způsobem se změní kvalifikace, a které odborné dovednosti budou v Unii žádány. Neustále si klademe otázku, zda vzdělávání a odborná příprava, které jsou v současné době nabízeny evropským občanům, jim pomohou snadno najít práci.
<P>
Zajímalo by mě, jakým způsobem se Komise vlastně chce vypořádat s přijetím nových opatření pro dosažení cílů, které si nastavila. Opravdu známe všechny potřeby mladých lidí? Jsme si jisti, že e-learning je řešením, nebo můžeme zvážit nové a účinnější formy profesního vzdělávání a přípravy? Do ukončení pilotního projektu zahájeného v květnu 2010 zbývá pouhých šest měsíců což znamená, že je již načase vypracovat rozpočty. Budou výsledky, kterých dosáhneme, pozitivní? Budou povzbuzující? Musíme se zaměřit na odbornou přípravu mladých lidí za pomoci evropských vzdělávacích politik, které dokáží předjímat budoucí potřeby.
<P>
Není to dávno, co jsem vyslechla dlouhý seznam věcí, které "musíme udělat". Řečeno lékařskou terminologií, vyslechla jsem si dlouhou diagnózu, ale málo o léčbě. Nesmíme se spokojit se spoustou řečí, musíme naopak pracovat s důležitými myšlenkami, jak to vyžaduje strategie EU 2020. Jedná se o výzvu, jíž se členské státy a podniky musí zabývat, a která je tím nejlepším odkazem, jejž můžeme zanechat svým dětem.
<SPEAKER ID="511" NAME="Evelyn Regner" AFFILIATION="S&amp;D">
(DE) Pane předsedající, pane Andore, paní Vassiliouová, nové dovednosti pro nová pracovní místa jsou velmi důležitým tématem. Proč tomu tak je? Protože se jedná o budoucnost. Nejedná se jen o to, jak se nyní proplétáme výzvami, kterých jsme si již vědomi, jako je demografická změna a hospodářská krize. Jedná se také o skutečnost, že další zvyšování kvalifikace poskytne lidem možnost naplánovat si svůj budoucí profesní život, a přispět tak aktivním způsobem k inovativnímu hospodářství.
<P>
Pane Andore, dáváte velký význam sociálnímu partnerství, což je dobře. Chtěla bych nicméně podnítit Komisi, aby se zaměřila na pracovní podmínky a fyzický a především duševní stres plynoucí z rušného pracovního života. Jaký přínos bude mít společnost z toho, když lidé vyprodukují vysokou míru výkonnosti v krátké době, přičemž v dlouhodobém horizontu se z nich stanou vyhořelé trosky? Žádný. Proto by se systematické vyhodnocování acquis communautaire mělo opírat o tento přístup a ne o větší regulaci.
<P>
Co se týká flexikurity, nesouhlasím s návrhem Komise na vytvoření jakéhosi druhu předběžné pracovní smlouvy, která poskytne úplná zaměstnanecká práva až po uplynutí určité doby. Považuji za nečestné zacházet s mladými lidmi, kteří jsou tak důležití pro naši budoucnost, tímto způsobem právě na začátku jejich profesní kariéry. Znamená to, že se Komise víceméně přestává zabývat nejistými pracovními poměry? Byla bych mnohem raději, kdyby Komise v této oblasti dosahovala pokroků.
<SPEAKER ID="512" NAME="Jutta Steinruck" AFFILIATION="S&amp;D">
(DE) Pane předsedající, pane Andore, paní Vassiliouvá, pravdou zůstává, že boj s nezaměstnaností a cíl úplné zaměstnanosti představují jeden z našich nejnaléhavějších úkolů. Jak uvedla paní Harkinová, lidé v Evropě nechtějí koncepty, chtějí konkrétní řešení. Chtěla bych vám poděkovat za vaši iniciativu. Existuje řada pozitivních přístupů, na které upozornili dva kolegové z mé skupiny. Domnívám se nicméně, že jsou nutná určitá zlepšení, protože větší míra flexibility a mobility nevytvoří ani jediné nové pracovní místo. V tomto ohledu bych chtěla podpořit slova paní Schroedterové. V Evropě potřebujeme dobrá, jistá pracovní místa a členské státy a podniky musí zajistit, aby to byla trvalá pracovní místa, která umožní lidem vydělávat si na slušné živobytí. To se opět musí stát obecným pravidlem a my k tomu musíme přispívat na evropské úrovni a vybrat správný směr.
<P>
V agendě odkazujete na nové formy pracovní smlouvy s menšími právy pro zaměstnance, kteří právě začínají svou kariéru. Označujete je jako otevřená smluvní ujednání. Podle mého názoru tím vytvoření nových pracovních míst nedosáhneme. Zkušenosti ukazují že oslabování práv zaměstnanců nevede k vytváření pracovních míst, jak si to rovněž ověřila sociálně-demokratická vláda v Německu před několika lety. Opatření tohoto druhu pouze činí z bezpečných pracovních míst místa nejistá. Nesmíme dovolit, aby k tomu v budoucnu docházelo.
<SPEAKER ID="513" NAME="Elena Băsescu" AFFILIATION="PPE">
(RO) Pane předsedající, načasování této rozpravy je obzvláště příhodné, obnova hospodářství EU je nadále křehká a členské státy stále čelí poklesu na pracovním trhu.
<P>
Evropská společnost se proto musí stát znalostní společností. Evropská unie musí zajistit, aby lépe fungovalo vzájemné propojení mezi poptávkou a nabídkou práce a aby pracovní síla měla nezbytné dovednosti, a mohla se tak ujmout nově vzniklých míst.
<P>
Co se týká Rumunska, poslední monitorovací zpráva Komise uvádí, že pracovní trh je stabilní od počátku roku 2010. Nicméně po obnově nemůže bezprostředně následovat snížení nezaměstnanosti. Mladí lidé v Rumunsku jsou bohužel stále jednou z nejvíce postižených skupin. Více než 20 % z nich nemá práci.
<P>
V tomto ohledu se domnívám, že tento nástroj Evropské unie je užitečný za předpokladu, že jeho primárním účelem bude větší zapojení mladých lidí do pracovního trhu.
<SPEAKER ID="514" NAME="Katarína Neveďalová" AFFILIATION="S&amp;D">
(SK) Pane předsedající, když hovoříme o nezaměstnanosti, je jistě zapotřebí velmi důrazně připomenout nezaměstnanost mládeže, která představuje dvojnásobek a v některých zemích čtyřnásobek evropského průměru. Vítám předloženou agendu mnohem více než strategii.
<P>
Je třeba přijmout konkrétní opatření na podporu zaměstnanosti a zavést účinnou kontrolu. Je jistě nutné zlepšit spolupráci mezi vnitrostátními ministerstvy práce a vzdělávání a vytvořit dlouhodobou strategii, která se zaměří na to, co bude trh práce žádat od potenciálních uchazečů v budoucnosti, a nejen na to, co požaduje nyní.
<P>
Vzdělávání a příprava na zaměstnání je dlouhodobý proces, a proto musíme vědět, co budeme potřebovat za deset let, a nejen dnes, abychom mohli posílit budoucí generaci. Paní komisařka zmínila lepší vzdělávání a investice do lidí. Zcela s ní v tomto souhlasím. Pouze většími investicemi do vzdělávání mládeže dokážeme vytvořit konkurenceschopnou generaci, a tím i lepší Evropskou unii.
<P>
Apeluji proto na členské státy Evropské unie: neškrtejme v rozpočtech na vzdělávání a mládež, ale v dnešní těžké době je naopak posilme! Každý cent navíc do vzdělávání se nám stonásobně vrátí v podobě spokojené a silné budoucí generace.
<SPEAKER ID="515" NAME="Franz Obermayr" AFFILIATION="NI">
(DE) Pane předsedající, těžiště těchto opatření musí spočívat v co nejlepším využití lidských zdrojů dostupných v rámci Evropské unie spíše než v masivní imigraci. Konkrétně to znamená rozvíjet nové, dlouhodobé dovednosti, které budou splňovat nové požadavky pracovního trhu. Potřebujeme program další odborné přípravy pro občany Evropské unie, kteří přerušili své vzdělání ať již na základní škole, odborném učilišti či na univerzitě.
<P>
K tomu ještě potřebujeme podněty pro další vzdělávání, rekvalifikační opatření a celoživotní vzdělávání. V roce 2011 se pracovní trh otevře zemím východní Evropy a Evropská unie bude muset přijmout opatření na ochranu občanů v členských státech, které budou otevřením pracovního trhu postiženi nejvíce. V těchto zemích se prvními oběťmi této změny stanou méně kvalifikovaní pracovníci a také osoby samostatně výdělečně činné . Očekávám, že Komise těmto lidem poskytne odpovídající ochranu před nezaměstnaností, levnou pracovní silou a sociálním dumpingem.
<SPEAKER ID="517" NAME="Salvatore Iacolino" AFFILIATION="PPE">
(IT) Pane předsedající, pane Andore, paní Vassiliouvá, dámy a pánové, není pochyb o tom, že v tak obtížné době pro Evropskou unii lze na odvahu a odhodlání pokračovat v iniciativách, jako je ta, kterou předložili komisaři, nahlížet pouze s velkými sympatiemi.
<P>
Lépe cílená odborná příprava, skutečné vzdělávání zaměřené na získávání znalostí a schopností odpovídajících požadavkům pracovního trhu, rozvoj mládeže skrze vzdělávání a znalosti - které je třeba pravidelně rozšiřovat každodenním studiem -, a pracovní trh, který potřebuje nové dovednosti, ale zároveň co nejlépe využívá migrační toky.
<P>
Tyto čtyři cíle jsou povzbuzující, ale není pochyb o tom, že musíme lépe využít škálu nástrojů, které má Komise k dispozici. Musíme být předvídaví a opatrní, ale stejně tak se naše rozhodování musí řídit novou hranicí technologie abychom zajistili, že strategie 2020 bude v souladu s účinnou odbornou přípravou a skutečnou vůlí razit cestu pracovnímu trhu, který bude sloužit evropské společnosti a především mladým lidem.
<SPEAKER ID="518" NAME="Silvia-Adriana Ţicău" AFFILIATION="S&amp;D">
(RO) Pane předsedající, hlavní starostí evropských občanů je udržet si své místo.
<P>
Následkem hospodářské a finanční krize dosáhla míra nezaměstnanosti 10 % a nezaměstnanost mládeže 20 %. Mladí lidé a lidé starší padesáti let čelí problémům při hledání zaměstnání a jsou často nuceni přijmout práci na dobu určitou nebo práci, která neodpovídá úrovni jejich kvalifikace.
<P>
Agenda pro vytváření nových pracovním míst a dosahování nových dovedností musí být propojena s průmyslovou politikou a inovační politikou Unie. Pro udržení konkurenceschopnosti Unie musíme nejen rozvíjet její inovační kapacitu, ale také znovu vytvořit výrobní kapacitu, což znamená vytvářet v Evropské unii pracovní místa.
<P>
Ekologicky účinné hospodářství samozřejmě vyžaduje nové dovednosti.
<P>
Chtěla bych upozornit na míru předčasného ukončení středoškolského studia. Stále vyšší počet mladých lidí není schopen dokončit střední či vysokou školu. Vzdělání zaručuje mladým lidem budoucnost. Proto je naší povinností zajistit mládeži přístup ke vzdělání.
<SPEAKER ID="519" NAME="László Andor">
člen Komise. - Jsem velmi šťastný, že základní principy této stěžejní iniciativy na podporu a zlepšení zaměstnanosti v Evropě a konečně dosažení ambiciózního cíle do roku 2020 byly přijaty kladně. Nyní i kdykoli později jsme samozřejmě otevřeni diskusi o různých detailech.
<P>
Chtěl bych se věnovat některým bodům, které zde zazněly nebo vůči nimž byly vzneseny připomínky, protože některé z nich je třeba podrobněji vysvětlit.
<P>
Zaprvé, držíme se konceptu flexikurity, což ale neznamená, že chceme klást důraz pouze na flexibilitu, v takovém případě bychom používali tento koncept způsobem, který jsme uplatňovali dříve.
<P>
Chtěl bych uvést několik příkladů, v nichž se jednoznačně odráží současná situace a nové výzvy.
<P>
V této iniciativě rozhodně více zohledňujeme věk, a hovoříme-li o celoživotním vzdělávání, chceme klást větší důraz na možnosti celoživotního vzdělávání pro starší pracující, protože je třeba počítat s tím, že produktivní část života se prodlužuje a lidem bude zapotřebí více pomáhat se změnami v kariéře a s jejím rozvíjením.
<P>
Musíme se lépe zaměřit na mladé lidi, kteří jsou nepochybně ve středu zájmu Evropy 2020. Existuje však již samostatná stěžejní iniciativa "Mládež v pohybu", v níž jsou pro mladou generaci velmi konkrétním způsobem navrženy iniciativy a strategie..
<P>
Mládež je věková skupina, u níž nechceme vyvíjet tlak na větší míru flexibility, protože té je zde již dost. V Evropě mají mladí zaměstnanci větší míru flexibility než ve Spojených státech amerických. Chceme napomoci větší míře mobility, protože se domníváme, že mladá generace může lépe využít integrovaného evropského pracovního trhu, rozvíjet své vlastní dovednosti a zlepšovat svou konkurenceschopnost prostřednictvím výhod nejen samotného trhu, ale také orgánů Evropské unie.
<P>
Hovořil jsem o lepších pracovních podmínkách a kvalitní práci. Lituji, že to paní Schroedterová nepochopila v plné míře. Chceme se zabývat segmentací jako hlavní výzvou současného evropského pracovního trhu, a předkládáme velmi konkrétní příklad: otevřenou pracovní smlouvu, která může pomoci. Nejedná se o to připravit zaměstnance o smlouvy na dobu neurčitou, ale o pomoc těm, kteří dosud měli pouze krátkodobou práci nebo práci na dobu určitou, aby získali otevřenou smlouvu a upevnili svá práva. Do určité míry to napomůže k vytvoření většího počtu pracovních příležitostí a zcela jistě poskytne více práv. Rovněž je to velmi důležité, pokud chceme hovořit o kvalitních pracovních místech.
<P>
Hovoříme-li o investicích do lidského kapitálu, neměli bychom zapomínat, že posláním Evropského sociálního fondu je podporovat všechny tyto iniciativy ve všech členských státech, a my doufáme, že fond zůstane silným nástrojem EU, který bude podporovat všechny iniciativy týkající se zaměstnanosti a sociálního začlenění.
<P>
Jedná se o iniciativy, které probíhají v období deseti let a jež jsou určeny pro všechny členské státy. Jejich cílem není řešit krátkodobé mimořádné finanční situace v některých členských státech. Nemůžeme předpokládat, že celých 10 let strávíme uprostřed mimořádných finančních situací. Tato politika samozřejmě není natolik konkrétní, aby tuto situaci vyřešila, na Řecko a Irsko se však vztahuje.
<P>
Řecko jednoznačně patří k zemím, kde by větší míra flexibility mohla napomoci zlepšit investice do obchodu, jak je tomu v případě Španělska. Irsko by mohlo znovu uvést do rovnováhy faktory konkurenceschopnosti a více se zaměřit na investice do odborných dovedností a vzdělávání, což je opakem jiných zdrojů konkurenceschopnosti, které byly ve značné míře používány v poslední době.
<P>
Musíme pochopitelně věnovat pozornost velmi naléhavé situaci, ve které se nyní nacházíme; a možná v příštím roce se pravděpodobnost růstu míry zaměstnanosti nepatrně zvýší. Musíme se ale také podívat na celkovou situaci, která se začne zlepšovat od první poloviny příštího roku, protože hlavní ekonomiky, které pohání obnovu kupředu, již zaznamenaly nárůst zaměstnanosti. Domníváme se, že navzdory potížím ve finančním sektoru bude tento proces pokračovat a evropské politiky, které jsme předložili a jejichž prostřednictvím sice nelze uplatňovat mikrořízení pro vytváření pracovních míst v členských státech, vytvoří právní rámec a poskytnou členským státům návod, jak pokračovat v práci vedoucí k plné zaměstnanosti.
<SPEAKER ID="520" NAME="Předsedající">
Rozprava je ukončena.
<P>
Písemná prohlášení (Pravidlo 149)
<SPEAKER ID="793" NAME="Elena Oana Antonescu" LANGUAGE="RO">
Současná hospodářská krize a strukturální faktory, jako je globalizace, technologický pokrok, stárnoucí populace a směřování k nízkouhlíkové ekonomice, zdůraznily potřebu upravit evropské zaměstnanecké politiky a přiměly orgány Evropské unie, aby přišly s odpovídajícími řešeními nárůstu nezaměstnanosti a boje s chudobou. Iniciativa V iniciativě Komise, která je součástí strategie 2020, skutečně nalezneme odpověď Evropské unie na výzvy, které přinesla současná hospodářská situace spolu s hospodářskými a sociálními změnami na trhu práce .. Chci zdůraznit, že je velmi důležité dosáhnout dvou cílů, které Komise uvedla ve své iniciativě, tj. vymanit se z hospodářské krize za pomoci zlepšování dovedností a zajistit dlouhodobou konkurenceschopnost evropského hospodářství předvídáním budoucích potřeb a zajištěním harmonické rovnováhy mezi nabídkou a poptávkou po dovednostech na pracovním trhu. Evropa musí zvýšit svou konkurenceschopnost ve stále rostoucím globálním konkurenčním prostředí. Dovednosti jsou klíčem k vymanění se z krize a umožňují evropským obyvatelům zlepšit svou životní úroveň. Vítám tuto iniciativu, která podporuje výměnu informací a zapojení členských států do diskusí, jejichž cílem je nalézt řešení či postupy vedoucí k vytváření nových pracovních míst.
<SPEAKER ID="792" NAME="Vilija Blinkevičiūt" LANGUAGE="LT">
Evropská unie se velmi cílevědomě zavázala během následujícího desetiletí zvýšit zaměstnanost až o 75 %. Má-li se to stát skutečností, musíme podniknout konkrétní opatření jak na evropské, tak vnitrostátní úrovni. Domnívám se, že je obzvláště důležité zlepšit sociální partnerství a sociální dialog pomocí zvláštních opatření na všech úrovních - evropské, vnitrostátní, regionální, odvětvové a firemní. Zadruhé, dovednosti a kvalifikace zaměstnanců musí být průběžně zlepšovány a musí splňovat potřeby pracovního trhu. Je proto nezbytné přiblížit všeobecný, odborný a vyšší vzdělávací systém potřebám pracovního trhu. Neustále slyšíme, že je potřeba vytvořit více pracovních míst, ale jak mají být vytvořena? Musí fungovat zvláštní mechanismus poskytující pobídky a určité daňové pobídky k tvorbě pracovních míst pro mladé lidi a starší občany. Navíc je nezbytné analyzovat dopad mikrofinančních nástrojů na pracovní trh a umožnit větší flexibilitu ve využívání finančních prostředků z Evropského sociálního fondu. Skutečně doufám, že agenda pro nové dovednosti a pracovní místa poskytne občanům v našich zemích konkrétní výsledky.
<SPEAKER ID="521" NAME="Niki Tzavela" AFFILIATION="EFD">
písemně. - Podle společného prohlášení vydaného na listopadové vrcholné schůzce EU-USA je vytváření pracovních míst prioritou v euroatlantickém kontextu. Komise by se nicméně měla mít na pozoru před stále častějším fenoménem vnější migrace, k němuž v Řecku; mladá, kvalifikovaná a vysoce kvalifikovaná pracovní síla emigruje do Kanady, Austrálie a Spojených arabských emirátů. Zdá se, že ke stejnému procesu začíná docházet také v Irsku. Na druhé straně Německo oznámilo, že potřebuje kvalifikovanou pracovní sílu. Není důvod, aby Německo dováželo tuto pracovní sílu z třetích zemí. Mohlo by spolupracovat s jižními členskými státy a zaměstnat kvalifikovanou evropskou pracovní sílu. Zamýšlí Komise iniciovat mezi členskými státy rozumnou zaměstnaneckou politiku podporující evropský pracovní trh s evropskou pracovní silou?
