<CHAPTER ID="020">
Boj proti tuberkulóze (rozprava)
<SPEAKER ID="292" NAME="Předsedající">
Dalším bodem je prohlášení Komise o boji proti tuberkulóze.
<SPEAKER ID="293" NAME="John Dalli">
člen Komise. - Pane předsedající, jsem rád, že mohu ve Světový den tuberkulózy zdůraznit závazek Komise k řešení problémů způsobených touto nemocí.
<P>
Věřili jsme, že díky našim úspěchům v minulých desetiletích jsme odstranili rizika související s tímto vážným problémem veřejného zdraví. Nicméně ve své ostražitosti vůči tuberkulóze jsme polevili na příliš dlouhou dobu. V roce 2008 Evropské středisko pro prevenci a kontrolu nemocí hlásilo okolo 83 000 případů tuberkulózy a téměř 6 000 úmrtí v zemích Evropské unie a ESVO. To představuje asi 16 úmrtí denně. To je prostě nepřijatelné a je třeba přijmout opatření ve všech dotčených sektorech a všemi zúčastněnými stranami. Je to nepřijatelné, protože tuberkulóze lze předcházet a je to nemoc, kterou je možno léčit a která by neměla vést k tak závažným důsledkům.
<P>
Tuberkulóza je problém jdoucí napříč všemi sektory a je spojena s řadou výzev v oblasti veřejného zdraví, kterým v Evropské unii čelíme, včetně rozšíření antimikrobiální rezistence, nedostatku nových účinných nástrojů pro diagnózu a léčbu tuberkulózy, strmého nárůstu přidružených infekcí, jako je HIV, a nerovností, které v případě tuberkulózy nepřiměřeně postihují ty nejohroženější skupiny.
<P>
V uplynulých letech zahájila Komise řadu iniciativ, aby posílila kapacity pro řešení tuberkulózy. V roce 2000 byla tuberkulóza zařazena na seznam prioritních chorob, které jsou sledovány v rámci celé EU. V této souvislosti Komise podpořila několik projektů, které přispěly k lepší koordinaci sledování výskytu tuberkulózy v 53 zemích evropského regionu WHO. Mohli jsme si tak účinněji vyměňovat znalosti a sledovat epidemiologickou situaci. Kromě toho Komise prostřednictvím svých rámcových výzkumných programů podporuje rozvoj nových způsobů léčby, vakcín, léků a diagnostických nástrojů proti tuberkulóze. Od roku 2002 bylo na tyto činnosti vyhrazeno více než 124 milionů EUR. Ale vzhledem k tomu, že tuberkulóza není omezena hranicemi, musíme podpořit i země mimo Evropskou unii.
<P>
Komise podporuje rozvojové země v provádění programů na kontrolu tuberkulózy prostřednictvím Evropského akčního programu boje proti HIV/AIDS, malárii a tuberkulóze prostřednictvím vnější činnosti (2007-2011). Hlavním zdrojem pro financování této podpory je Globální fond pro boj proti AIDS, tuberkulóze a malárii. Od roku 2002 přispěla Komise na tuto podporu částkou 870 milionů EUR, přičemž od roku 2008 činí roční příspěvek 100 milionů EUR. Komise dále podporuje klinické zkoušky a budování kapacit v subsaharské Africe prostřednictvím Partnerství mezi evropskými a rozvojovými zeměmi pro klinické zkoušky (EDCTP). V neposlední řadě je třeba zmínit také zřízení Evropského střediska pro prevenci a kontrolu nemocí, které nám umožnilo pozvednout naše úsilí v boji proti tuberkulóze na novou úroveň.
<P>
V březnu 2007 na žádost Komise vypracovalo toto středisko akční plán boje proti tuberkulóze v EU. Plán se zabývá klíčovými problémy napříč sektory, kterým dnes v rámci prevence a kontroly tuberkulózy čelíme, a posílením epidemiologického dohledu, a to tím, že se snaží zajistit rychlou a kvalitní péči o všechny nemocné s tuberkulózou, vytvořit nové nástroje pro diagnostiku a léčbu, snížit zátěž vyvolanou tuberkulózou a přidruženými infekcemi HIV a řešit rizika vyplývající z multirezistentní tuberkulózy.
<P>
Komise však nemůže při řešení této výzvy uspět sama. Pro dosažení našeho cíle podporovat boj proti této nemoci v celosvětovém měřítku je klíčová spoluúčast občanské společnosti ve vztahu k těm nejzranitelnějším a závazek členských států.
<SPEAKER ID="294" NAME="Elena Oana Antonescu" LANGUAGE="RO">
"Příčina úmrtí ve věku antibiotik", právě tak označila skupina vědců tuberkulózu, slovo, o kterém se mnozí domnívali, že už se dávno nepoužívá, ale tato nemoc stále zabíjí velký počet lidí.
<P>
Tuberkulóza je sedmou nejčastější příčinou úmrtí ve světě. Bohužel v současné době dochází k nárůstu počtu případů onemocnění vyvolaných kmenem tuberkulózy odolným vůči obvyklé farmakologické léčbě.
<P>
Na celém světě bylo v roce 2008 zaznamenáno 9,4 milionů nových případů tuberkulózy a 1,8 milionů úmrtí. Každou vteřinu se někde ve světě nakazí tuberkulózou jedna osoba.
<P>
Je třeba, aby tato čísla zazněla na významném fóru Evropské unie co nejjasněji, a všichni jsme si tak plně uvědomili, že tato nemoc stále pustoší naše společnosti a zabíjí velký počet evropských občanů.
<P>
Pocházím ze země, která se bohužel svým skličujícím výskytem případů tuberkulózy řadí na přední místa v Evropské unii.
<P>
I když v posledních letech můžeme hovořit o mírně klesajícím trendu a rostoucím podílu osob vyléčených z tuberkulózy odolné vůči chemoterapii, absolutní čísla jsou i nadále varovná a odrážejí tragickou realitu.
<P>
Musíme vést důsledný a jednotný boj založený na co nejlepším plánování, abychom tuto metlu udrželi pod kontrolou. Na úrovni Evropské unie musíme pokračovat v dosavadní práci, abychom ve všech členských státech zvýšili míru odhalování nemocí, zajistili lepší přístup k odpovídající léčbě, zvýšili kvalitu sledování léčby a kvalitu lékařské péče poskytované pacientům.
<P>
Potřebujeme také, aby si všechny vlády uvědomily důležitost tohoto boje a co nejefektivněji spolupracovaly se sociálními partnery s cílem snížit počet Evropanů postižených touto nemocí, o které jsme se domnívali, že byla v minulých stoletích vymýcena.
<P>
V první řadě musíme vést tento boj společně, jako rodina, bez ohledu na rozdíly mezi námi, a vzájemně si pomáhat, abychom tento problém překonali.
<P>
Jsme konec konců Evropská unie a naše síla spočívá v jednotě.
<SPEAKER ID="295" NAME="Åsa Westlund">
jménem skupiny S&D. - Pane předsedající, v současné době by nikdo neměl umírat na tuberkulózu.
<P>
(SV) To dnes řekl Pan Ki-mun u příležitosti Světového dne boje proti tuberkulóze.
<P>
Má samozřejmě pravdu. Nicméně na tuberkulózu dnes na celém světě umírá velmi mnoho lidí, zejména mladých a chudých. Musíme proto zvýšit prostředky určené pro Globální fond, na němž spočívá velmi značný podíl činností v boji proti tuberkulóze, malárii a HIV v chudších oblastech světa.
<P>
Jak ale uvedla Komise, na tuberkulózu umírají také lidé v Evropě. Musíme zintenzívnit svou spolupráci, abychom zamezili šíření multirezistentní tuberkulózy a nalezli účinné způsoby léčby, které budou dostupné všem ohroženým skupinám ve společnosti.
<P>
Velmi důležitou úlohu zde plní Evropské středisko pro prevenci a kontrolu nemocí se sídlem v městě Solna ve Švédsku a mě těší, že Komise považovala za důležité, aby se dnešního jednání účastnili její zástupci a vedli rozpravu na toto závažné téma.
<SPEAKER ID="297" NAME="Charles Goerens" LANGUAGE="FR">
Pane předsedající, pokrok v lékařství dosud nad tuberkulózou nezvítězil. Proto je mylně považována za onemocnění, které postihuje jen chudé země. Tím je podceňován způsob, jakým se šíří, zejména ve střední a východní Evropě.
<P>
Po pravdě řečeno, žádná země není chráněna před touto strašnou nemocí, která zde existuje mnoho tisíc let. Kromě toho kmeny odolné vůči řadě léků dávají malou naději, že tato metla bude v krátké době vymýcena. Nutnost bojovat na několika frontách prostřednictvím prevence, lékařského dohledu, výzkumu a rozšiřováním preventivních a hygienických opatření nás pobízí k tomu, abychom jednali koordinovaně a rozhodně. Stručně řečeno, je nutné, abychom se vždy mohli spolehnout na nejlepší možné strategie v této oblasti.
<P>
Co se týče financování těchto opatření, je vhodné rozlišovat mezi dvěma scénáři. Za prvé, systémy sociálního zabezpečení v našich zemích by měly být v zásadě schopny zajistit dostatečnou lékařskou péči. Avšak pacienti v rozvojových zemích se stále spoléhají na solidaritu, která je od roku 2002 poskytována příkladným způsobem prostřednictvím Globálního fondu pro boj proti AIDS, tuberkulóze a malárii.
<P>
Pokud je cílem skutečně snížit v letech 2000 až 2015 počet případů onemocnění tuberkulózou o polovinu, bude nutno schválit jeden ze tří scénářů předložených prezidentem Globálního fondu Michelem Kazatchkinem.
<P>
Chtěl bych se zeptat Komise, který z těchto tří scénářů používá jako základ návrhů, které předkládá členským státům a které se týkají budoucího financování Globálního fondu pro boj proti AIDS, tuberkulóze a malárii.
<SPEAKER ID="298" NAME="Maria Da Graça Carvalho" AFFILIATION="PPE">
(PT) Světový den boje proti tuberkulóze, který dnes probíhá, je příležitostí vyzvat k posílení politického dialogu a k zapojení vlád a občanské společnosti do celé věci.
<P>
Počet případů tuberkulózy v rámci EU klesá. K výraznému snížení došlo také v Portugalsku, ale výskyt je stále ještě nad průměrem v EU. Toto snížení je spojováno s úspěchem Národního plánu boje proti tuberkulóze. V některých zemích se však v poslední době ukazuje, že nemoc začíná znovu ožívat.
<P>
Různé akční plány podporované Evropskou komisí jsou krokem správným směrem. Chtěla bych vyzdvihnout partnerství mezi Evropou a rozvojovými zeměmi při provádění klinických zkoušek. Podpora rámcového programu pro výzkum a technologický rozvoj je důležitá také v oblasti biologických věd. Posílení úlohy vědeckého výzkumu je v boji proti tuberkulóze rozhodující. Proto je velmi důležité, aby i nadále pokračovaly práce na objevování nových a lepších nástrojů pro boj s tuberkulózou a spolu s léky a vakcínami byly prosazovány inovativní technologie pro diagnostiku.
<P>
Vyzývám proto Komisi a členské státy, aby spojily své síly a zintenzívnily boj proti tuberkulóze s cílem dostat tuto nemoc pod kontrolu a vymýtit ji.
<SPEAKER ID="299" NAME="Vilija Blinkevičiūt" AFFILIATION="S&amp;D">
(LT) Proti tuberkulóze musíme bojovat, neboť na tuto nemoc umírá ve světě každým rokem mnoho lidí a téměř každý třetí obyvatel světa se jí nakazí. Chtěla bych upozornit na to, že tuberkulóza je nejrozšířenějším infekčním onemocněním na světě a úzce souvisí se sociálními a ekonomickými problémy, jinými slovy, s chudobou, nezaměstnaností, alkoholismem, drogovou závislostí a onemocněním HIV/AIDS, a také s neuspokojivým stavem zdravotní péče v chudých zemích a s opožděnou diagnózou. Aby tyto faktory způsobující tuberkulózu byly odstraněny, Evropská komise a členské státy Evropské unie musí podniknout konkrétní a rychlé kroky s cílem zavést společná opatření k boji proti této hrozné nemoci, navázat společný politický dialog o finanční podpoře a přijmout společný akční plán pro boj s touto nemocí.
<P>
Přestože je tuberkulóza zařazena do seznamu prioritních chorob, na boj proti tuberkulóze stále není poskytován dostatek finančních prostředků, a proto v tomto akčním programu musíme přezkoumat přidělování prostředků z rozpočtu Evropské unie. Také vás vyzývám, abyste v boji proti tuberkulóze podpořili větší investice do vědeckého výzkumu.
<SPEAKER ID="300" NAME="Olga Sehnalová" AFFILIATION="S&amp;D">
(CS) Dnešní Světový den boje proti tuberkulóze je příležitostí připomenout, že přes úspěchy, kterých bylo v boji proti této chorobě dosud dosaženo, tuberkulóza zůstává závažným celosvětovým problémem. Více než 2 miliardy lidí jsou nakaženy tuberkulózním bacilem a jeden z deseti těchto lidí onemocní aktivní formou.
<P>
Výskyt tuberkulózy, ale především různá úroveň léčby a kontroly této choroby souvisí s různými socio-ekonomickými podmínkami v různých regionech a také u různých sociálních skupin. Včasná diagnostika tuberkulózy, její důsledná, plně kontrolovaná léčba, tedy léčba nepřerušovaná a dostatečně dlouhá, je základní podmínkou pro snížení rizika vzniku extenzivní lékové rezistence a multirezistentní formy TBC, jejíž léčba je nesmírně nákladná a v řadě zemí obtížně dostupná. Stejně důležitá je i adaptace zdravotních systémů a dennodenní praxe, jejíž součástí je i sledování choroby u rizikových skupin, kvalifikovaný zdravotnický personál a adekvátní přístrojové vybavení.
<P>
Odhady WHO hovoří o nutnosti vynaložit na boj proti tuberkulóze na národní úrovni 44,3 miliard USD v příštích deseti letech, nicméně k dispozici bude sotva polovina požadovaných prostředků. Proto je úkolem Evropské unie spojit síly s WHO a jednotlivými zeměmi s jejich národními zdravotními systémy a učinit boj proti tuberkulóze jednou z priorit rozvojové pomoci třetím zemím.
<SPEAKER ID="301" NAME="John Dalli" LANGUAGE="MT">
Velmi mě potěšily a se zájmem jsem si vyslechl projevy vážených poslanců a poslankyň. Chtěl bych je ujistit, že Komise se touto nemocí velice vážně zabývá a velkou váhu přikládá také tomu, co zde dnes bylo řečeno. Jsme odhodláni dosáhnout našich cílů a dostat tuberkulózu pod kontrolu. Takováto jednání jsou zvlášť důležitá, neboť na tuto chorobu soustředí veškerou pozornost a zájem. Spoluúčast a podpora Parlamentu zásadním způsobem přispívá k našemu úsilí v boji proti této nemoci v rámci Evropské unie i v jiných zemích.
<SPEAKER ID="302" NAME="Předsedající">
Rozprava je ukončena.
<P>
Písemná prohlášení (článek 149)
<SPEAKER ID="303" NAME="Nessa Childers  " AFFILIATION="S&amp;D">
písemně. - I když mnozí na tuberkulózu pohlížejí jako na záležitost minulosti a považují ji za chorobu 19. století, tato nemoc i nadále každý rok ovlivňuje závažným způsobem, přímo i nepřímo, život stovek tisíc zemědělců napříč Evropou. Přestože šíření TBC u lidí bylo od poloviny 20. století ve většině zemí EU zastaveno, tato nemoc se dále agresivně šíří u dobytka a v mém volebním obvodu na východě Irska každoročně postihuje 5 % stád.
<P>
Nedávno jsem obdržela dopis od jednoho producenta mléka v hrabství Westmeath, jehož stádo ceněných dojnic bylo od doby před necelým rokem, kdy poprvé zjistil na své farmě výskyt tuberkulózy, téměř zlikvidováno. Choroba roznášená jezevci byla poprvé objevena v den, kdy měl farmář loni v červnu odjet na dvoutýdenní dovolenou, a od té doby přišel ze svého 82členného stáda o 64 kusů dobytka.
<P>
Ačkoliv tuberkulózou se Evropská unie v poslední době naprosto správně zabývala v maximální míře, měla by být v rámci navrhování budoucích právních předpisů týkajících se TBC důkladně posouzena dobytčí forma nemoci, která každoročně způsobuje ztrátu příjmů v milionech EUR.
