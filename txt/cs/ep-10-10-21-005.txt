<CHAPTER ID="005">
Integrovaná námořní politika (rozprava) 
<SPEAKER ID="056" NAME="Předsedající">
Dalším bodem je zpráva paní Meissnerové, kterou předkládá jménem Výboru pro dopravu a cestovní ruch, o integrované námořní politice (IMP) - hodnocení dosaženého pokroku a nové výzvy -.
<SPEAKER ID="057" NAME="Gesine Meissner" LANGUAGE="DE">
Pane předsedající, paní Geoghegan-Quinnová, dámy a pánové, přála bych si, aby jednací sál praskal ve švech, ne kvůli mně nebo proto, že jde o mou první zprávu, ale kvůli tématu, které je mnoha lidem neznámé, ale přesto velice důležité.
<P>
Téměř nikdo neslyšel o integrované námořní politice, ale jde o rozhodující téma pro nás všechny, protože je vskutku pravda, že naše budoucnost závisí na moři. Celkem 70 % povrchu země tvoří voda. Počet obyvatel se zvyšuje, nikoli v Evropě, ale ve zbytku světa, a do roku 2050 dosáhne 9 miliard. Země začíná být příliš malá a mnoho odborníků již odhalilo významný potenciál oceánů. Naším cílem nyní musí být bezpečné uchování mořských zdrojů pro budoucí generace pomocí integrované námořní politiky.
<P>
Dosud bylo prozkoumáno pouze 10 % oceánů a jejich zdrojů, ale máme již 50 000 produktů, které pocházejí z moře. Velké úsilí se v současnosti vynakládá na získávání energie z moře a na těžbu surovin pro medicínu, kosmetiku a průmysl. Při vytváření obecné námořní politiky musíme zajistit, aby se moře neobrátilo proti nám, jak k tomu došlo ve strhujícím románu úspěšného autora Franka Schätzinga. Máme příležitost, abychom z námořního hospodářství učinili největší oblast růstu celého našeho hospodářství. Proto dnes lidé hovoří nejen o zelených pracovních místech, ale také o modrých pracovních místech a modrém růstu. Pobřeží EU má délku 23 000 kilometrů a jedna třetina obyvatelstva žije u moře. Zelená lodní doprava a výroba energie na moři jsou oblasti, v nichž má Evropa rozsáhlé znalosti, které lze dále rozvíjet. Proto potřebujeme integrovaný přístup, abychom mohli s velkou péčí dosáhnout všech těchto cílů.
<P>
Jakých jednotlivých oblastí se týká integrovaná námořní politika? První z nich je doprava. Lodní dopravu lze popsat jako hybnou sílu evropské dopravy, protože 95 % celosvětového obchodu a 40 % vnitřního evropského obchodu je převáženo po moři prostřednictvím přístavů s vnitrozemským spojením a logistikou. Očekává se další růst, a proto musíme především zajistit, abychom dokázali snížit emise rozvojem zelenějších lodí. Další oblastí je lodní stavitelství. Jak jsem již uvedla, v této oblasti máme velké znalosti. Musíme zajistit jejich produktivní využití pro zabezpečení stávajících a tvorbu nových pracovních míst.
<P>
Námořní politika samozřejmě zahrnuje i rybolov a akvakulturu. Ryby nejsou jen zdrojem potravy. Akvakultura je navíc oblastí zemědělství a rybolovu, která vykazuje nejvyšší úroveň růstu. Je důležité, abychom si to uvědomovali.
<P>
V oblasti energie se na moři a okolo něj odehrává mnoho věcí. Máme ropovody a plynovody, ropné plošiny a větrné farmy na širém moři a existují již plány na vybavení tankerů plachtami, aby se využitím větrné energie snížila jejich energetická spotřeba o 20 %. Energie z vln je oblastí s budoucím potenciálem a mikrořasy, které lze využívat jako biomasu, představují téměř neomezený zdroj energie.
<P>
V oblasti výzkumu se soustředíme na využívání modré biotechnologie pro rozvoj medicíny. Máme již léky proti bolesti a proti malárii a v současnosti se pracuje na lécích proti rakovině.
<P>
Ochrana našich pobřeží je důležitou otázkou, jíž se integrovaná námořní politika rovněž zabývá. Naše pobřeží jsou ohrožována bouřlivým přílivem a my j musíme chránit, nejen proti přílivu, ale i proti ropě, pirátství a pašování. Kromě toho musíme řešit problém žadatelů o azyl v Itálii.
<P>
A naše pobřeží jsou samozřejmě také velmi oblíbenými turistickými letovisky a pracujeme na rozvoji koncepce udržitelného cestovního ruchu pro pobřežní pásma.
<P>
Vidíte, že tato tematika zahrnuje mnoho jednotlivých oblastí a všechny souvisejí s vodou. Cílem integrované námořní politiky je citlivý a harmonický rozvoj těchto oblastí prostřednictvím spolupráce. Mnoho lidí si to neuvědomuje, ale toto téma je velice důležité.
<P>
Evropská unie již vykonala v tomto ohledu mnohé, ale musí učinit ještě více. Proto jsem se v této zprávě nesoustředila příliš na jednotlivé oblasti, ale především na to, k čemu došlo v posledních několika letech od zveřejnění modré knihy z roku 2007, co je ještě třeba vykonat a v čem je třeba pokračovat. To jsou oblasti, o kterých se znovu krátce zmíním v závěru.
<SPEAKER ID="058" NAME="Máire Geoghegan-Quinn" LANGUAGE="GA">
Pane předsedající a vážení poslanci, nejprve bych chtěla říci, že moje kolegyně, komisařka Damanakiová, je dnes jménem předsedy Barrosa v Portugalsku na důležité konferenci o námořních záležitostech a námořní politice a lituje, že zde dnes nemůže být přítomna.
<P>
členka Komise. - Dovolte mi však především říci, že tato rozprava je důkazem důležitosti námořní politiky. Chtěla bych poblahopřát zpravodajce, paní Meissnerové, k této velice kvalitní zprávě.
<P>
Komise velmi vřele vítá tuto vynikající zprávu a její příznivý pohled na naši integrovanou námořní politiku. Tato zpráva je více než pouhé inventurní cvičení. Přichází rovněž s ambiciózním, všeobecným a podrobným výhledem do budoucnosti námořní politiky. Není to poprvé, kdy při projednávání integrované námořní politiky jde Parlament příkladem. Zpráva je výsledkem obdivuhodné spolupráce napříč výbory, která naší politice dodává demokratické oprávnění. Kromě toho otevírá nové horizonty, v neposlední řadě vítanou účastí vnitrostátních a regionálních parlamentů a orgánů, které pomáhají utvářet naši integrovanou námořní politiku, aby se stala skutečně funkční, platnou politikou, která vytvoří více pracovních míst a pracovní místa lepší kvality.
<P>
Komise věří, že politické požadavky v této zprávě budou mít pozitivní vliv na budoucí námořní politiku ze tří důležitých důvodů.
<P>
Zaprvé, povedou k nalezení prozíravého přístupu k námořnímu rozměru strategie EU 2020 a k zajištění udržitelného růstu v námořních odvětvích a pobřežních regionech.
<P>
Zadruhé, ukážou cestu k novým politickým cílům, na nichž by Komise a Parlament měly spolupracovat. Patří k nim postoj Evropy ke zmírnění změny klimatu v pobřežních regionech a k udržitelnému pobřežnímu cestovnímu ruchu, podpora zelenější, bezpečnější a konkurenceschopnější lodní dopravy prostřednictvím společného námořního prostoru bez hranic a další opatření pro námořní bezpečnost a předcházení nehodám.
<P>
Zatřetí, tato zpráva poskytuje ucelený a konstruktivní soubor návrhů pro budoucí činnost.
<P>
Velice se těším na názory, které zazní během této rozpravy.
<SPEAKER ID="060" NAME="Werner Kuhn">
zpravodaj stanoviska Výboru pro rybolov. - (DE) Pane předsedající, paní Geoghegan-Quinnová, nejprve bych chtěl poděkovat paní Meissnerové za to, co lze v pravém slova smyslu nazvat integrovanou prací, nejen protože se týká integrované námořní politiky, ale také protože zahrnuje všechny odborné oblasti. Pokud jde o rybolov, chtěl bych znovu říci, že rybolov a akvakultura jsou samozřejmě podstatnou součástí integrované námořní politiky. Je důležité, abych znovu připomněl, že my v Evropské unii vyprodukujeme kolem 2 milionů tun produktů rybolovu a akvakultury, ale spotřebujeme 8 milionů tun.
<P>
Jsme jedním z největších vývozních regionů pro produkty rybolovu na světě. Proto se musíme vypořádat se zvláštními výzvami, pokud jde o ochranu našich zdrojů. Jedním z rozhodujících bodů v této souvislosti, o kterém již byla řeč, je plánování námořního prostoru. Je důležité, abychom si stanovili priority. Loviště a chráněné oblasti mají bezpochyby vysokou prioritu, společně s námořními trasami a v této souvislosti samozřejmě také s námořní bezpečností. Zvláštní péči je třeba věnovat velmi vytíženým plavebním cestám.
<P>
Hodně diskutujeme o obnovitelné energii. Rovněž je třeba vzít v úvahu větrné farmy na širém moři, které se budují ve velkém množství jako zdroj energie, ať z hlediska rybolovu či námořní bezpečnosti. Znamená to pro nás velkou výzvu. V této souvislosti bych se rád zmínil ještě o dalším tématu. Musíme podporovat výzkum a vývoj rybolovných postupů. 50 milionů eur, které poskytla Komise, nebude stačit. Chtěl bych vás požádat, paní Geoghegan-Quinnová, abyste si tento vzkaz vzala s sebou na cestu zpět.
<P>
Integrovaná námořní politika samozřejmě nekončí na hranicích Evropy. Musíme spolupracovat se našimi sousedy. Vzpomeňme jen na Island, Faerské ostrovy a na tamější události v nedávných letech, na středomořský region, Libyi a Egypt, které představují zásadní problémy.
<SPEAKER ID="061" NAME="Georgios Stavrakakis" LANGUAGE="EL">
Pane předsedající, paní komisařko, udržitelné využívání námořního prostředí je zásadní pro udržitelnost a růst celé Evropy, zejména zemí, jejichž hospodářství přímo souvisí s mořem.
<P>
Vyvážený růst v základních odvětvích, jako jsou rybolov a akvakultura, energie, doprava a cestovní ruch, může zaručit profesionální budoucnost a příjmy občanů. Z hlediska regionálního rozvoje má zásadní význam využívání územní soudržnosti jako nové základny pro budoucí integraci vnitřního trhu. Pro námořní odvětví to znamená další podporu námořní dopravy na krátké vzdálenosti a zajištění lepšího propojení okrajových přímořských regionů a ostrovů s pevninou a hospodářskými centry. Tato opatření mají zásadní význam, chceme-li dosáhnout sociální, hospodářské a územní soudržnosti.
<P>
Stejně důležitý je inovativní přístup přijatý v rámci integrované námořní politiky, který nahradil roztříštěný přístup k námořní politice. Využití součinnosti má dvojí pozitivní přínos pro občany Evropské unie: zlepšuje dosažené výsledky a šetří peníze.
<SPEAKER ID="062" NAME="Georgios Koumoutsakos" LANGUAGE="EL">
Pane předsedající, integrovaná námořní politika má pro Evropskou unii zásadní význam. Potřebujeme ji, abychom plně využili jedné ze základních výhod Evropy: její pevné námořní tradice. Strategickým cílem integrované námořní politiky je posílení vedoucí pozice Evropy v námořním výzkumu a technologickém vývoji, v odvětvích jako lodní stavitelství, využívání mořských zdrojů a vývoj výroby energie na moři prostřednictvím lepší koordinace námořních politik.
<P>
Integrovaná námořní politika musí podporovat evropskou lodní dopravu, která nemá ve světě konkurenci, aby mohla hrát vedoucí roli na mezinárodní úrovni. Proto musíme zaručit konkurenceschopnost naší lodní dopravy jako cenného jmění; pro Evropu je to velmi důležité. Proto také musí být mezinárodní řešení přijatá Mezinárodní námořní organizací, jež musí mít suverénní postavení, uplatňována na celosvětové úrovni.
<P>
Zpráva paní Meissnerové zcela správně zdůrazňuje a analyzuje důležitost námořní správy, námořního dozoru a plánování námořních prostor. To vše má ale nezbytnou podmínku: dodržování Úmluvy OSN o mořském právu. V této souvislosti má mimořádný význam bod 25 projednávané zprávy, ve kterém Evropský parlament žádá pobřežní státy všech mořských pánví, zejména středomořské, aby vyřešily otázku vymezení hranic na základě úmluvy UNCLOS. Zpráva zdůrazňuje obrovský význam výlučných ekonomických zón pro Evropu. Chtěl bych blahopřát paní Meissnerové k její skvělé práci a k naší vzájemné spolupráci a poděkovat všem stínovým zpravodajům za jejich úsilí. Jako horlivý zastánce konkurenceschopnosti evropské lodní dopravy však mám současně vážné výhrady a velké obavy o pozměňovací návrh, který paní Meissnerová před několika dny předložila.
<SPEAKER ID="063" NAME="Knut Fleckenstein">
jménem skupiny S&D. - (DE) Pane předsedající, dámy a pánové, nejprve bych chtěl poblahopřát paní Meissnerové k její zprávě a poděkovat jí za usilovnou práci. Sdílíme postoj této zprávy, která se nesoustředí na odvětvovou strukturu námořní politiky v jednotlivých členských státech, ale místo toho zdůrazňuje význam koordinace námořní politiky v rámci členských států i jimi napříč.
<P>
Podíváme-li se do budoucnosti, uvidíme, že prostor v našich mořích a oceánech bude omezenější. Oceány jsou dopravní cesty, zdroje surovin a energie, dodavatelé potravin a zásobárny vody. Hospodářské využívání oceánů narůstá a to s sebou zároveň přináší zvyšování ekologického tlaku, který je na ně vyvíjen. Konflikty zájmů se budou zvětšovat a budeme je muset řešit účinnou koordinací mezi jednotlivými zeměmi.
<P>
Není možné se vyjádřit ke všem otázkám, ale rád bych se krátce zmínil o oblastech kontrolovaných z hlediska emisí síry. Nemám v úmyslu prosazovat méně přísné limity. Když Komise předloží svou studii, budeme schopni říci, v jakém rozsahu budou mít limity vliv na přesunutí dopravy z moře na silnice, zejména v Severním a Baltském moři. Potom budeme schopni o této otázce dále jednat. Základní podmínky pro hospodářskou soutěž v rámci Evropské unie mezi severními a jižními státy však musí zůstat na stejné úrovni. I to musí být jedním z cílů Komise.
<P>
Z jednoho bodu moc velkou radost nemáme. Dlouhou dobu diskutujeme o strategickém významu lodního stavitelství v Evropě. Řekli jsme také, že inovace je v tomto průmyslu velmi důležitá, protože to je jediný způsob, jak může přežít. Potřebujeme koordinovanou strategii pro naši politiku v odvětví lodního stavitelství. Domnívám se, že žádost členských států, abychom vyhradili finanční prostředky pro lodní stavitelství, byla rovněž velice důležitá, ale liberálové a konzervativci ji nepodpořili. Dámy a pánové, jak navrhujete, že bychom měli podporovat odvětví lodního stavitelství v Evropě? Otřepané fráze a dobrá přání pracovníkům v evropských loděnicích, kteří se strachují o pracovní místa, jednoduše nestačí. My, sociální demokraté, očekáváme v této oblasti lepší opatření a lepší návrhy.
<SPEAKER ID="064" NAME="Izaskun Bilbao Barandica" LANGUAGE="ES">
Pane předsedající, třetina evropských občanů žije v pobřežních regionech. EU je největší světovou námořní velmocí. Integrovaná politika v souladu s cíli strategie EU 2020 nám pomůže posílit naše vedoucí postavení.
<P>
Vyžaduje to však komplexní meziodvětvovou politiku, která bere ohled na všechny subjekty občanské společnosti i na strategie a odpovědnosti místních a regionálních orgánů v pobřežních oblastech. Musíme neustále považovat svá pobřeží a moře za příležitost.
<P>
Z tohoto důvodu musíme posílit politiku udržitelného rybolovu a vzít přitom v úvahu všechny obtíže lidí, jež si vydělávají na živobytí z moře, kteří jsou mimochodem velmi odpovědným odvětvím. Musíme posílit bezpečnostní politiku, abychom ochránili rybářská plavidla provozující činnost podle evropských dohod. Znamená to, že budeme bojovat s pirátstvím, a že tedy posílíme operaci Atalanta.
<P>
Musíme projevit závazek vůči strategicky významnému odvětví lodního stavitelství, které prochází obtížným obdobím kvůli konkurenci z jihovýchodní Asie a potřebuje a očekává vydatnou podporu z Evropy, jíž se mu v současnosti nedostává.
<P>
Musíme vytvářet námořní dálnice, které omezí CO2 a podpoří rozvoj obnovitelných energií.
<P>
Inovace, meziinstitucionální koordinace, příslušné finanční nástroje a jasná definice evropské strategie v každém souvisejícím odvětví nám umožní dosáhnout hospodářského, technického a udržitelného rozvoje a zajistit výzkum na úrovni, která umožní tvorbu vysoce kvalifikovaných pracovních míst a ochranu toho, co máme všichni rádi, a toho, co všichni chceme zachovat: moře.
<SPEAKER ID="065" NAME="Keith Taylor">
jménem skupiny Verts/ALE. - Pane předsedající, jménem skupiny Verts/ALE bych chtěl poděkovat zpravodajce, paní Meissnerové, za vypracování této zprávy a její vyladění s ostatními politickými skupinami.
<P>
Vzhledem k tomu, že 71 % povrchu země je pokryto vodou, má skutečně smysl pokoušet se vytvořit integrovanou námořní politiku. Víme, že Evropa má 305 000 kilometrů pobřeží.
<P>
To byl v roce 2009 záměr Komise, když oznámila horizontálnější politický přístup v oblastech, jako jsou námořní doprava, mořské životní prostředí a regionální a rybářská politika.
<P>
Na tento nový směr tu dnes máme odpověď od Výboru pro dopravu a cestovní ruch v podobě zprávy paní Meissnerové. Tuto zprávu podpoříme. Je to užitečný krok správným směrem k péči o naše mořské zdroje a k jejich udržitelnému využívání.
<P>
Domníváme se však, že je stále třeba vykonat mnoho práce. Vítáme návrhy obsažené ve zprávě ohledně námořní správy, iniciativy a strategie pro mořské oblasti, územního plánování námořních prostor a námořního dozoru, rámce námořního výzkumu a sítě pro pozorování a sběr dat i fondu pro námořní infrastrukturu.
<P>
Obzvlášť mě těší, že zpráva nyní obsahuje cíle snížení emisí uhlíku a podporuje obnovitelnou sluneční a větrnou energii na palubě plavidel.
<P>
Až budeme dnes hlasovat, chtěl bych především požádat poslance, aby podpořili pozměňovací návrh zpravodajky, který se snaží začlenit systém pro obchodování s emisemi do pravidel EU a IMO.
<P>
V této otázce byl Výbor pro dopravu rovnoměrně rozdělen s 20 hlasy na každé straně, takže je naprosto správné, že ji zde dnes paní Meissnerová předložila k hlasování v plénu.
<P>
Chtěl bych požádat poslance, aby projevili pochopení pro "vizi 20-20" a hlasovali pro pozměňovací návrh zpravodajky, který uznává, že tato opatření přesně odpovídají našim širším strategickým cílům pro omezení CO2 a projektu EU 2020.
<SPEAKER ID="066" NAME="Struan Stevenson">
jménem skupiny ECR. - Pane předsedající, vítám rozvoj integrované námořní politiky, která zachovává a rozšiřuje zásady subsidiarity, konkurenceschopnosti a udržitelného využívání mořských zdrojů. Nepodporuji však vzkříšení koncepce evropské pobřežní stráže. Ta již byla jednou zamítnuta. Domnívám se, že ji nepotřebujeme. Myslím si, že v době finanční tísně je příliš nákladná.
<P>
Také se domnívám, že směrnice o územním plánování námořních prostor by byla zbytečným přepychem a podle mého názoru by nijak nezvýšila hodnotu současného procesu spolupráce členských států.
<P>
Mohu se také v této souvislosti zmínit o tom, jaký dopad mají energetické projekty na širém moři využívající větru, vln a přílivu a označování mořských chráněných oblastí na pobřežní a drobný rybolov? Nemůžeme jednoduše do map nakreslit čáry vyznačující rozlehlé oblasti pobřežních vod jako mořské chráněné oblasti či jako oblasti pro obnovitelnou energii. Malé rybáře nemůžeme svévolně vykázat bez důkladné domluvy. Vyznačení těchto oblastí musí být procesem zdola nahoru, nikoli shora dolů a musí obsahovat domluvu se zainteresovanými stranami.
<SPEAKER ID="067" NAME="Jaromír Kohlíček">
jménem skupiny GUE/NGL. - (CS) Integrovaná námořní politika není v kontextu Evropské unie projednávaná poprvé, přesto je stále velmi složité skloubit ochranu životního prostředí, rybolov, dopravu, energetiku, průmysl, vědu a výzkum a zasadit různé aspekty rozvoje do jednotného plánu. Zpráva Komise odpovídá na otázku, jak je plněn akční plán obsažený v modré knize z roku 2007. Ze zprávy plyne, že 56 navržených opatření z 65 bylo zahájeno či dokončeno, a to zpravidla jako právní akty Komise nebo Rady.
<P>
Pro vnitrozemské regiony je ale prioritní propojení námořní politiky s politikou lepšího a racionálního využití hlavních evropských toků, viz bod 40 zprávy. Zde je tradičně upřena pozornost na Rýn, Mázu a související systém vodních cest Francie, Belgie, Nizozemska a Německa, včetně propojení Rýn - Mohan - Dunaj. Bohužel, už střední část Dunaje po proudu od Vídně, včetně přítoku Labe od Magdeburku proti proudu, je ve stínu tohoto úsilí. O dopravním využití těchto toků se hovoří daleko méně a investice do zlepšení splavnosti jsou na okraji zájmu Evropské komise a Rady. Je to jistě škoda, protože tím zůstává nevyužit i velký energetický potenciál těchto toků, a zároveň se zbytečně vytváří tlak na rozšiřování překladišť v přístavních městech, která převádějí nákladní dopravu z lodí na železnice a silnice při nevyužívání kapacit říčních přístavů.
<P>
Samozřejmě vedle navazující lodní, železniční a silniční dopravy je třeba zásadně řešit otázky ochrany přírody a energetického využití pobřežních regionů. Zde se logicky nabízí doplnění otázek, které ve své zprávě klade Gesine Meissnerová, o dvě další, a to o návaznost námořní a říční dopravy a jejich souvislosti.
<P>
Vítám desítky opatření obsažených ve zprávě. Dovoluji si zdůraznit nutnost důsledné aplikace třetího námořního balíčku. U bodu 21 za klíčovou iniciativu zamezení znečišťování považuji práci na ekologickém řešení čištění ropných tankerů a likvidaci starých lodí. Současný stav této problematiky je totiž tristní. Se zprávou skupina konfederace Evropské sjednocené levice a Severské zelené levice souhlasí.
<SPEAKER ID="068" NAME="Anna Rosbach">
jménem skupiny EFD. - (DA) Pane předsedající, chtěla bych poděkovat paní Meissnerové za dobře promyšlenou a obsáhlou zprávu, ke které lze stěží něco dodat. Stejně jako paní Meissnerová velice podporuji soudržnost politických oblastí, interdisciplinárních výzkumných programů a nových výzev, ale nejvíce mě znepokojují problémy týkající se znečištění našich moří.
<P>
V této sněmovně přijímáme tolik zpráv, že jsou bohužel brzy po svém přijetí zapomenuty. Chtěla bych proto Komisi připomenout dodatečný protokol, který Parlament přijal letos 26. ledna, jinými slovy téměř před devíti měsíci. Týkal se navázání spolupráce členských států EU pro řešení havárií v severovýchodním Atlantiku. Paní Meissnerová se o tomto tématu rovněž zmiňuje v bodě 4 své zprávy. Do dnešního dne jsem na toto téma neobdržela od Komise žádnou odpověď, buď zda byly podniknuty nějaké kroky pro zajištění takové spolupráce nebo připravenosti členských států, nebo zda snad sama Komise hodlá zajistit stav připravenosti pro EU. To vše navzdory havárii v Mexickém zálivu, kterou jsme teprve nedávno zvládli, a navzdory hrozbě, jíž představují daleko starší a zrezivělé ropné plošiny v Severním moři. Proto bych se nyní - znovu - chtěla Komise zeptat: Co se děje, pokud jde o naši připravenost na řešení havárií, v našich mořích? Budeme muset čekat, až se stane něco vážného, než se Evropa vzbudí?
<SPEAKER ID="069" NAME="Franz Obermayr" AFFILIATION="NI">
(DE) Pane předsedající, pokud jde o naše oceány, nezbývá nám příliš času. Budeme-li je nadále ničit dosavadní rychlostí, nakonec zničíme sami sebe, protože 70 % světového kyslíku vytváří mořská flóra. Nestačí podporovat ochranu životního prostředí v rámci EU, jak se stále snažíme činit, protože je dobře známo, že vítr a vlny neberou ohled na hranice.
<P>
Proto skutečně nechápu, proč nepřijmeme jasná nařízení, když bohaté průmyslové státy mohou přesouvat své ekologické problémy na rozvojové země. Domnívám se, že potřebujeme zvláštní nařízení pro demontáž lodí. Lodě obsahující tuny odpadu znečištěného azbestem se posílají z Evropy do Indie, Bangladéše a Pákistánu, kde jsou demontovány a kde znečišťují celá pobřežní pásma. To vše se k nám však vrací v podobě kontaminovaných mořských produktů, které cestou potravinového řetězce skončí na našich talířích. A to jsme se ani nezmínili o pracovnících v těchto zemích, kteří riskují životy v důsledku nedostatečných bezpečnostních opatření. Na jeden den a jednu loď připadá jedno úmrtí. Tak popisují zaměstnanci pracující na demontáži lodí v indickém městě Alang svou nebezpečnou práci.
<P>
Nemáme také žádné jasné předpisy pro hlubokomořské vrty. V této souvislosti bych chtěl vyzvednout velmi pozitivní posun iniciovaný panem Öttingerem, který se snaží prosadit nařízení upravující bezpečnost vrtných plošin.
<P>
Neexistují žádné předpisy pro vytížené plavební cesty jako Bospor, kde dosud nebyla zavedena povinná lodivodní služba. Touto úžinou proplouvají každý den velké tankery.
<P>
Další pozitivní skutečností, o které bych se rád zmínil, je, že námořní společnosti hrají aktivní roli v ochraně životního prostředí a mořských živočichů. Například italská námořní společnost instalovala systém, který brání jejím lodím v srážkách s velrybami. Bylo by velmi dobré, kdyby EU taková pozitivní opatření soukromých společností podporovala.
<SPEAKER ID="070" NAME="Ville Itälä" AFFILIATION="PPE">
(FI) Pane předsedající, chtěl bych poděkovat zpravodajce za skvělou práci a zejména za její správný postoj k rozhodnutí Mezinárodní námořní organizace o emisích síry. Doufám, že Komise skutečně vezme na vědomí toto rozhodnutí, které bude dnes v Parlamentu se vší pravděpodobností jednomyslně přijato.
<P>
Rozhodnutí organizace IMO bylo ukvapené, bez vyhodnocení dopadu na životní prostředí a bez odhadnutí nákladů. EU by neměla opakovat chybu organizace IMO. Budou-li stanoveny různé emisní limity pro sever a pro jih, bude narušena hospodářská soutěž i předpisy uvnitř EU. Emisní limity musí být stejné pro všechny. Jsem si naprosto jist, že bude-li tento stav trvat, dostane se do rozporu s právním předpisem EU o hospodářské soutěži.
<P>
Co by to například znamenalo pro mou zemi? Znamenalo by to, že průmysl bude muset zaplatit přibližně 1 miliardu eur ročně navíc. Finská pracovní místa jsou ohrožena, ačkoli zde děláme všechno pro to, abychom zvýšili počet pracovních míst v EU. Hovoříme o strategii EU 2020, ale přijímáme jiná rozhodnutí, která tato pracovní místa likvidují.
<P>
Náklad pro Finsko se překládá na ruské lodi, které potom převážejí zboží do Finska na nákladních automobilech, protože Rusko nehodlá ratifikovat toto rozhodnutí organizace IMO. To asi není to, co si EU přeje. Švédové řekli, že začnou dopravovat nákladními automobily to, co nyní putuje na lodích. Učinili bychom tedy špatné rozhodnutí pro životní prostředí a špatné rozhodnutí pro budoucí evropská pracovní místa. Doufám, že Komise správně pochopí toto rozhodnutí, které dnes bude v Parlamentu jednomyslně přijato.
<SPEAKER ID="071" NAME="Guido Milana" AFFILIATION="S&amp;D">
(IT) Pane předsedající, dámy a pánové, chtěl bych poděkovat paní zpravodajce. Pokud jde o integrovanou námořní politiku, musíme postoupit vpřed z fáze dobrých úmyslů a dát nový impuls strategii, která bude cestou k růstu a rozvoji v Evropské unii a nahradí velké množství času ztraceného předcházením ekologickým haváriím a bojem proti změně klimatu a znečištění.
<P>
Dnes dopoledne připomněl pan Pirillo Parlamentu jinou katastrofickou událost, k níž nedávno došlo ve městě Paola v Kalábrii. Komise musí dokázat, že se skutečně snaží, že nepoužívá pouze svých nástrojů na správu, ale skutečně provádí cílená legislativní opatření a řádně se poučuje z minulých chyb, jejichž příčinou byl postoj, který byl často svou povahou příliš odvětvový.
<P>
Plně si uvědomujeme, že se jedná o velice složitý proces, ale nacházíme se v obtížné a náročné fázi, kde nelze tolerovat žádný výpadek pozornosti a kde potřebujeme odpovídající investiční mechanismy i mechanismy společné správy jak na meziinstitucionální úrovni, tak v mezinárodní spolupráci pro regionální mořské oblasti, mezi nimiž vyčnívá kvůli složité situaci soudních pravomocí oblast Středozemního moře.
<P>
Proto bude důležité posuzovat správu oblasti Středozemního moře jako majetek, který je společný všem pobřežním státům podle zásady res communis omnium čili společného dědictví. V opačném případě by stále rozšířenější postup jednostranného vyhlašování výlučných ekonomických zón nebo podobných oblastí ve Středozemním moři a postup proti Úmluvě Organizace spojených národů o mořském právu zničily myšlenku účinné, společné správy.
<P>
V této souvislosti bych chtěl říci, že před pouhým měsícem vyústila tato interpretace ze strany Libye ve skutečný ozbrojený útok na evropskou rybářskou loď, a bylo by chybné tvrdit, že se tu jedná pouze o záležitost mezi Itálií a Libyí.
<SPEAKER ID="072" NAME="Corinne Lepage" AFFILIATION="ALDE">
(FR) Pane předsedající, nejprve bych ráda vyjádřila velký dík paní Meissnerové, naší zpravodajce, za skvělou zprávu a především za skvělou spolupráci s meziskupinou "Moře a pobřežní zóny", které předsedám a jež mohla prostřednictvím paní Meissnerové zajistit přijetí pozměňovacích návrhů v otázkách, které mají pro její členy velký význam. Tato zpráva nám dává příležitost plánů do budoucnosti, což je vzhledem k aktuální situaci velmi důležité.
<P>
Jsme plně odhodláni prosadit do integrované námořní politiky dvě věci. Zaprvé, že prioritou bude ochrana mořského a pobřežního životního prostředí. Rámcová směrnice již existuje, ale je třeba posílit další nástroje, zejména jednotné řízení pobřežních oblastí a územní plánování námořních prostor.
<P>
Musíme co nejlépe využít následujících tří let, abychom vytvořili skutečnou politiku Společenství v této oblasti, která nám umožní překlenout toto umělé rozdělení mezi nástroji pro pevninu a nástroji pro moře, protože jinak nám naši spoluobčané neporozumí. V této věci proto od paní Damanakiové očekáváme mnohé.
<P>
Druhý bodem je modrý růst. Všichni jsme na něm velmi zainteresováni a očekáváme studii z iniciativy generálního ředitelství pro námořní záležitosti a rybolov, která vyjasní zdroje činnosti a zaměstnanosti, s nimiž můžeme počítat.
<P>
Chtěla bych vás upozornit na projekt s názvem "Vasco de Gama", který iniciovaly pobřežní regiony, a děkuji paní Meissnerové, že jej vzala v úvahu.
<SPEAKER ID="073" NAME="Isabella Lövin" AFFILIATION="Verts/ALE">
(SV) Integrovaná námořní politika je velice vítanou strategií, protože naše moře jsou vzájemně propojena a všechna odvětví, která využívají moře, mají dohromady vliv na mořské životní prostředí. To znamená, že by bylo zničující a nezodpovědné, kdybychom nadále přijímali rozhodnutí týkající se mořského životního prostředí bez ohledu na souhrnný vliv rybolovu, hloubení, lodní dopravy, využívání energie větru a vln, cestovního ruchu a dalších činností na mořské životní prostředí.
<P>
Rámcová směrnice o strategii pro mořské prostředí představuje ekologický pilíř integrované námořní politiky a stanoví, že všechny členské státy dosáhnou dobrého stavu našich moří z hlediska životního prostředí do roku 2020. Má-li to být možné, musí členské státy co nejdříve zavést takovou formu námořní správy, která je v praxi integrovaná a má jediné středisko pro přijímání rozhodnutí.
<P>
Uvedu příklad, k jak neblahým věcem může docházet, když se různí uživatelé moře řídí různými orgány a různými právními předpisy. Švédsko a Dánsko se dohodly, že v jižním Kattegatu ve Švédsku budou chránit místo k potěru tresek v zoufalé snaze ochránit poslední zbytky populace tresky. Nedávno jiný orgán ve Švédsku rozhodl, že obec Falkenberg může vypouštět ohromná množství odpadu z bagrování z přístavů do moře přesně v místě potěru tresek.
<P>
Členské státy jsou nyní povinny dosáhnout dobrého stavu moří z hlediska životního prostředí do roku 2020. Bude to možné, pouze pokud se shromáždí a utřídí rozhodnutí týkající se moří a bude se provádět územní plánování námořních prostor.
<P>
Územní plánování námořních prostor nám také umožní lépe si všimnout, kdo má o moře zájem, kdo chce moře využívat, a uvědomit si, že pro každého musí platit stejná pravidla. Rybolovné činnosti musí rovněž provádět hodnocení dopadu na životní prostředí a musí dodržovat zásadu osvědčených postupů. Musí také dodržovat zásadu obezřetnosti, přesně jako plynovody na mořském dně nebo větrné farmy.
<P>
To by byl velký krok správným směrem.
<SPEAKER ID="074" NAME="Marek Józef Gróbarczyk" AFFILIATION="ECR">
(PL) Zpráva o integrované námořní politice nás vede k pečlivějšímu uvažování a vyžaduje, abychom věnovali této záležitosti větší pozornost. Krátké představení zprávy podle článku 48 jednacího řádu, omezená možnost podávat pozměňovací návrhy, což je proti jednacímu řádu, a zamítnutí většiny pozměňovacích návrhů podaných Evropskou komisí nás nenaplňují optimismem či nadějí, že Výbor pro dopravu a cestovní ruch přistupuje k tématu integrované námořní politiky zcela zodpovědně.
<P>
Uvědomme si, že námořní průmysl v Evropské unii je ve veliké krizi. Průmysl likviduje dumping a konkurence z Dálného východu a také přebírání námořních společností levnými provozovateli. K těmto jevům dochází, protože nemáme evropskou integrovanou námořní politiku. Čelíme krizi v odvětví lodního stavitelství. Dodal bych, že v mojí zemi byly nedávno uzavřeny dvě největší loděnice a že k tomu došlo pod vlivem tlaku Evropské komise a kvůli neefektivnímu jednání polské vlády. Způsobilo to velkou hospodářskou migraci a zvýšilo nezaměstnanost. Proto vás vyzývám, abyste věnovali náležitou pozornost integrované námořní politice a zaujali k tomuto tématu plně odpovědný postoj.
<SPEAKER ID="075" NAME="João Ferreira" AFFILIATION="GUE/NGL">
(PT) Velké množství činností a odvětvových politik týkajících se mořského životního prostředí - od rybolovu po námořní dopravu, mimo jiné včetně cestovního ruchu, energie, vědy a techniky - vyžaduje integrovanou politiku, která podporuje příznivé propojení všech těchto oblastí v rámci udržitelnosti mořského životního prostředí a ochrany souvisejících ekosystémů. Důvodem je, že zvláštní místní a regionální rysy mají v tomto vztahu zásadní význam a účinky této integrované politiky jsou patrné i na této úrovni. Kromě prostého uplatňování musí být tato politika na této úrovni rovněž definována a musí zahrnovat pobřežní komunity, které pracují s mořským životním prostředím, oživují je a jsou na něm závislé. Nesmíme rovněž zapomínat na společnou vizi, která je potřebná, a na spolupráci a součinnost, které jsou nepostradatelné, protože oceány a moře jsou vzájemně propojeny a jsou na sobě navzájem závislé.
<P>
Každá iniciativa Unie v této oblasti musí zaručovat suverenitu a svrchovanost každého členského státu, pokud jde o správu jeho teritoriálních vod a výlučných ekonomických zón, a současně přispívat k ochraně zdrojů, které jsou v nich přítomné jako součást jejich vnitřního potenciálu a jejich komparativních výhod.
<P>
Kromě záležitostí, jako je podpora námořního výzkumu a rozvoj různých aspektů námořní technologie a inženýrství či lodní stavitelství, musí všeobecná vize integrované námořní politiky obsahovat tyto náležitosti: podporu námořní dopravy, která je udržitelnější z hlediska životního prostředí, a přístavní infrastruktury jako součásti jejich veřejné správy; podporu rybolovu zaručující modernizaci odvětví, jeho ekologickou udržitelnost a sociálně-ekonomickou životaschopnost; přiměřené a nezávislé financování, které neodvádí zdroje z Evropského rybářského fondu; a rovněž i roli a zvláštní charakteristiky nejvzdálenějších regionů.
<SPEAKER ID="076" NAME="Nick Griffin" AFFILIATION="NI">
Pane předsedající, než se poradíme s nějakým odborníkem, je moudré prověřit jeho záznamy, abychom se přesvědčili o jeho kompetenci. Zpráva o integrované námořní politice je částečně prací Výboru pro rybolov, takže než přijmeme její velké plány, stojí za to podívat se do záznamů Evropské unie o správě moří. Nevyhnutelně to znamená posouzení situace v bývalých výsostných vodách Spojeného království, které byly tajně postoupeny kontrole evropské byrokracie v roce 1973, protože téměř 70 % tzv. "rybolovných zdrojů EU" jsou ve skutečnosti britské rybolovné zdroje.
<P>
Jak se našim rybám a našim rybářům daří v rámci společné rybářské politiky (SRP)? Čísla nám řeknou daleko více než všechna hezká slova v této zprávě. 88 % rybolovných zdrojů EU je přečerpáno ve srovnání s celosvětovým průměrem zhruba 27 %. 30 % našich druhů ryb je nyní oficiálně mimo bezpečné biologické limity, protože zbylo příliš málo dospělých ryb pro normální reprodukci. V rámci obscénního systému kvót SRP je každým rokem jen do Severního moře vyhozeno téměř milion tun mrtvých ryb. Mezitím průmyslové vysávání druhů, např. smáčkovitých, vedlo k ochromení populací ptačích druhů, např. papuchalků.
<P>
Na jihu Evropy je situace stejně špatná. Západoafričtí rybáři, jejichž životní styl byl udržován po generace, jsou nuceni přecházet na obchodování s lidmi, protože plavidla registrovaná v EU napomohla k vylovení jejich vod na hranici vyhynutí.
<P>
Je načase, aby EU přiznala, že její výsledky v námořní správě jsou nejhorší na celém světě, což je typickým příkladem toho, co je známo jako tragédie prostého lidu - jev, při kterém jsou společné zdroje vždy bezohledně vypleněny, protože ti, kteří uplatňují omezení, jsou znevýhodňováni těmi, kteří neberou ohledy.
<P>
Je načase vrátit kontrolu nad moři a lovišti suverénním státům, jejichž výsledky dokládají, že jsou schopni tuto správu vykonávat. V případě dvou třetin evropských vod, které EU vylovila na pokraj vyhynutí, to znamená britskému národu a britským rybářům.
<SPEAKER ID="077" NAME="Luis de Grandes Pascual" AFFILIATION="PPE">
(ES) Pane předsedající, paní komisařko, dámy a pánové, myslím, že je třeba poblahopřát zpravodajce, paní Meissnerové. Měli jsme rozdílné, dokonce konfliktní postoje, ale podařilo se jí nalézt kompromisní řešení, díky nimž dnes můžeme držet v této důležité otázce spolu.
<P>
Dámy a pánové, Výbor pro dopravu a cestovní ruch rozhodl, že všechna moře mají být chráněna stejným způsobem, a tvrdí, že jakékoli jiné řešení by vedlo ke vzniku nespravedlivé hospodářské soutěže.
<P>
Přijímáme stanovisko většiny ve prospěch legální situace s jednotnými pravidly pro celou Unii, ačkoli nebudu kolegům poslancům tajit skutečnost, že toto řešení rovněž jasně znamená určitý stupeň nespravedlnosti.
<P>
Je zřejmé, že Baltské moře, Severní moře a Lamanšský průliv jsou více znečištěné a podle mého názoru bude muset být kontrola množství síry přísnější.
<P>
Opatření pro snížení času na přepravu a manipulačních nákladů v přístavech jsou jistě pozitivní iniciativy. Nicméně znovu a znovu budu opakovat: v této oblasti nás ještě čeká hodně práce. Pokud naše přístavy rázným způsobem neliberalizujeme, nebudou schopny posílit svou klíčovou roli, která se od nich bude očekávat z hlediska komodality.
<P>
Stejně tak je třeba přivítat podporu strategie omezování CO2 zaměřené na úpravu specifických důsledků změny klimatu.
<P>
Domnívám se, že je to dobrá zpráva, kterou bychom měli přijmout. Avšak nesmíme zapomínat na okolnosti ovlivňující tuto zprávu, totiž na závažnou havárii, která postihla Mexický záliv.
<P>
V tomto ohledu je na Komisi vyvíjen tlak, aby posoudila, zda je v rámci přezkumu nařízení o Evropské agentuře pro námořní bezpečnost nutné posilovat roli agentury o bezpečnostní inspekce a práci na odstraňování škod způsobených únikem ropy. Paní komisařko, domnívám se, že je tato reforma nezbytná a je třeba použít potřebného mandátu pro podporu těchto úkolů.
<SPEAKER ID="078" NAME="Saïd El Khadraoui" AFFILIATION="S&amp;D">
(NL) Pane předsedající, paní komisařko, dámy a pánové, chtěl bych začít poděkováním paní Meissnerové za její skvělou práci a způsob, jakým dokázala se svou zprávou nalézt širokou shodu. Jako koordinátor naší skupiny bych také rád využil této příležitosti a vzdal hold našemu bývalému kolegovi, panu Piecykovi, který bohužel před dvěma lety zemřel a který v tomto Parlamentu vykonal průkopnickou práci a dal integrované evropské námořní politice podobu - tedy něco, na čem můžeme dnes stavět.
<P>
Víme, že se jedná o složité odvětví s mnoha aspekty, a proto budeme muset pro dosažení našeho cíle vynaložit velké úsilí. Především bych chtěl říci, že musíme v tomto odvětví vytvořit novou dynamiku využitím efektivních struktur a přijetím vhodných opatření; toto odvětví konec konců poskytuje velké množství pracovních míst po celé Evropě, jak přímo, tak nepřímo, a má zásadní význam pro rozvoj našich pobřežních a přístavních oblastí.
<P>
O struktuře jsme již hovořili, a patří sem i evropské struktury. Evropská agentura pro námořní bezpečnost (EMSA) musí být skutečně posílena a musí hrát významnější roli a také musí získat příslušné kompetence a zdroje. Hovořilo se též o problematice ropných havárií a ropných vrtů. Pokud jde o toto téma, domnívám se, že by mělo být jasné, že jakákoli následná změna kompetencí by měla posílit pozici agentury EMSA. Tato agentura by také měla hrát větší roli v podpoře spolupráce mezi vnitrostátními kontrolními službami, pobřežními monitorovacími službami atd. v členských státech.
<P>
Kromě toho jsou samozřejmě některé velké ekologické výzvy. Lodní doprava je zdrojem většího znečištění, než by musela být. Je zde tedy stále velký prostor ke zlepšování. Hovoříme o normách pro síru, které by měly být všude stejné, a o systému obchodování s emisemi - a já vyzývám Komisi, aby v rámci Mezinárodní námořní organizace (IMO) skutečně v tomto ohledu neustále vyvíjela tlak. Navíc samozřejmě potřebujeme efektivní plánování námořních prostor.
<P>
Závěrem bych chtěl říci: domnívám se, že je rovněž důležité, abychom podnikli kroky na sociální úrovni a podpořili zájem o tuto profesi mezi mladými lidmi.
<SPEAKER ID="079" NAME="Britta Reimers" AFFILIATION="ALDE">
(DE) Pane předsedající, dámy a pánové, integrovaná námořní politika je oblastí s vizí budoucnosti. Oceány se stále intenzivněji využívají pro dopravu, námořní hospodářské činnosti, výrobu energie na širém moři a rybolov a rozvoj těchto oblastí je třeba koordinovat. Prostor, který máme k dispozici, je omezený, a proto musí různá námořní odvětví zaujmout odpovědný a prozíravý postoj ke spolupráci. Využívání a ochrana moří nesmějí být ve vzájemném konfliktu. Tyto dvě oblasti jsou vzájemně závislé, protože oceány nám mohou být nápomocné, pouze jsou-li zdravé. Chtěla bych vyzdvihnout pozitivní spolupráci zemí na pobřeží Baltského moře, které spolupracují při podpoře dynamického rozvoje rybolovu, životního prostředí, infrastruktury a cestovního ruchu v pobřežních regionech. Musíme se nadále soustředit na rybářský průmysl, který je oslaben a často je považován za odvětví s nízkou prioritou, ale který pro pobřežním hospodářství představuje významný článek, neboť nám poskytuje potravu.
<P>
Chtěla bych poblahopřát paní Meissnerové k této pozitivní zprávě.
<SPEAKER ID="080" NAME="Elie Hoarau" AFFILIATION="GUE/NGL">
(FR) Pane předsedající, domnívám se, že zpráva jasně ukazuje na výzvy, které nám klade mořské životní prostředí v oblastech rybolovu, akvakultury, dopravy, cestovního ruchu, energie, těžby a biologických zdrojů i výzkumu změny klimatu. Toto prostředí má značný potenciál rozvoje a mělo by být trvale zajištěno, chráněno a podporováno, protože na něm závisí budoucnost lidského pokolení. Zpráva rovněž správně poukazuje na to, že Evropská unie je vedoucí světovou námořní velmocí a že její nejvzdálenější regiony zaručují, že má největší světovou výlučnou ekonomickou zónu.
<P>
Vzhledem k těmto zjištěním je proto odpovědností Evropské unie provádět ambiciózní politiku, významnou námořní politiku. Pokud tak neučiní vedoucí světová námořní velmoc, kdo tedy? Je však třeba říci, že odhodlání nejde tímto směrem příliš daleko. Nemůžeme se prohlašovat za vedoucího světového tvůrce politiky, máme-li k dispozici pouze 50 milionů eur.
<P>
A konečně, ačkoli mají nejvzdálenější regiony uznávanou strategickou polohu, protože leží v každém oceánu, bylo by smysluplné, kdybychom je nechali hrát vedoucí úlohu ve velké strategii pro oceány. Bohužel, zpravodajka se o tom nezmiňuje a já toho lituji.
<SPEAKER ID="081" NAME="Maria do Céu Patrão Neves" AFFILIATION="PPE">
(PT) Pane předsedající, paní komisařko, oceány a moře představují 70 % povrchu planety, byly kolébkou života a v celé lidské historii byly díky rybolovu zdrojem potravy a prostředkem komunikace mezi národy a kulturami prostřednictvím námořního obchodu. Právě zde nalézáme původ koncepce tradičních námořních činností: rybolovu a dopravy.
<P>
V současné době v situaci globálního světa získává moře novou roli jako geostrategické a geopolitické dějiště, které dává Evropě ústřední roli. Kromě toho žijeme právě v tzv. období nového užitku oceánů, kdy využíváme jejich energii, minerální a genetické zdroje, které společně s rybolovem a námořní dopravou vyžadují celostní perspektivu a společnou činnost; je pravdou, že paní Meissnerová se tato témata snažila načrtnout, a já jí k tomu srdečně blahopřeji.
<P>
Pro Evropskou unii je podstatné, aby plánovala evropský námořní prostor a jeho využívání, zejména pro pobřežní regiony a ještě více pro nejvzdálenější regiony. Aby byla integrovaná námořní politika víc než jen souhrnem svých částí - a aby se zde soustředila na rybolov - je velmi důležité, aby byla tato činnost zastoupena v uskupeních námořních činností, aby mohla být přání začleněna v duchu spolupráce a mohly být překonány obtíže vyplývající z překrývání zájmů při používání námořního prostoru.
<P>
Aby byla dodržována rozhodnutí přijatá na summitu v Johannesburgu v roce 2002, je v této oblasti nezbytné chránit námořní biogeografické regiony, které jsou nejcitlivější z biologického hlediska, a podporovat udržitelný rybolov pomocí stále selektivnějších metod. Proto je důležité, abychom zajistili vytvoření meziodvětvových politických nástrojů, jež spojí různá odvětví jednotlivých námořních činností, budou hájit jejich příslušné požadavky a specifické vlastnosti, pokud jde o využívání námořní sféry.
<P>
Ochrana oceánů je morální povinností, kterou máme vůči sobě i vůči budoucím generacím.
<SPEAKER ID="082" NAME="Spyros Danellis" AFFILIATION="S&amp;D">
(EL) Paní komisařko, téměř každá civilizace v historii Evropy byla založena na moři. Lisabonská smlouva dnes stanoví nové politiky a nástroje, které minimalizují konflikty, podporují dynamickou spolupráci a odstraňují nespravedlivou hospodářskou soutěž, aby bylo chráněno životní prostředí a vytvářena pracovní místa. Integrovaná námořní politika vyžaduje meziodvětvovou, globální strategii pro udržitelný rozvoj pobřežních a ostrovních oblastí i moří.
<P>
Základním nástrojem racionálního vymezení využívání moře je přeshraniční územní plánování námořních prostor. Musíme podpořit přijímání jednoduchých, integrovaných struktur námořní správy na regionální úrovni a rozvoj strategií pro námořní makroregiony Unie. Musíme prověřit možnost vytvoření evropské pobřežní stráže pro účinný integrovaný námořní dozor.
<P>
Nikdo též nemůže nesouhlasit s tím, že odvětví lodní dopravy potřebuje pomoc při omezování emisí oxidu uhličitého. Musíme vyvíjet koordinovaný nátlak na přijetí celosvětových předpisů Mezinárodní námořní organizace, protože se obávám, že jednostranné rozhodnutí Evropy vytvořit systém pro obchodování s emisemi pro lodní dopravu by mělo katastrofální důsledky pro evropskou lodní dopravu tím, že by odložilo řádné řešení, totiž mezinárodní předpisy, neboť nesmíme zapomenout na to, že lodní doprava je mezinárodní činností par excellence.
<SPEAKER ID="083" NAME="Debora Serracchiani" AFFILIATION="S&amp;D">
(IT) Pane předsedající, dámy a pánové, jsem vděčná paní Meissnerové za její zprávu o integrované námořní politice a souhlasím s ní, že je potřeba posílit námořní dopravu a odvětví lodního stavitelství, zajistit pobřežní regiony a podporovat inovační a výzkumné činnosti.
<P>
Námořní doprava dnes hraje v obchodování zásadní roli. Proto musíme podporovat spolupráci malých a velkých přístavů, které spolu sousedí ve stejné mořské oblasti a mohou usnadnit plynulejší obchod. Abychom zajistili intermodálnost, musíme též investovat do infrastruktury přístavů a suchých přístavů, zejména v přístavech, které mohou být napojeny na evropské koridory.
<P>
A konečně se domnívám, že je důležité, abychom nepřehlíželi další téma, totiž bezpečnost přístavů. Všechna bezpečnostní opatření ve všech evropských přístavech musí být sladěna, aby lépe chránila námořní dopravu a zabránila, aby nespravedlivá hospodářská soutěž poškozovala ty přístavy, které musí ve skutečnosti hradit větší náklady, aby zaručily vyšší úroveň bezpečnosti.
<SPEAKER ID="084" NAME="Marian-Jean Marinescu" AFFILIATION="PPE">
(RO) Rozvoj integrované námořní politiky je absolutní nutností vzhledem k roztříštěnému přístupu používanému v minulosti, jež v této oblasti vedl k nevýkonnosti a konfliktům. Zpráva paní Meissnerové znovu opakuje stanovisko Evropského parlamentu ohledně vytvoření integrovaného, soudržného procesu pro přijímání společných rozhodnutí pro oceány, moře, pobřežní oblasti a námořní odvětví. Integrovaná námořní politika zjednodušuje meziodvětvový přístup k námořní správě, protože napomáhá určovat a využívat oblasti spolupráce jednotlivých politik Evropské unie, jež do této oblasti spadají.
<P>
Návrh nařízení počítá s programem, který poskytne stabilní rámec pro zachování podpory udělované iniciativám v této oblasti a zajistí soudržnější využívání fondů pro rozvoj moří a pobřežních oblastí. V současné hospodářské situaci byl bohužel jediným životaschopným a proveditelným finančním řešením nižší finanční příspěvek EU. Doufám však, že tento způsob financování umožní dosažení cílů integrované námořní politiky jak z krátkodobého, tak ze střednědobého hlediska.
<SPEAKER ID="085" NAME="Luís Paulo Alves" AFFILIATION="S&amp;D">
(PT) Pane předsedající, chytrého růstu prosazovaného strategií EU 2020 dosáhneme pouze v případě, že rozumně zmobilizujeme nejrůznější potenciály, jež představuje evropská rozmanitost.
<P>
Evropská unie má největší výlučnou ekonomickou zónu na světě o rozloze přibližně 25 milionů kilometrů čtverečních. Máme 32 000 kilometrů pobřeží, na němž žije jedna třetina našeho obyvatelstva; pobřeží vytváří 40 % našeho hrubého domácího produktu a 95 % našeho zahraničního obchodu. Tato poslední čísla by měla Komisi i Radu povzbudit k činnosti v tom smyslu, že se neobejdou bez integrované evropské námořní politiky, chtějí-li dosáhnout chytrého růstu, jenž je nezbytným předpokladem úspěchu strategie EU 2020.
<P>
Chtěl bych zejména upozornit na potenciální biogenetické a minerální bohatství, které obsahuje naše hluboké moře a mořské dno a o němž víme v současnosti jenom málo; chtěl bych upozornit na to, že je v těchto oblastech potřeba zvýšit úsilí ve výzkumu a vývoji.
<SPEAKER ID="086" NAME="Michael Theurer" AFFILIATION="ALDE">
(DE) Pane předsedající, paní Geoghegan-Quinnová, dámy a pánové, musíme chránit světové oceány jako ekosystém. Oceány a pojem globalizace se však vzájemně nevylučují. Námořní trasy jsou podstatné pro naši prosperitu, protože jsou tepnami světového obchodu. V této situaci je třeba vykonat mnoho práce, abychom zajistili ochranu životního prostředí a bezpečnost našich dopravních cest.
<P>
V budoucnu se rovněž budeme muset postarat o dodávky surovin. Vědci se domnívají, že na mořském dně a v samotném moři se nacházejí cenné suroviny. Je důležité uvažovat o jejich těžbě takovým způsobem, který bude šetrný k životnímu prostředí.
<P>
Třetím aspektem, o kterém bych se chtěl zmínit, je spojení oceánů a vnitrozemských vodních cest. Domnívám se, že je důležité vytvořit spojení s vnitrozemskou vodní dopravou. Rozvoj Dunaje hraje v této souvislosti hlavní roli. Jako nejdelší řeka v EU může ve spojení s kanálem Rýn-Mohan-Dunaj propojit Černé a Severní moře. Měli bychom vytvořit spojení mezi integrovanou námořní politikou a vnitrozemskými vodními cestami.
<SPEAKER ID="087" NAME="Gerard Batten" AFFILIATION="EFD">
Pane předsedající, nikoho by nemělo překvapit, že EU chce integrovat námořní politiku, stejně jako hodlá integrovat cokoli jiného v Evropě v každém aspektu života a veřejné politiky.
<P>
V roce 2007 jsem u Agentury Spojeného království pro moře a rybolov zjišťoval, kolik ryb se vyloví v britských vodách. Dozvěděl jsem se, že "nemůžeme identifikovat vody Spojeného království. Nyní jsou identifikovány jako součást vod ES." Takže Spojené království již nemá své vlastní teritoriální vody.
<P>
Možná, že je vhodné o tom dnes hovořit, protože jistě všichni víte o tom, že dnes je 205. výročí bitvy u Trafalgaru, k níž došlo dne 21. října 1805, kdy admirál lord Nelson a mnoho dalších statečných mužů obětovali život a zemřeli, aby mohla Británie zůstat svobodnou a nezávislou zemí. Jeho poslední slova byla: "Díky bohu, splnil jsem svou povinnost." Poslanci strany UKIP splní svou povinnost dnes odpoledne a budou hlasovat proti.
<SPEAKER ID="088" NAME="Andreas Mölzer" AFFILIATION="NI">
(DE) Pane předsedající, stále víme příliš málo o mořských ekosystémech a zejména mnohé oblasti hlubokého moře jsou na našich mapách jen bílými místy. Moře a oceány jsou však jednou z hlavních výzev tohoto století, a to nejen proto, že nám poskytují potravu a bílkoviny. Jejich roli v našem klimatickém systému, a tedy jejich přínos pro dobré životní podmínky lidského pokolení, nelze podceňovat.
<P>
Příklad Velkého bariérového útesu dokládá, že mořské ekosystémy se mohou obnovovat, jsou-li uplatněna potřebná opatření na ochranu životního prostředí. V chráněných oblastech útesu se za pouhé dva roky rozrostla rybí populace o 30 % až 75 %. Vzhledem k tomu, že více než 40 % světové populace žije méně než 100 kilometrů od moře, a může tedy být zasaženo tsunami, velice vítám plán na provádění společné evropské strategie pro prevenci katastrof pro naše pobřežní oblasti. Stanovení různých limitů emisí ve vodách EU však odporuje integrované námořní politice, která se snaží zohledňovat všechny faktory. V této oblasti musíme být zásadoví.
<SPEAKER ID="089" NAME="Petru Constantin Luhan" AFFILIATION="PPE">
(RO) Význam integrované námořní politiky je nezpochybnitelný za okolností, kdy je Evropská unie vedoucí světovou námořní velmocí a 40 % hrubého domácího produktu EU je vyprodukováno v mořských a pobřežních oblastech. Při prosazování cílů těchto politik je třeba brát zvláštní ohled na specifické regionální rysy moří obklopující Evropy. Každá mořská oblast je unikátní a vyžaduje individuální pozornost, aby byla zajištěna udržitelná rovnováha s jejími uživateli.
<P>
Současně musíme zajistit, aby měla tato politika přiměřenou finanční podporu ve výhledu na nadcházející programové období, čímž by byl umožněn nový přístup, který bude podporovat optimální, udržitelný rozvoj všech námořních činností a bude se vztahovat na všechny mořské oblasti. To nám umožní dosáhnout mnohem větších výhod a zmírnit dopad na životní prostředí.
<SPEAKER ID="090" NAME="Kriton Arsenis" AFFILIATION="S&amp;D">
(EL) Pane předsedající, paní komisařko, zpravodajové a poslanci podrobně hovořili o obsahu integrované námořní politiky. Chtěl bych se zaměřit na otázku emisí z lodní dopravy. Určitě to nebude jednoduchý úkol, ale emise z lodní dopravy musíme zahrnout do plánů na omezení celkových emisí. Má-li být toto opatření účinné, musíme z něj v rámci mezinárodní dohody organizace IMO učinit prioritu. Nebudeme-li moci takové dohody dosáhnout, budeme vážně zvažovat přijetí regionálních opatření na úrovni EU. Jak řekl pan Danellis, nepůjde o jednoduchý úkol, a máme-li mít nějakou šanci na úspěch, musíme následovat příklad leteckého odvětví.
<P>
Tato opatření musíme uplatňovat na základě přístavu určení obchodních plavidel a musíme rozhodnout, jak zdaňovat emise. Systém pro obchodování s emisemi se ukázal jako značně komplikovaný a neúčinný; musíme najít jednoduché, ale účinné řešení; snad daň z uhlíku nebo jiné hybridní metody, které jsou jednoduché a účinné.
<SPEAKER ID="091" NAME="Werner Kuhn" AFFILIATION="PPE">
(DE) Pane předsedající, chtěl bych znovu připomenout dopravní strategii Evropské unie. Naším cílem je převedení zboží ze silnic na moře a zajištění účinných a ekologicky přijatelných dopravních prostředků. V některých oblastech lodní dopravy však nesmíme klást své ekologické cíle tak vysoko jako v oblastech kontrolovaných z hlediska emisí síry v Baltském a Severním moři, jinak se náklady na dopravu dramaticky zvýší. Pan Itälä a pan Fleckenstein o tom již hovořili. Chtěl bych vyzvat paní Geoghegan-Quinnovou, aby posoudila studii, která se velmi pečlivě připravuje. Nechceme přesunout dopravu z moře zpět na silnice a chceme spravedlivou hospodářskou soutěž v severní Evropě, v Evropské unii i v oblasti Středomoří. To je jeden ze základních požadavků.
<P>
Pokud jde o námořní bezpečnost, chtěl bych rovněž říci, že by měla hrát větší roli v integrované námořní politice v souvislosti s velmi vytíženými plavebními cestami a průlivy. Například v příkopu Kadet Trench a v průlivu Bospor, jak zmiňoval jeden z mých kolegů, by měla být v budoucnu povinná lodivodní služba. V místech, kde proplouvají velké tankery a dopravují se náklady složité na přepravu, by povinná lodivodní služba zvýšila úroveň námořní bezpečnosti.
<SPEAKER ID="092" NAME="Silvia-Adriana Ţicău" AFFILIATION="S&amp;D">
(RO) Lodní doprava a odvětví lodního stavitelství významně přispívají k hospodářské prosperitě zemí EU a poskytují cenné služby evropskému a světovému průmyslu i spotřebitelům.
<P>
Blahopřeji paní Meissnerové k její zprávě. Chtěla bych zdůraznit význam námořního prostoru bez bariér. Současně vyzýváme Komisi a členské státy, aby prováděly hodnocení malých námořních přístavů a zachovávaly je, rozšiřovaly námořní dopravu na krátké vzdálenosti, aby minimalizovaly dopravní vzdálenosti na pevnině, podporovaly výzkum a inovaci v oblasti způsobů přepravy nákladu, manipulace s nákladem a logistických řešení, jejichž cílem bude nalézt řešení, které zkrátí dobu přepravy a sníží náklady na manipulaci, podporovaly rozvoj přístavní infrastruktury a zajistily intermodálnost.
<P>
S důrazem na geostrategický význam Černého moře by měla Evropská rada požádat Evropskou komisi, aby vypracovala strategii Evropské unie pro Černé moře. Dosud bylo bohužel věnováno Černému moři, které má pro Evropskou unii geostrategický význam, příliš málo pozornosti.
<SPEAKER ID="093" NAME="Pat the Cope Gallagher" AFFILIATION="ALDE">
Pane předsedající, rozvoj integrované námořní politiky má zásadní význam pro irskou, evropskou a potažmo i světovou ekonomiku. Pro Irsko jako ostrovní ekonomiku je námořní doprava základním kamenem jeho průmyslu.
<P>
Přes 99 %, opakuji 99 %, objemu veškerého irského obchodu se dopravuje po moři. Odhaduje se, že irská základna námořního průmyslu zaměstnává zhruba 8 000 lidí, kteří v hospodářství vyprodukují ročně přes 1,5 miliardy eur.
<P>
Toto odvětví spojuje irské hospodářství se zbytkem Evropy a zbytkem světa. Toto odvětví má zásadní význam pro naši zemi a pro zotavení irské ekonomiky. Námořního odvětví je charakterizováno rychlým rozvojem, a vyžaduje tedy jednotný přístup na evropské úrovni a nárůst námořních činností jako námořní dopravy, výzkumu, akvakultury a cestovního ruchu - ve spojení s novým využíváním moře jako např. v oblastech podmořských technologií, obnovitelné energie na širém moři a modré biotechnologie - zvyšuje tlak na již omezený námořní prostor.
<SPEAKER ID="094" NAME="Josefa Andrés Barea" AFFILIATION="S&amp;D">
(ES) Pane předsedající, integrovaná námořní politika je politikou mezioborovou, regionální a odvětvovou a politika rybolovu a akvakultury musí být její součástí, aniž by byla podřízena jiným politikám. Všichni musíme řešit ekologické a ekonomické problémy postihující společnost jako celek a odvětví rybolovu zejména: nové technologie, lovná zařízení, chov druhů, program námořního hospodářství pro tvorbu většího počtu pracovních míst a lepších pracovních míst, kvalitní dodávky, mezinárodní vztahy zaměřené na zamezení pirátství a podporu správy moří, která je zbavena překážek, a předcházení problémům s udržitelností jako v případě Islandu.
<P>
To je třeba udělat, chceme-li směřovat k integrované námořní politice a chceme-li pracovat pro životní prostředí a udržitelný rozvoj.
<SPEAKER ID="095" NAME="Mario Pirillo" AFFILIATION="S&amp;D">
(IT) Pane předsedající, paní komisařko, dámy a pánové, integrovaná námořní politika má horizontální roli: zahrnuje různé oblasti, od životního prostředí po mořský a pobřežní výzkum.
<P>
Integrovaná námořní politika neupravuje sledování hranic mezinárodních teritoriálních vod, pokud jde o nezákonný rybolov nebo narušování těchto hranic. Doufám, že v rámci fondů určených pro provádění této politiky bude toto hledisko odpovědně posouzeno a že tyto fondy pomohou posílit kontroly díky moderním systémům dozoru, jako jsou služby Globálního monitoringu životního prostředí a bezpečnosti (GMES).
<P>
Horizontální hledisko, které charakterizuje integrovanou námořní dopravu, bude zajištěno - doufám, že prostřednictvím příštího finančního balíčku - z rozpočtu EU, a nikoli ze zdrojů pro rybolov, jež se používají pro zvláštní činnosti. Jsem velice vděčný zpravodajce za tento důležitý text a doufám, že Komise a Rada plně vyhoví našim žádostem.
<SPEAKER ID="096" NAME="Předsedající">
Děkuji vám, pane Pirillo. Vaše počáteční poznámky jsem nezahrnul do doby vašeho vystoupení, protože to, co jste řekl, je důležité. Mohu vás však ujistit, že všichni místopředsedové vynakládají v tomto směru velké úsilí. Rád bych vás vyzval, abyste si se mnou zasoutěžil. Budeme tahat jména poslanců tohoto Parlamentu z klobouku a hodnotit, kdo je umí lépe vyslovovat. Někdy se však ve víru dění stane chyba a já bych vás chtěl požádat o shovívavost.
<SPEAKER ID="097" NAME="Inés Ayala Sender" AFFILIATION="S&amp;D">
(ES) Pane předsedající, děkuji vám za vaši velkorysost. Chtěla bych srdečně poblahopřát paní Meissnerové k její skvělé práci a také k její schopnosti začlenit požadavky a pozměňovací návrhy našich kolegů.
<P>
Zejména jsem vděčná za dva konkrétní pozměňovací návrhy. Prvním je ten, který Komisi vyzývá, aby zlepšila pracovní podmínky námořních pracovníků a konečně do právních předpisů EU provedla Úmluvu o práci na moři Mezinárodní organizace práce. Pozměňovací návrh rovněž obsahuje návrh na kvalifikační a výcvikový program pro námořníky, který je především zaměřen na nábor mladých lidí a zahrnutí třetích zemí.
<P>
Jsem také vděčná za pozměňovací návrh, v němž vyzýváme Komisi, aby pomohla členských státům s prováděním programu lokalizace a zmapování podmořských vraků lodí a pozůstatků, které jsou součástí evropského historického a kulturního dědictví - pocházím ze Španělska, země s velkým množstvím pozůstatků kolem pobřeží. Tento program usnadní poznání a studium tohoto podmořského dědictví a pomůže zabránit rabování, protože umožní jeho řádnou ochranu.
<P>
Domnívám se, že kromě výborných návrhů paní Meissnerové budou mít tato dvě hlediska velký význam při vytváření nového povědomí o moři, které Evropa potřebuje.
<SPEAKER ID="098" NAME="Máire Geoghegan-Quinn">
členka Komise. - Pane předsedající, vím, že na začátku rozpravy paní Meissnerová vyjádřila zklamání z toho, že je ve sněmovně přítomno tak málo poslanců. Domnívám se, že je určitě potěšena tím, že se této rozpravy zúčastnilo 37 řečníků.
<P>
Rozprava byla skutečně velmi živá a přinesla čerstvé myšlenky, které nás povzbudí k ještě většímu úsilí při vytváření námořní politiky, jíž se věnujeme. Musíme hospodařit s financemi EU pro námořní otázky v rámci návrhu nařízení Evropské komise pro financování integrované námořní politiky v letech 2011, 2012 a 2013. Účelem navrhovaných finančních prostředků, tedy 50 milionů eur, je pokračování v práci vykonané od roku 2007 pro odstranění politických překážek a pro navázání spolupráce sloučením všech politik, které se týkají moře, jako dopravy, rybolovu, cel a ochrany mořského životního prostředí.
<P>
Komise se těší na spolupráci s Parlamentem na včasném uvedení tohoto nařízení v platnost, abychom mohli provádět činnosti v rámci naší budoucí integrované námořní politiky. Kromě toho je důležitou novou iniciativou námořní dozor, který by měl způsobit velkou změnu ve všech budoucích činnostech námořních orgánů na moři a vytvořit společné podmínky pro sdílení informací v oblasti námořních záležitostí EU.
<P>
Sdělení Komise o této iniciativě bylo zveřejněno teprve včera. Je vyvrcholením intenzivní práce, jejímž výsledkem je šestifázový harmonogram pro urychlenou integraci námořního dozoru, což je opatření, jehož dosažení se před pár měsíci zdálo mimořádně obtížné.
<P>
Nyní bych chtěla reagovat na řadu zvláštních otázek, které zde zazněly. Pokud jde o emise síry, Komise si plně uvědomuje obavy, které vyjádřily průmyslové skupiny ohledně dopadů nových námořních norem jakosti paliva přijatých Mezinárodní námořní organizací (IMO) v roce 2008. Proto Komise požadovala - a následně také uvítala - dohodu organizace IMO, která podle odhadů omezí emise oxidu siřičitého až o 90 %, a co je důležitější, emise sekundárních suspendovaných částic až o 80 %.
<P>
Komise v příštích měsících předloží návrh pro přizpůsobení právních předpisů EU rozhodnutí organizace IMO. Návrh bude doplněn podrobnou zprávou, která bude rovněž obsahovat výsledek našeho následného posouzení dopadu rozhodnutí IMO a také možná opatření, která by Komise mohla přijmout pro zmírnění nežádoucích dopadů na dané odvětví.
<P>
Pan de Grandes Pascual nastolil otázku mořských oblastí. EU si uvědomuje různé podmínky v mořských oblastech a připravuje příslušné strategie pro každou mořskou oblast, které budou přizpůsobeny specifickým potřebám.
<P>
A konečně, paní Rosbachová a další poslanci se zabývali otázkou opatření proti katastrofám. Evropská agentura pro námořní bezpečnost je zodpovědná za sledování bezpečnosti lodní dopravy. V současnosti nemá zákonné oprávnění k regulacím v oblasti ekologických havárií, ale probíhají jednání - v souvislosti s aktuální činností Komise ohledně prodloužení či obnovení mandátu Evropské agentury pro námořní bezpečnost - o tom, zda má být v následujících letech svěřeno agentuře více pravomocí. Na této otázce budeme samozřejmě úzce spolupracovat s Parlamentem.
<P>
Nakonec bych dodala, že jako evropská komisařka odpovědná za výzkum, inovace a vědu jsem zde v jednacím sále s radostí vyslechla několik poslanců, kteří hovořili o vztahu mezi námořní politikou v obecném pojetí a konkrétním výzkumem v rámci námořní a pobřežní politiky. Minulý týden uspořádalo belgické předsednictví velmi důležitou konferenci v Ostende, která se konkrétně zabývala touto otázkou a na níž se sešli odborníci pracující v této oblasti. Jedná se o velmi důležitý pilíř naší integrované námořní politiky.
<P>
Chtěla bych znovu poděkovat paní Meissnerové za její vyčerpávající a dalekosáhlou zprávu. Domnívám se, že nyní můžeme pracovat na realizaci všech budoucích námořních iniciativ s novou energií a důvěrou.
<P>
Děkuji vám a omlouvám se tlumočníkům, pokud jsem mluvila příliš rychle.
<SPEAKER ID="099" NAME="Gesine Meissner" LANGUAGE="DE">
Pane předsedající, myslím si, že je dobře, že jste počítala, paní Geoghegan-Quinnová. Nevěděla jsem, kolik projevů jsme vyslechli, ale 37 je skutečně hodně. Chtěla bych poděkovat všem, kteří se zúčastnili dnešní rozpravy. Hned na začátku jsem také zapomněla poděkovat všem stínovým zpravodajům za jejich práci. Skutečně jsme spolupracovali velice konstruktivně, z čehož jsem měla velkou radost. Moje zpráva se týkala řady témat, protože je pro mě velmi důležité získat v této zásadní oblasti přesvědčující většinu.
<P>
V mnoha projevech na různá témata byla zdůrazněna skutečnost, že potřebujeme společný postup v oblastech výzkumu, plánování, provádění a kontroly námořních činností prostřednictvím společné správy, územního plánování a sledování. Právě o tom je tato zpráva. Jedná se však o velmi členité téma.
<P>
Nyní bych chtěla okomentovat několik projevů. Pan Fleckenstein hovořil o problému emisí síry. Zařadili jsme jej do zprávy, protože pro nás bylo důležité, aby nedocházelo k narušování hospodářské soutěže, ale také musíme zajistit, aby byla lodní doprava šetrnější k životnímu prostředí. Co jste však uváděl o lodním stavitelství, pane Fleckensteine, není tak docela pravda. Není pravdou, že liberálové a konzervativci nechtěli tuto věc zařadit. Jednalo se pouze o otázku, jak to máme provést, zda bychom měli vytvořit nový fond na evropské úrovni pro opravu starých lodí nebo zda bychom měli vypracovat strategii. To je současné znění.
<P>
Hovořilo se i o tématu mého pozměňovacího návrhu, který jsem podala, abych do zprávy zařadila obchod s emisemi. Ve výboru byl těsným rozdílem zamítnut, ale podle mého názoru jsme všichni přesvědčeni, že musíme pokračovat tímto směrem. Z tohoto důvodu doufám v podporu v těchto oblastech.
<P>
Pane Kohlíčku, řekl jste, že je obtížné spojit všechny tyto oblasti dohromady, ale já vím, že je to možné. Skupina zainteresovaných stran a podnikatelů ze všech různých námořních oblastí se setkává dvakrát ročně a vyměňují si názory. Jsou to prominentní hráči na evropské úrovni a všichni si velice cení možnosti společně se sejít.
<P>
Můj poslední bod se týká skutečnosti, že existuje tolik rozdílných regionů. Do zprávy jsem zahrnula pozici ostrovů, a není tedy pravdou, že byly opomenuty. Jediná oblast, na kterou se strategie nevztahují, je Severní moře. Žiji přímo u Severního moře, a proto jsem chtěla říci, že když hovoříme o Černém moři, Středozemním moři a Dunaji, neměli bychom zapomínat na Severní moře.
<P>
Závěrem bych chtěla vyjádřit poděkování, zejména za poznámku, že bychom měli převzít morální odpovědnost za moře a za budoucí generace. Právě proto jsem zvolila název "Potřebujeme si nově uvědomit mořský rozměr". Budeme-li pokračovat v práci tímto směrem, dokážeme mnohé.
<SPEAKER ID="100" NAME="Paul Rübig" AFFILIATION="PPE">
(DE) Pane předsedající, chtěl bych vznést procesní námitku. Chtěl bych poděkovat předsedajícímu za to, že dnes ukončil rozpravu čtvrt hodiny před hlasováním, protože je to důstojný způsob ukončení rozpravy, který nám umožní v klidu ukončit diskuzi a poskytne poslancům čas, aby se sešli. Včera se jednání příliš nedařilo a naplánování nebylo takové, jak bychom si přáli. Dnes je všechno tak, jak má být, a doufám, že předsedající na to bude pamatovat v budoucnu a naplánuje dostatečný čas mezi koncem rozpravy a začátkem hlasování.
<SPEAKER ID="101" NAME="Předsedající">
Rozprava je ukončena.
<P>
Hlasování se bude konat dnes ve 12.00 hodin.
<P>
Písemná prohlášení (článek 149)
<SPEAKER ID="102" NAME="Maria Da Graça Carvalho" LANGUAGE="PT">
Je důležité, aby EU zajistila ochranu svých pobřeží. Také je nezbytné, aby platné právní předpisy zaručily bezpečnější průzkum ložisek ropy a těžbu ropy.
<P>
Evropská agentura pro námořní bezpečnost (EMSA) na základě Lisabonské smlouvy poskytuje podporu a technickou pomoc při přípravě a uplatňování právních předpisů Unie pro námořní bezpečnost a ochranu i pro znečištění způsobené lodní dopravou.
<P>
V červnu letošního roku jsem předložila písemný návrh komisařům Oettingerovi, Kallasovi a Georgievové na rozšíření mandátu agentury EMSA, aby vytvořila mechanismy pro bezpečnostní dohled na evropské ropné plošiny umístěné v Severním moři, Černém moři a Středozemním moři a byla zodpovědná za předcházení ekologickým haváriím při průzkumu ložisek ropy. Tento návrh umožňuje úspory z rozsahu na úrovni finančních, lidských a technických zdrojů.
<P>
Vítám reakci komisařů, kteří projevili otevřenost k přezkoumání nařízení agentury EMSA a rozšíření jejího mandátu v oblasti zásahu při haváriích znečišťujících mořské prostředí. Vyzývám znovu Evropskou komisi, aby rozšířila mandát agentury EMSA pro zajištění ochrany našich pobřeží.
<SPEAKER ID="103" NAME="Vilja Savisaar-Toomast" AFFILIATION="ALDE">
písemně. - (ET) Pane předsedající, dámy a pánové, je dobře známo, že Mezinárodní námořní organizace na základě přílohy VI úmluvy MARPOL stanovila různé požadavky na množství síry v různých regionech. Baltské moře, Severní moře a Lamanšský průliv byly vyhlášeny za kontrolní oblasti emisí síry a pro tyto regiony byly stanoveny přísnější požadavky pro výrazné omezení znečištění. V těchto regionech lze od roku 2015 používat námořní paliva, pokud jejich obsah síry nepřesahuje 0,1 %, kdežto v ostatních regionech se od roku 2020 požaduje obsah síry pod hranici 0,5 %. Touto otázkou se rovněž zabývala mezinárodní námořní konference, která se konala 24. září v Tallinnu, v mé rodné zemi. Domnívám se, že nebude řešením, když Evropská unie vytvoří své vlastní požadavky, které však nebudou platit pro třetí země; tj. sami sebe vystavíme nerovné hospodářské soutěži v námořním odvětví. Situaci je třeba řešit na mezinárodní úrovni, aby byly stanovené požadavky reálné a platily pro všechny, kteří se plaví v Baltském moři, nejen pro plavidla členských států EU. Důsledkem přijetí neuvážených norem je navíc převedení dopravy zboží z moře zpět na silnice, což je daleko nebezpečnější a škodlivější pro životní prostředí. V této otázce tedy podporuji stanoviska estonské a finské vlády i Svazu provozovatelů námořních plavidel Evropského společenství - rozhodnutí Mezinárodní námořní organizace by mělo být přezkoumáno a mělo by stanovit stejná pravidla pro všechny regiony EU a plavidla, která se v nich pohybují.
<SPEAKER ID="104" NAME="Traian Ungureanu" AFFILIATION="PPE">
písemně. - Jako zpravodaj strategie EU pro oblast Černého moře jsem s politováním zaznamenal, že záležitosti týkající se Černého moře integrovaná námořní politika Unie téměř ignoruje. Ačkoli bylo Černé moře zahrnuto v roce 2007 do konceptu integrované námořní politiky, vypadá to, že konkrétní opatření EU v tomto směru zaostávají. Naléhavě žádám Evropskou komisi, aby zvýšila úsilí při vytváření postoje této politiky k oblasti Černého moře. Integrovaná námořní politika je důležitým nástrojem pro ucelené využívání možností a výzev v mořských oblastech EU a je zaměřena na všeobecný rozvoj pobřežních oblastí. Jsem hluboce přesvědčen, že Černé moře jakožto moře částečně uvnitř EU a jeho pobřežní státy naléhavě potřebují náležité uplatnění tohoto nástroje. Mezinárodní rozměr integrované námořní politiky je zásadním aspektem úspěšného uplatňování těchto opatření v regionu Černého moře, který rovněž zahrnuje sedm zemí mimo EU. Evropský parlament v současnosti připravuje zprávu o vytvoření strategie EU pro oblast Černého moře. Doufám, že Komise bude tuto iniciativu sledovat a budoucí strategii bude považovat za důležitý základ pro posílenou realizaci integrované námořní politiky v oblasti Černého moře.
