<CHAPTER ID="021">
Používání sexuálního násilí v konfliktech v severní Africe a na Blízkém východě
<SPEAKER ID="728" NAME="Předsedající">
Dalším bodem programu je prohlášení Komise o používání sexuálního násilí v konfliktech v severní Africe a na Blízkém východě.
<SPEAKER ID="729" NAME="Štefan Füle">
člen Komise - Paní předsedající, musíme co nejrozhodnějším způsobem odmítnout jakékoli zaměřování násilí na ženy, od zastrašování až po sexuální útoky. Jedná se o odpudivé zločiny, jejichž oběťmi se často stávají ti nejzranitelnější a bezbranní lidé.
<P>
Skutečností bohužel je, že v mnoha zemích ve světě, nejen v severní Africe a na Blízkém východě, chybí řádný právní rámec, který by ženy a dívky chránil před násilím. Neexistuje nic, co by vybízelo k nahlášení útoků tohoto typu. Je třeba učinit mnohem více, aby pachatelé byli odrazeni od podobných činů a aby museli se z nich zodpovídat. Ženy musí stále snášet diskriminační zákony a hluboce zakořeněnou kulturní nerovnost. Například národní výbor, který byl v Egyptě vytvořen, aby vypracoval novou ústavu, se skládá výhradně z mužů a i v nové vládě působí pouze jedna ministryně.
<P>
To je neudržitelné, jak ukázala odvaha prokázaná tuniskými a egyptskými ženami v průběhu nedávných událostí v jejich zemích. Pokud je z politické a institucionální reformy vyloučena polovina obyvatel, může taková reforma jen stěží uspět.
<P>
Na pozadí těchto skutečností rozhodně odsuzujeme rostoucí počet zpráv o vážném porušování lidských práv včetně znásilnění, sexuálních napadení a krutého ponižování ženských aktivistek. Evropská unie je odhodlaná posilovat úlohu žen v politické, občanské, sociální, hospodářské a kulturní oblasti, jakož i bojovat proti diskriminaci a beztrestnosti. Právě proto jedna z osmi obecných zásad Evropské unie v oblasti lidských práv výslovně usiluje o "podporu rovnosti pohlaví a potlačování diskriminace vůči ženám". Barcelonské prohlášení z roku 1995, kterým bylo zřízeno euro-středomořské partnerství, jasně posiluje toto odhodlání v evropsko-středomořském regionu.
<P>
Rovnost pohlaví je jednou z priorit pětiletého pracovního plánu, na němž se shodly hlavy států na barcelonské vrcholné schůzce, která se konala v roce 2005 u příležitosti desátého výročí vzniku euro-středomořského partnerství.
<P>
Ve světle těchto závazků zahájila euro-středomořská ministerská konference o posilování úlohy žen ve společnosti, která se konala v listopadu 2006 v Istanbulu, inovativní a průkopnický proces. Ministři (včetně ministrů z Alžíru, Jordánska, Libanonu, Maroka, okupovaných palestinských území, Sýrie a Tuniska) se shodli na přijetí holistického přístupu, který je založen na následujících vzájemně propojených prioritách: zaprvé, politická a občanská práva žen; zadruhé, společenská a hospodářská práva žen a udržitelný rozvoj; a nakonec práva žen v kulturní sféře a úloha hromadně sdělovacích a komunikačních prostředků.
<P>
Od konference v roce 2006 probíhají práce v souvislosti s prováděním společného akčního rámce, zejména prostřednictvím plnění priorit států, s následnými mechanismy a zprávami zveřejňovanými Evropskou komisí. Partneři, kteří jsou součástí Unie pro Středomoří, znovu potvrdili své odhodlání v této souvislosti na druhé ministerské konferenci v Marakéši, která se konala v listopadu 2009. Do diskusí se plně zapojila občanská společnost. Zvyšování obecného povědomí a viditelnosti procesu bylo jednou z velkých výzev, na níž se shodli téměř všichni jeho účastníci.
<P>
Důležitým způsobem, jak řešit tyto naléhavé otázky, je - kromě tohoto regionálního rámce - i dvoustranný dialog Evropský unie, a to včetně dialogu vedeného prostřednictvím podvýborů zabývajících se otázkami rovnosti pohlaví.
<P>
Paní předsedající, rád bych skončil prohlášením, že Evropská unie nebude tolerovat násilí vůči ženám v jakékoli podobě a bude využívat všech způsobů, aby mu zabránila.
<SPEAKER ID="730" NAME="Edit Bauer">
jménem skupiny PPE - Paní předsedající, pane komisaři, skutečně oceňuji pevný závazek Komise s cílem odsoudit násilí vůči ženám jako prostředku vedení války - jehož je systematicky využíváno v ozbrojených konfliktech za různými účely, mezi něž patří ponížení, zastrašení, politický teror, vymáhání informací, odměňování vojáků či dokonce etnické čistky. Násilí vůči ženám v ozbrojených konfliktech je ve značné míře založeno na tradičním vnímání ženy jako majetku. Jelikož ženy v mnoha kulturách hrají úlohu předavatelů kultury a národních symbolů, slouží násilí proti ženám i jako prostředek napadání společenských hodnot a společenské cti.
<P>
Římský statut Mezinárodního trestního soudu považuje sexuální násilí jako součást útoků proti civilistům - proti lidskosti - za válečný zločin. Různé podoby sexuálního násilí v ozbrojených konfliktech, včetně sexuálního otroctví, vynucených sňatků a vynuceného těhotenství, jsou válečnými zločiny a měly by být považovány za závažná porušení Ženevské konvence. Lidé zodpovědní za činy sexuálního násilí ve válce až příliš často vyváznou bez potrestání; příliš často je násilí proti ženám přijímáno jako nevyhnutelná součást války; příliš často je pachatelům udělena amnestie jako součást mírových dohod.
<P>
Nastal čas odsoudit tyto nelidské praktiky ve všech částech světa a naše dnešní poselství by mělo znít, že pachatelé těchto válečných zločinů už nemohou zůstávat bez potrestání.
<SPEAKER ID="731" NAME="Ana Gomes" LANGUAGE="PT">
Paní předsedající, v rozporu s reportážemi, které k nám přicházejí z Libye a v nichž vidíme pouze muže bojující na frontě, snímky pořízené zhruba před měsícem na hlavním náměstí v Benghází, na Tahrirském náměstí a při demonstracích v Tunisku, Bahrajnu, Sýrii, Jordánsku a Maroku ukazují ženy všech věkových kategorií, které žádají svobodu, spravedlnost a demokracii. Ženy, a zejména mladé ženy, měly a stále mají klíčovou úlohu v povstáních v severní Africe a v arabském světě. Jejich osud v těchto zemích, které charakterizuje silná patriarchální a náboženská tradice, nebude pouze ukazatelem, ale rovněž rozhodným prvkem pro směr, jímž se tyto státy v nadcházejících měsících a letech vydají při hledání demokracie a respektování lidských práv. Evropská unie proto musí učinit svou prioritou podporu žen, které odvážně zahájily protesty Arabského jara, a to včetně finanční podpory organizací občanské společnosti a prostřednictvím politické, technické a finanční pomoci ženám, které se chtějí aktivně podílet, podporováním jejich zapojení do všech demokratických institucí a orgánů politické a hospodářské moci jako členek či kandidátek politických stran a tak dále.
<P>
Je rovněž nutné, aby Evropská unie mobilizovala veškeré své úsilí na nejvyšší úrovni s cílem bojovat proti pokusům o zastrašování, odvetu a sexuální násilí vůči ženám, které se odváží pozvednout svůj hlas. Příklady jako je vynucování testů panenství na ženách, jež protestovaly na Tahrirském náměstí dne 8. března, či znásilnění a uvěznění Iman al-Obeidiové v Libyi představují, jak řekl komisař Füle, naprosto nepřípustné zločiny. Očekáváme, že vysoká představitelka a komisař budou požadovat okamžité nezávislé vyšetření těchto případů, aby se z nich staly příklady, které se už nikdy nebudou opakovat.
<SPEAKER ID="732" NAME="Antonyia Parvanova">
jménem skupiny ALDE - Paní předsedající, skupina ALDE navrhla a iniciovala tuto rozpravu, neboť tu dnes chceme vyjádřit své obavy ze situace žen v severní Africe a na Blízkém východě během současných politických změn a nepokojů. V průběhu několika uplynulých týdnů jsme byli svědky závažného porušování lidských práv v Libyi a v Egyptě, jehož oběti byly zejména ženy. Nebudu se pouštět do podrobností všech těchto případů, dovolte mi zmínit jen dvě symbolické a znepokojující situace, jímž by se mělo dostat okamžitého odsouzení.
<P>
Iman al-Obeidiová, libyjská žena, řekla mezinárodnímu tisku, že byla hromadně znásilněna a následně zadržena prokaddávskými vojáky, a pak po 72 hodin vyslýchána, než byla propuštěna. V Egyptě, jak zmínili moji kolegové, tvrdí některé protestující, že byly podrobeny takzvaným testům panenství - a rovněž znásilněny vojáky - a některé z nich jsou nyní souzeny za "selhání" v těchto testech. Tyto případy poskytují další důkaz, že znásilnění se stále využívá jako zbraně v dobách konfliktu za účelem terorizování a ponižování civilního obyvatelstva.
<P>
Bylo by nepřijatelné, kdybychom nepozvedli svůj hlas proti těmto hrozným zločinům páchaným na ženám. Vyzýváme Komisi a Radu, aby protestovaly a rázně odsoudily sexuální útoky, zastrašování a jakékoli zneužívání žen, k němuž dochází v kontextu současných událostí v severní Africe a na Blízkém východě. Musíme rovněž využít všech našich dostupných politických nástrojů k zaručení toho, že po dokončení transformace těchto společností budou zaručena a dodržována práva žen.
<P>
Včera jsme schválili zprávu o politickém rámci EU pro boj proti násilí vůči ženám a bylo by nepřijatelné, abychom používali dvojího metru v souvislosti s naší politickou činností vně Evropské unie. V tomto ohledu musí být podpora práv žen plně integrována do evropské politiky sousedství, jejích programů a projektů, a zároveň je zapotřebí zavést politiku zaměřenou konkrétně na ženská práva a emancipaci žen.
<SPEAKER ID="733" NAME="Barbara Lochbihler" LANGUAGE="DE">
Paní předsedající, vynucené takzvané testy panenství, ke kterým egyptská armáda nutila protestující ženy na Tahrirském náměstí, a mnohonásobná znásilnění libyjských žen ze strany vojáků jsou hrozné zločiny, které vedly k dnešnímu návrhu usnesení. Nemůžeme vyloučit možnost, že další sexuální násilí je pácháno všemi stranami konfliktů v severní Africe a na Blízkém východě.
<P>
Loni v listopadu jsme v Evropském parlamentu vyzývali členské státy EU a samotnou EU, aby konečně začaly brát vážně situaci žen v průběhu válek a ozbrojených konfliktů. Tehdy podávala vysoká představitelka Evropské unie pro zahraniční věci, baronka Ashtonová, zprávu o dosaženém pokroku. Nyní již existuje lepší mezinárodní rámec pro prevenci násilí vůči ženám v oblastech konfliktů a některé státy rovněž přijaly národní akční plány. Velmi důležitá je i výměna osvědčených postupů.
<P>
Evropská unie již poskytla 300 milionů EUR na opatření zahrnující poskytování lékařské péče a dalších 200 miliónů EUR bylo schváleno pro provádění rezoluce 1325 Rady bezpečnosti OSN. Existují plány pro zavedení místních strategií v konfliktních zónách v roce 2011. V tomto ohledu má velký význam výcvik personálu. Proto je nutné, aby všechny tyto zkušenosti a opatření byly začleněny a zvažovány při provádění evropské úmluvy pro partnerství a demokracii se zeměmi jižního Středomoří. V souvislosti s touto činností rozhodně budete mít podporu Evropského parlamentu.
<SPEAKER ID="734" NAME="Ilda Figueiredo" LANGUAGE="PT">
Paní předsedající, víme, že se ženy aktivně podílely na povstáních volajících po větší demokracii, právech a svobodách v severní Africe a na Blízkém východě. Víme však také, že jsou předmětem obecných, systematických praktik znásilňování a sexuálního otroctví, jež jsou podle Ženevské konvence považovány za zločiny proti lidskosti a válečné zločiny.
<P>
V tomto světle jsou zprávy přicházející ať už z Konga či Egypta, Libye nebo dalších států velmi znepokojivé. Žádáme tedy účinné diplomatické kroky, které se rázně postaví proti používání sexuálního násilí, zastrašování a obtěžování žen v severní Africe, na Blízkém východě či na jakémkoli jiném místě.
<P>
Rádi bychom rovněž poukázali na význam uznání úlohy, kterou ženy sehrály v revolucích, a zdůraznili potřebu, aby byla zaručena jejich práva včetně zapojení do nových demokratických, právních, hospodářských a politických struktur těchto společností, čímž by skončila staletí diskriminace, již museli snášet až do konce.
<SPEAKER ID="735" NAME="Emine Bozkurt" AFFILIATION="S&amp;D">
(NL) Paní předsedající, revoluce v severní Africe a na Blízkém východě přinesly i příležitosti. Konečně může začít proces obnovy země a nastolení demokracie v Tunisku a v Egyptě. Na náměstích a ulicích Káhiry, Tunisu a Benghází ženy byly, a stále jsou, důležitou součástí revolucí. Je zde mnoho příležitostí, ale rovněž rizika.
<P>
Tvrzení, která v televizi uvedla mladá libyjská žena, o svém znásilnění Kaddáfího vojáky, otřásla veřejností. Nejednalo se však o první zprávy tohoto druhu, a od té doby se objevily další. Sexuálního násilí se využívá jako nástroje k utlačování a umlčování žen například v Káhiře, kde byly ženy armádou zneužity a přinuceny podrobit se testům panenství. V Libyjské válce se násilí proti ženám používá jako zbraně. V mocenském vakuu, které vzniká v dobách bezpráví, neexistuje žádná kontrola. Ženy přicházejí o ochranu zákona. Musíme proto, paní předsedající, vyslat jasný signál o tom, že k něčemu podobnému by nemělo a nesmí vůbec docházet. Musíme novým vůdcům vyslat jasný signál, že zločiny tohoto druhu musí být vyšetřeny a potrestány. Nikdo, kdo má takové zločiny na svědomí, by neměl vyváznout bez potrestání.
<P>
Rád bych rovněž zdůraznil, že tyto ženy musí mít ochranu a že nelze přehlížet jejich úlohu při obnově společnosti. Ženská práva musí být zakotvena v zákoně, a za tím účelem by měly být ženy jmenovány do funkcí v ústavních výborech, parlamentech a vládách, aby témata jako vzdělání žen, jejich práva a boj proti škodlivým tradičním praktikám stály v čele zájmu. Hospodářská nezávislost představuje klíčový prvek pro emancipaci žen a mělo by být podporováno podnikání, například prostřednictvím mikroúvěrů.
<SPEAKER ID="736" NAME="Kristiina Ojuland" AFFILIATION="ALDE">
Paní předsedající, sexuální útoky proti ženám - a v některých případech i proti mužům - v severní Africe a na Blízkém východě jsou velmi znepokojivé a je třeba, aby se je regionální orgány řešily, ať už nové demokratické síly nebo starší režimy.
<P>
Chtěla bych vyzvat místopředsedkyni Komise a vysokou představitelku Unie pro zahraniční věci a bezpečnostní politiku, baronku Ashtonovou, aby o tragické situaci ohledně sexuálního násilí v tomto regionu diskutovala se zástupci cílových států v kontextu jižního rozměru evropské politiky sousedství s přihlédnutím k tomu, aby byli pachatelé předáni spravedlnosti a aby bylo zaručeno dodržování lidských práv žen i mužů.
<P>
Považuji sexuální násilí za nejhorší druh vedení války. Je třeba jej za každou cenu zamezit a trestat tím nejtvrdším způsobem.
<SPEAKER ID="737" NAME="Seán Kelly" AFFILIATION="PPE">
(GA) Paní předsedající, před dvěma měsíci jsme hovořili o násilí proti ženám v Evropě. Bylo uvedeno, že až 25% evropských žen bylo vystaveno násilí. Nyní hovoříme o sexuálním násilí proti ženám v konfliktech v severní Africe a na Blízkém východě. Je to smutný příběh, který už nelze dále tolerovat. Proto je důležité, abychom o něm diskutovali a učinili nezbytné kroky k jeho zamezení.
<P>
Bohužel nejen v průběhu války, ale i v období míru panuje v rámci celého afrického kontinentu velmi archaický postoj k ženám. Ten je pochopitelně v průběhu války umocněn. Souhlasím však s panem komisařem, že na tyto problémy musíme poukázat a zejména usilovat o to, aby byli k zodpovědnosti pohnáni lidé, kteří tyto zločiny páchají. Tímto způsobem snad za nějakou dobu dosáhneme změny postoje a odstranění těchto hanebných praktik.
<SPEAKER ID="739" NAME="Anna Záborská" AFFILIATION="PPE">
(SK) Sexuální násilí není porušením ženských nebo mužských lidských práv. Taková práva totiž neexistují. Je to zločin proti lidské důstojnosti, která patří mezi základní práva každého člověka, ženy i muže. To neplatí jen v Evropě, ale i v Egyptě, Libyi, Kongu a ostatních zemích Afriky a Blízkého východu, o nichž hovoří toto usnesení. Válečné konflikty nesmí být polehčující okolností. V Kongu to začalo znásilňováním žen a nyní jsou znásilňováni i muži. Usnesení jsou však pouhá slova. Je třeba i konat. Komise musí začít podrobně monitorovat porušování lidských práv ve světě a zároveň musí navrhnout nástroje, kterými si Evropa v případě potřeby vynutí jejich dodržování. Jinak můžeme partnerství, do nichž tolik investujeme, rovnou nazvat vyplácením výpalného.
<SPEAKER ID="740" NAME="Štefan Füle">
člen Komise - Paní předsedající, chtěl bych váženým poslancům říci, že problémy a konkrétní případy, které nám tu dnes předložili, jsou skutečně závažné a představují temný mrak, který se vznáší nad událostmi, ke kterým došlo v posledních týdnech v severní Africe a na Blízkém východě. Vzal jsem na vědomí problémy, o kterých v dnešní rozpravě hovořili, a návrhy, jež předložili.
<P>
Jak jsem již řekl, Evropská unie má k dispozici řadu nástrojů a učiní vše pro podporu většího zapojení žen do občanského a politického života, osvobozeného od hrozeb, zastrašování a násilí.
<P>
Rád bych rovněž obrátil pozornost poslanců k určitým pozitivním vývojům v poslední době, jako je vytvoření úřadu pro lidská práva v sekretariátu Rady pro spolupráci v Zálivu. Takové kroky bychom měli vítat. Naše podpora mezinárodních organizací, zejména OSN Žen (UN Women) a občanské společnosti bude napomáhat podpoře vnitřních změn. To rovněž ukazuje na skutečnost, proč je naše politika dialogu a zapojování tak důležitá a proč musí pokračovat zejména s našimi novými partnery.
<SPEAKER ID="741" NAME="Předsedající">
Obdržela jsem pět návrhů usnesení , které byly předloženy v souladu s článkem 110(2) jednacího řádu.
<P>
Rozprava je ukončena.
<P>
Hlasování se bude konat ve čtvrtek 7. dubna.
<P>
Písemná prohlášení (článek 149)
<SPEAKER ID="742" NAME="Filip Kaczmarek" LANGUAGE="PL">
Sexuální násilí představuje mimořádně odpudivý prostředek vedení války a odporný nástroj, jak bojovat s druhou stranou konfliktu či jak ji ponížit. V případě severní Afriky a Blízkého východu jsou tyto praktiky obzvláště kruté, protože odhalují obrovskou míru cynismu a demoralizace, neboť dominantní náboženství v regionu zaujímá v sexuálních otázkách velmi restriktivní postoj. Pachatelé sexuálního násilí porušují celou řadu pravidel a norem chování. Válka a konflikt často probouzejí v těchto lidech nepředstavitelné zlo. Budeme s tím bojovat a nikdy nepřestaneme toto barbarství odsuzovat.
