<CHAPTER ID="018">
Stanovy zásobovací agentury Euratomu (rozprava) 
<SPEAKER ID="090" NAME="Předsedající">
Následujícím bodem rozpravy je zpráva Romany Jordan Cizeljové, jménem Výboru pro průmysl, výzkum a energetiku, týkající se návrhu na rozhodnutí Rady, kterým se stanoví stanovy zásobovací agentury Euratomu - C6-0131/2007 -.
<SPEAKER ID="091" NAME="Franco Frattini">
místopředseda Komise. - Paní předsedající, rád bych nejprve poblahopřál paní zpravodajce k její zprávě.
<P>
Jaderná energie je významnou složkou evropského energetického mixu a v současnosti jsme svědky obnoveného zájmu o jadernou energii na evropské i světové úrovni.
<P>
Evropská agentura Euratom během své více než pětačtyřicetileté historie napomohla k zabezpečení dodávek jaderného paliva ve prospěch uživatelů ve Společenství.
<P>
Zásobovací agentura je institucí, která byla vytvořena Smlouvou o Euratomu, což znamená, že pochází přímo z nástroje primárního práva. Jejím cílem je dlouhodobá bezpečnost dodávek prostřednictvím přiměřené diverzifikace zdrojů dodávek týkající se jaderných paliv. Rovný přístup ke zdrojům dodávek je nezbytným prvkem Smlouvy o Euratomu a zajišťuje jej zásobovací agentura.
<P>
V současnosti zásobovací agentura funguje podle stanov z roku 1958, kdy bylo Společenství tvořeno šesti členskými státy. V souvislosti s rozšířením Evropské unie je zapotřebí tyto stanovy modernizovat. To je předmětem našeho návrhu; je to také důvod, proč zásobovací agenturu nelze považovat za novou agenturu ve smyslu interinstitucionální dohody mezi Evropským parlamentem a Evropskou komisí.
<P>
Evropský parlament dlouho požadoval, aby úloha agentury byla oživena a aby pravomoci obsažené ve Smlouvě o Euratomu byly plně využity. Rád bych uvedl zejména Maldeikisovu zprávu týkající se padesátého výročí Smlouvy o Euratomu, kterou letos přijala tato sněmovna. Jsem rád, že mohu říci, že Komise vítá většinu navržených změn. Sdílím Váš názor, že je zapotřebí posílit úlohu poradního výboru. Souhlasím také s tím, že by měl více přispívat k přípravě průzkumů trhu agentury.
<P>
Na závěr bych rád uvedl, že vítám podporu, kterou Evropský parlament poskytuje za účelem posílení úlohy zásobovací agentury Euratomu. Těším se na diskusi.
<SPEAKER ID="092" NAME="Romana Jordan Cizelj  " AFFILIATION="PPE-DE">
zpravodajka. - (SL) Úloha jaderné energie je stále více zřejmá, nejen v Evropě, ale také celosvětově. Spolehlivost dodávek, konkurenceschopnost na trhu s energií a minimalizace dopadů výroby a využívání energie na životní prostředí vytvářejí základnu energetické politiky Evropské unie. Rozvoj udržitelné energetiky má také zároveň pozitivní účinek na rozvoj technologií, hospodářský růst a zaměstnanost. Toto všechno směřuje k dosažení cílů Lisabonské strategie.
<P>
Vyvážený energetický mix je jednou z podmínek, které jsou nezbytné pro udržitelný rozvoj, boj proti globálnímu oteplování a změně klimatu, snížení závislosti na dovozu a zajištění bezpečných dodávek energie. V Evropské unii tvoří složku energetického mixu také jaderná energie. Musíme proto zajistit, abychom měli bezpečné a spolehlivé dodávky jaderného materiálu a konkurenční, řádně fungující trhy s energií, na které se můžeme spolehnout.
<P>
Z tohoto důvodu byla zřízena zásobovací agentura Euratomu. Její úlohu je třeba dále posílit v souvislosti se změnami podmínek na světových trzích s energií. Přirozeně také souhlasím s Komisí v tom, že rozšíření Evropské unie na 27 členských států a finanční nařízení přijaté v souvislosti s agenturou vyžaduje nové, modernizované a zdokonalené stanovy pro zásobovací agenturu Euratomu.
<P>
Posílenou úlohu agentury jsem zdůraznila i ve své zprávě. Potřebujeme silnou instituci, která bude kromě své hlavní úlohy sledování dodávek a poptávky po jaderném materiálu a jaderných službách zajišťovat a pravidelně provádět studie týkající se rizika na trhu a dlouhodobého pohybu cen u jaderných materiálů. Musí mít kontrolu nad uzavíráním dlouhodobých smluv na jaderné palivo a zajišťovat mimo jiné rámec pro investice.
<P>
S cílem zajistit, aby všechny tyto úkoly proběhly úspěšně, jsem navrhl větší úlohu poradního výboru, který vnímám prvotně jako expertní instituci. Na základě rozmanité odbornosti svých členů je schopen poskytovat agentuře jedinečnou podporu, pokud jde o úkoly, které jí byly svěřeny Smlouvou o Euratomu. Domnívám se proto, počet by se měl počet členů poradního výboru rozšířit, zejména pokud jde o experty. Myslím si, že ty členské státy, které jsou aktivní v jaderném palivovém cyklu a také nejvíce přispívají do většiny fondů, by měly být oprávněny mít dodatečného člena v poradním výboru.
<P>
Aby byla zajištěna soudržnost práce výboru a aby bylo možné v jeho rámci rozvíjet odborné znalosti vysoké úrovně, navrhuji, aby byl zřízen výbor nebo sbor úředníků a dále to, aby tento sbor tvořili předseda, dva místopředsedové a dva poradci. Soudržnost lze zajistit jen prostřednictvím jednoduché struktury a jasně definovaných úkolů úředníků poradního výboru, kteří tvoří spojovací článek mezi poradním výborem a generálním ředitelem agentury. Musejí koordinovat aktivity poradního výboru, zejména takové, které jsou spojené s vypracováním, hodnocením a přezkumem jeho zpráv a šířením odborných znalostí. Bez investic do vzdělání a lidských zdrojů lze stanovených cílů konkurenceschopné a technologicky vyspělé Evropy jen stěží dosáhnout.
<P>
Dále bych rád zdůraznil potřebu průhlednosti, což je velkou měrou záležitostí pro výroční zprávu agentury. Myslím si, že by Evropský parlament měl také být informován o všech významnějších projektech agentury. Musí být jasněji stanovena jeho úloha v rozpočtovém procesu agentury.
<P>
Výroční zpráva agentury, výsledky studií a další relevantní dokumenty by měl dostávat nejen Evropský parlament, ale rovněž Rada, Účetní dvůr a členské státy. Jen při dobré informovanosti a na základě vytvoření dobré praxe můžeme zlepšit výkon agentury.
<P>
Transparentnosti může napomoci i metoda financování agentury, která až dosud byla poměrně složitá a nejasná kvůli specifické povaze agentury. Rád bych tuto metodu zjednodušil, a podporuji proto, aby agentura fungovala stejným způsobem jako ostatní evropské agentury. Jaderná energie tvoří součást energetického mixu a přál bych si, aby fungovala za stejných podmínek, jaké jsou uplatňovány u jiných zdrojů energie.
<P>
S cílem situaci zjednodušit, zprůhlednit a uvést ji do souladu s ustanoveními Smlouvy o Euratomu navrhuji, aby zásobovací agentura měla svou vlastní rozpočtovou položku, odděleně od rozpočtu útvarů Komise, kde budou administrativní výdaje jasně odděleny od provozních výdajů agentury. Evropskému parlamentu, jako příslušnému rozpočtovému orgánu, by to umožnilo získat kontrolu nad rozpočtem agentury, a tím také přispět k transparentnější a demokratičtější Evropě.
<P>
Ať již zvyšující se úlohu jaderné energie schvalujeme, či nikoli, její existence je realitou současnosti. Jistě chceme bezpečné dodávky a funkční trhy, ale to lze zajistit jen dlouhodobou vizí a za pomoci schopného orgánu s dostatečnými pravomocemi a demokratickou kontrolou. Nové stanovy zásobovací agentury Euratomu usilují o dosažení těchto cílů.
<P>
Na závěr bych rád poděkoval Komisi za její spolupráci i za odpovědi na poměrně složité otázky týkající se stanov. Rád bych také poděkoval členům Výboru pro průmysl, výzkum a energetiku za jejich konstruktivní spolupráci při přípravě a přijetí zprávy. Chtěl bych Vás také požádat, abyste ji podpořili při hlasování na plenárním zasedání, a uvítal bych také připomínky od kolegů poslanců.
<SPEAKER ID="093" NAME="Giles Chichester">
jménem skupiny PPE-DE. Paní předsedající, nejprve bych se rád připojil k blahopřání paní Jordan Cizeljové k její zprávě. Odvedla hodně práce na důležitých a citlivých změnách tohoto návrhu.
<P>
Chci říci, že velmi doufám, že Rada tyto návrhy přijme. Jsem si vědom toho, že návrh pouze projednáváme. Vítám důraz, který je v této zprávě kladen na otevřenost - otevřenost, co se týče fungování agentury - a důraz na úlohu, kterou by měl hrát v činnosti agentury tento Parlament.
<P>
V tomto ohledu podporuji pozměňovací návrhy ze strany Rozpočtového výboru, který vykonává naši pravomoc jako součást rozpočtového orgánu.
<P>
Vítám také návrhy, které paní Jordan Cizeljová vypracovala v souvislosti s jasným stanovením úlohy agentury, zejména úlohy tohoto výboru. Třebaže já osobně možná nebudu tak nadšený, pokud jde o početní přírůstky, myslím si nicméně, že je mimořádně užitečné být otevřenější a konkrétnější, pokud jde o úlohu výboru.
<P>
Naproti tomu však musím vyjádřit své politování nad jedním nebo dvěma rušivými pozměňovacími návrhy, zejména návrhem 39, který podle mého názoru spíše škodlivě - ale snad po zralé úvaze - jde zcela opačným směrem, než je záměr a úloha agentury i Smlouvy o Euratomu jako celku. Ale jsme tady my. Snad není žádným překvapením, že patříme ke skupině Verts/ALE.
<P>
Nakonec bych ale rád uvítal renesanci jaderné energie - jak již řekl pan Komisař - na evropské i vnitrostátní úrovni - kvůli její rozhodující úloze, kterou bude muset hrát v řešení problému změny klimatu.
<SPEAKER ID="094" NAME="Atanas Paparizov">
jménem skupiny PSE - (BG) Vážení kolegové, jménem socialistů bych rád poblahopřál zpravodajce paní Cizeljové za její pečlivou práci a dobrou spolupráci s Výborem pro průmysl, výzkum a energetiku při vypracování této zprávy.
<P>
Domnívám se, že by mělo přijetí nových stanov zásobovací agentury Euratomu odrážet nikoli pouze nový počet členských států, ale také moderní pravidla financování. V prvé řadě by měly stanovy poskytovat základ k posílení úlohy agentury a k zajištění pravidelných dodávek za nejvýhodnějších podmínek, pokud jde o dodávky surovin a jaderného materiálu.
<P>
V této souvislosti podporuji návrh, aby agentura posílila své analytické funkce, pokud jde o rozvoj trhu s jaderným materiálem, a prováděla pravidelné průzkumy, včetně analýz tržního rizika. Význam agentury a odbornost její práce budou posíleny prostřednictvím návrhů na specifikaci a posílení úlohy poradního orgánu agentury. Zvláštní pozornost by měla také být věnována návrhům na podporu transparentnosti v činnosti agentury.
<P>
Z hlediska úlohy Evropského parlamentu by bylo vhodné, aby byly provedeny změny ve dvou směrech: v jasnějším vymezení úlohy Evropského parlamentu v rozpočtovém procesu a v předkládání pracovního programu, výroční zprávy a studií agentury, za účelem pravidelného poskytování podrobných informací ohledně její činnosti. Jsem přesvědčen, že by přijetí návrhů Evropského parlamentu Radou mohlo poskytnout základy k podpoře pravomoci agentury, aby se stala hlavním činitelem provedení projevu Evropského parlamentu k mezinárodnímu společenství v bodě 9 rozhodnutí Evropského parlamentu ze dne 14. března 2007, které se týká nešíření jaderných zbraní a jaderného odzbrojení, které vyzývá k podpoře iniciativ zaměřených na vícestranná mezinárodní střediska na obohacování uranu pod kontrolou mezinárodní agentury pro atomovou energii.
<P>
Jak zdůraznil Javier Solana v Lisabonu dne 6. listopadu na setkání Euromed, tato otázka se stala zejména aktuální v současnosti, kdy země jako Maroko, Egypt
<P>
Závěrem bych rád vyjádřil své přesvědčení, že přijetí nových stanov zásobovací agentury Euratom napomůže k posílení úlohy Evropské unie v uplatňování přísných pravidel pro nešíření jaderných zbraní a pro jadernou bezpečnost. (Řečník pokračuje v angličtině.)
<P>
jménem skupiny PSE. - Chtěl bych poděkovat zejména místopředsedovi Komise panu Fratinimu za jeho podporu návrhům ze strany Výboru pro průmysl, výzkum a energetiku a za jeho prohlášení, že agentura by se měla stát rozhodujícím orgánem Evropské unie v souvislosti s obnovením úlohy jaderné energie a nového, vyváženějšího přístupu k této energii.
<SPEAKER ID="096" NAME="Šarūnas Birutis">
skupina ALDE. - (LT) Dámy a pánové, nejprve bych rád poděkoval naší zpravodajce za vynikající výsledek, dobře vyváženou zprávu.
<P>
Hlavní úlohou zásobovací agentury Euratomu je zajistit rovný přístup ke zdrojům jaderné energie a bezpečnost těchto zdrojů pro všechny uživatele v Evropské unii. V současnosti agentura funguje na základě stanov, které byly přijaty před téměř padesáti lety. Výzvy projevující se v souvislosti s rozšířením Evropské unie a nezbytnost toho, aby agentura přijala moderní finanční postoj, vedly k požadavku na vytvoření nových stanov. Finanční postoj nových států je v souladu s obecným finančním rámcem Evropského společenství a je také v souladu s rozšířením Evropské unie.
<P>
Jednání o nových stanovách nebyla snadná s ohledem na smíšenou povahu agentury. Je zjevné, že agentura ve skutečnosti jednala jako orgán Komise, třebaže podle dohody o Euratomu byla zřízena jako agentura s právní subjektivitou a značnou finanční nezávislostí. Jinak by nepotřebovala stanovy, jež orgány Komise obvykle nemají. Má značný význam pro některé členské státy vzhledem k druhu činností, ke kterým byla zřízena. Proto netvoří typickou decentralizovanou agenturu ve smyslu EU.
<P>
Chtěl bych vyjádřit svou radost nad tím, že bylo dosaženo konsenzu ve Výboru pro průmysl, výzkum a energetiku ohledně počtu členů poradního výboru agentury. Ve vší úctě ke Komisi bych rád zdůraznil, že navrhované omezení vlivu výboru a snížení počtu jeho členů na 42 nebylo šťastné, zejména pokud jde o doporučení Komise vytvořit takové nástroje, struktury, jako má úřad energetické observatoře, s ohledem na vytvoření účinné evropské energetické politiky.
<P>
Výbor bude napomáhat agentuře v provádění jejích úkolů vydáváním stanovisek a poskytováním informací. Bude jednat jako spojovací článek mezi agenturou a výrobci i uživateli v jaderném průmyslu. Vzhledem ke své rozličné odbornosti by výbor mohl poskytovat agentuře jedinečnou podporu v rámci úkolů, které jí byly svěřeny Smlouvou.
<P>
Jsem pro neomezování trvání úřadu členů poradního výboru. Budeme tak moci dosáhnout stability ve výboru a soudržnosti v rámci jeho pravomocí. Tato změna je velmi důležitá pro malé země, a tady mám na mysli i mou zemi, kterou je Litva, a některé další země, jsem tedy pro tuto změnu a vítám ji.
<SPEAKER ID="098" NAME="Liam Aylward">
jménem skupiny UEN. - Pane předsedající, plně uznávám, že volba energetického mixu je něčím, o čem si mají rozhodovat jednotlivé vlády v Evropě. Domnívám se však, že nyní nastal čas, kdy by měla Evropská unie, případně prostřednictvím Smlouvy o Euratomu, zřídit nezávislé jaderné inspektoráty v Evropě, které by byly vybaveny pravomocí neomezeně zkoumat bezpečnostní standardy u jaderných elektráren v Evropě. Říká se tím, že by britská vláda měla vytvořit časový plán pro kontrolované uzavření jaderné elektrárny v Sellafieldu, vzhledem k několika závažným bezpečnostním chybám a selhání systému, ke kterým v minulosti v tomto zařízení došlo.
<P>
Známá vodní nádrž B30 v blízkosti jaderné elektrárny Sellafield se stala domovem obrovskému množství nezpracovaného radioaktivního materiálu, který se tam ukládal od roku 1959. I britský orgán pro vyřazení zařízení z provozu není informován o přesném objemu neošetřeného radioaktivního materiálu v této vodní nádrži. Britská vláda musí podat podrobný plán, jaká je situace ve vyřazování z provozu u tohoto radioaktivního smetiště, známého jako vodní nádrž B30. Osmdesát tři tisíce litrů radioaktivního materiálu, jež pronikly ze zařízení na jaderné zpracování THORP v dubnu 2005 se postaralo o to, aby od tohoto data bylo zařízení uzavřeno. Britská vláda by nyní měla stanovit, aby vzhledem k dobře zdokumentovaným bezpečnostním problémům v elektrárně THORP nebylo toto zařízení již nikdy otevřeno.
<SPEAKER ID="099" NAME="Satu Hassi">
jménem skupiny Verts/ALE. - (FI) Pane předsedající, děkuji paní zpravodajce za seriózní průzkum daného problému, třebaže naše skupina nesouhlasí s řadou aspektů v této záležitosti. Pro Zelené je celá Smlouva o Euratomu jen prokletím pro náš život, neboť upřednostňuje jadernou energii před bezpečnějšími formami energie. Mohli bychom nicméně přijmout stanovy pro zásobovací agenturu Euratomu, pokud by byly splněny tři podmínky: průhlednost, samofinancování a nezávislost sledování. V tomto případě tomu tak bohužel není.
<P>
Zaprvé je zásobovací agentura financována z peněz daňových poplatníků. Znamená to skryté dotace pro jadernou energii. Článek 54 Smlouvy o Euratomu agentuře umožňuje, aby vybírala finanční prostředky, když je jaderný materiál prodán, prostřednictvím poplatku. Zelení si myslí, že samofinancování by mělo být povinné ze zákona.
<P>
Zadruhé by měla být zajištěna nezávislost sledování. Tento návrh by vedl k situaci, kdy by generální ředitelství pro energii a dopravu podporovalo využití jaderné energie a sledovalo ji, což není správné, zejména z toho důvodu, že na celosvětové úrovni Mezinárodní agentura pro atomovou energii také má rozporuplnou úlohu jako orgán pro sledování týkající se jaderné bezpečnosti a jako orgán, který podporuje jadernou energii.
<P>
Zatřetí je deformovaná struktura poradního výboru zásobovací agentury a je v ní nepoměrně velký podíl zemí vyrábějících jadernou energii, což se zhorší v návaznosti na změnu přijatou Výborem pro průmysl, vývoj a energetiku.
<P>
Vzhledem k těmto nedostatkům bohužel nemůžeme tento návrh podpořit.
<SPEAKER ID="100" NAME="Ján Hudacký" AFFILIATION="PPE-DE">
(SK) Dovolte mi poděkovat zpravodajce paní Cizeljové za její vynikající a podnětnou zprávu.
<P>
Nepříznivá energetická situace ve světě, vysoká závislost Evropské unie na dovozu energetických zdrojů a zvyšování emisí skleníkových plynů způsobují, že jaderná energetika se navzdory mnohým ideologickým odpůrcům dostává do ohniska zájmu na úrovni EU a je již neoddělitelnou součástí energetického mixu některých energetických zemí.
<P>
V této souvislosti musí Zásobovací agentura Euratomu čelit těmto výzvám s cílem poskytovat svým zákazníkům komplexní a účinné služby s vysokou mírou flexibility a přístupu ke zdrojům dodávek. Dovolte mi dotknout se v krátkosti tří hledisek, která jsou velmi důležitá pro naplnění poslání této agentury.
<P>
Zaprvé jsou to její úkoly. Plně souhlasím se zpravodajkou v tom, že úkoly zásobovací agentury by měly být lépe a konkrétněji definované, aby byly v souladu s ustanoveními Smlouvy a zohledňovaly cíle společné politiky bezpečnosti zásobování jaderným materiálem v obnovené energetické souvislosti. Zadruhé je to vlastní organizace agentury. Nový statut agentury, který navrhuje Komise, se na první pohled jeví jako dostatečně efektivní, a to jak z hlediska organizační struktury, například snížení počtu členů poradního výboru, tak z hlediska rozpočtu. Pokud však bereme v úvahu celkové postavení agentury, měla by si zachovat vysokou úroveň pravomocí i v oblasti sledování hodnocení, navrhování doporučení a provádění konkrétních studií trhu. To však znamená mít k dispozici vysoce kvalifikované odborníky z odvětví, kteří mají rozsáhlé zkušenosti s fungováním trhu a operacemi palivového cyklu.
<P>
V oblasti meziinstitucionálních vztahů by měl Evropský parlament pravidelně dostávat důležité hodnotící zprávy týkající se agentury, čímž by se rovněž zvýšila transparentnost její činnosti a rozpočtu. Zatřetí je to transparentnost financování agentury. Navzdory skutečnosti, že agentura byla zřízena na základě Smlouvy o Euratomu s právní subjektivitou a značným stupněm finanční autonomie, její propojení na Komisi tvoří složitý a málo transparentní finanční mechanismus, který poskytuje jen omezený přístup k finančním informacím.
<SPEAKER ID="101" NAME="Franco Frattini">
místopředseda Komise. - Ještě jednou bych chtěl, pane předsedající, poděkovat zpravodajce za užitečnou práci, kterou odvedla. Děkuji také Vám všem za rozpravu, která ukázala a potvrdila, že je nutné modernizovat stanovy Zásobovací agentury Euratomu.
<P>
Přijali jsme návrh týkající se stanov agentury na jaře tohoto roku. Vaše zpráva obohatí původní návrh Komise. Z tohoto důvodu Vás mohu ujistit, že při závěrečné diskusi v Radě Komise podpoří většinu změn předložených ze strany Parlamentu.
<P>
Ještě jednou děkuji za Vaši podporu a pozornost.
<SPEAKER ID="102" NAME="Předseda">
Rozprava je ukončena.
<P>
Hlasování se bude konat zítra v 11:30.
